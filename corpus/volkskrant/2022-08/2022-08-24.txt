2022-08-24||Conferentie met de paus, in de zomerhitte ||Een conferentie over ‘Europa en verder’ in Castel Gandolfo, met mijn jetlag en slapeloosheid door de Italiaanse zomerhitte. Elke ochtend rijdt een minibus ons van ons pensione naar het pauselijk paleis, passeert de poort, begroet door de kleurrijke Zwitserse garde, daarna een sessie in aanwezigheid van de paus, van 10 tot 1 uur, daarna terug voor de lunch bij onze nonnen en mijn enige kans op slaap, de siësta. Middagsessie, ook weer in aanwezigheid van de paus, van 16 tot 19 uur. De wanden van het paleis zijn dik en bieden enige bescherming tegen de hitte, maar er is geen airconditioning. We zitten achter een lange tafel met microfoons, de tafel van de paus staat in de hoek, beladen met boeken waar hij onder het luisteren in zit te lezen. Het onderwerp is de Europeanisering van de wereld, maar de al te gespecialiseerde nota’s ontberen het grotere perspectief dat ik wel vind in de bijdragen van professor Robert Spaemann en professor George Kline (‘Rusland en het Westen’). Het centralisme van de Duitse strijdmacht dwingt mij het woord te nemen en de permanente Duitse tendens aan te kaarten (die ouder is dan het nazisme) om de gebieden oostelijk van Duitsland als ‘uiterste duisternis’ te bezien.||https://www.volkskrant.nl/cultuur-media/conferentie-met-de-paus-in-de-zomerhitte~b25e7281/
2022-08-24||De Volkskeuken: Iraakse courgettestoof||Met welke toekomstdromen de ouders van Sara Shawkat vanuit Irak in Zwolle ook zijn neergestreken, dat hun dochters op een bakfiets door Amsterdam zouden crossen om een huisgemaakt Irakees drankje te verkopen, zat vast niet in het pakket. Tien jaar lang zat Sara in de universiteitsbieb te zwoegen op haar tentamens psychologie. Maar haar hoofd en hart waren bij het kluisje dat ze had volgestouwd met lekker eten en bij de recepten die ze bedacht. Na welgeteld één maand werken als psycholoog ging de knop om. Op de bakfiets vol met flessen noomi basra, een soort thee met gedroogde limoenen, en zus Noor aan haar zijde, veroverde ze de Amsterdamse foodscene. Bloed kruipt waar het niet gaan kan en via de maag en de genen dringt eten dwars door de poriën van de cultuur. En nu is er het boek Noomi van Shawkat (Uitgeverij Fontaine). Op het eerste gezicht roept het associaties op met de boeken van Yotam Ottolenghi en de Perzische keuken van Sabrina Ghayour, want de keukens ten oosten van de Middellandse Zee hebben veel gemeenschappelijk. Maar wie langer kijkt, ziet behalve overeenkomsten ook verschillen. Vergelijkbaar met de Chinees-Indische restaurants en de meer gespecialiseerde Aziatische en Chinese keukens die na verloop van tijd in hun kielzog kwamen. En ja, er zijn ook lange ingrediëntenlijsten, maar daarmee ga ik nu niemand lastigvallen. Omdat ik voor een collega moest invallen had ik razende haast en vond ik in het hoofdstuk Marquat (stoofpotten) een gerecht dat zo snel en zo lekker is, dat je het zou inlijsten en ophangen als het niet ook zo makkelijk is dat je het bijna vanzelf onthoudt. Officieel is het met gele spliterwten die 3 uur moeten weken, maar omdat ik daar geen tijd voor had, nam ik rode linzen. 200 g spliterwten (3 uur geweekt), of 200 g rode linzen 1 eetl. ghee of plantaardige boter 2 eetl. olijfolie 1 witte ui, gesnipperd 2 theel. kurkumapoeder 2 theel. kerriepoeder 2 theel. zwarte peper, fijngemalen 1 ½ eetl. groentebouillonpoeder 800 g courgette, in grove stukken 400 ml. kokend water 3 knoflooktenen, geperst sap van 1 citroen Kook de geweekte spliterwten of rode linzen in water met een snuf zout in 15-20 min. net aan gaar. Giet af en zet apart. Verhit de ghee (of plantaardige boter) en olie in een ruime koekenpan of braadpan op halfhoog vuur. Fruit hierin de ui glazig. Voeg kurkuma, kerriepoeder, bouillonpoeder en peper toe. Bak 3 minuten mee. Doe de courgettes en de knoflook samen met 400 ml kokend water erbij en stoof 20 min. op laag vuur. Roer dan de spliterwten of linzen erdoor, laat nog 5 min. stoven of tot de erwten gaar zijn. Voeg zout naar smaak toe en besprenkel met citroensap. Serveer met rijst.||https://www.volkskrant.nl/beter-leven/de-volkskeuken-iraakse-courgettestoof~bc01aa91/
2022-08-24||De Volkskrant tv-selectie voor donderdag 25 augustus||Veronica, 20.29 uur (Actie, Jan de Bont, 1994) Uitmuntende claim to fame van de Nederlandse cameraman Jan de Bont, die in Amerika in de jaren voor dit spectaculaire regiedebuut uitgroeide tot vaardig videoclipfilmer (voor Madonna) en cameraman van actiefilms (Die Hard). Keanu Reeves en Sandra Bullock zijn in Speed ijzersterk als duo in de bus die van een bom is voorzien door slechterik Dennis Hopper. Perfect is de manier waarop het simpele gegeven is uitgewerkt: de bom zal ontploffen als de snelheid onder een bepaald minimum zakt. Non-stopactie gegarandeerd. NPO 3, 20.57 uur In een nieuw seizoen van Break Free presenteert Chris Zegers indringende portretten van jonge mensen die niet terugkeerden van hun wereldreis. Vanavond vertelt het programma het verhaal van de 28-jarige Charmayne Holslag, die als reisvlogger de wereld rondreisde en daarmee een gestaag groeiend aantal volgers kreeg. In 2019 was Charmayne samen met haar vriend Dyon in Vietnam toen ze plots overleed. Haar beste vriendin Denise volgde thuis al Charmaynes avonturen, en reist nu in Break Free naar Vietnam om het verhaal te kunnen afsluiten. Canvas, 21.20 uur Kinderen die slachtoffer of getuige zijn van huiselijk geweld dragen deze ervaring de rest van hun leven met zich mee. In samenwerking met de Kinderbescherming en politie volgden de makers van Behind Closed Doors gedurende drie jaar enkele kinderen die thuis werden getroffen door geweld. De 8-jarige Ollie zag hoe zijn moeder werd mishandeld door haar vriend en leeft in angst voor de dag dat hij weer op de stoep staat. Kirstie durfde niemand te vertellen dat haar moeder werd mishandeld door haar stiefvader. De afloop was fataal. NPO 2, 22.09 uur De eerste beschuldigingen van seksueel misbruik door Bill Cosby stammen uit 1965. In de decennia daarna stapelen ze zich op, maar het komt niet tot een rechtszaak. In 2006 weet Cosby een proces te voorkomen met een schikking, waarna de geruchten weer uit de aandacht verdwijnen. De slotaflevering van We Need to Talk About Cosby laat zien hoe stand-upkomiek Hannibal Buress de zaak in 2014 aan het rollen brengt als hij zijn publiek vraagt te googelen op ‘Bill Cosby verkrachting’. De media-aandacht zwelt aan en Cosby moet voor de rechter verschijnen. Canvas, 22.20 uur (Komedie, Jûzô Itami, 1985) Vanaf het allereerste begin maakt deze slimme, zelfbewuste, lieve en hilarische film zijn status als eetfilmklassieker waar. De film opent met een proloog waarin een gangster met zijn liefje plaatsneemt in de bioscoop en zich rechtstreeks tot de kijker richt: wat eet u? De hoofdfilm begint als een klassieke western: vrachtwagenchauffeur Gorô (Tsutomu Yamazaki) belandt met zijn compagnon in het noodlijdende ramenrestaurantje van de weduwe Tampopo (Nobuko Miyamoto). Haar noedelsoep blijkt niet best en ze wordt bovendien lastiggevallen door lokaal gespuis. Er zit voor ramenkenner Gorô niets anders op dan Tampopo te helpen. Parallel aan dit hoofdverhaal etaleert Tampopo via talrijke sketchachtige scènes zijn grootste rijkdom. SBS 9, 22.23 uur (Komedie, Andrei Konchalovsky, 1989) Actiegrootheden Sylvester Stallone en Kurt Russell zijn soms best leuk als de rivaliserende, egotrippende politieagenten Tango (Stallone) en Cash (Russell). De productie van Tango & Cash kende talloze problemen. Het productieschema was dermate krap, dat regisseur Konchalovsky vastliep in de complexe stuntscènes. Aan het einde van de draaiperiode werd hij vervangen door Albert Magnoli. Een wonder dat er überhaupt van de film te genieten valt; Stallone’s sympathieke zelfspot, de vet georkestreerde actiemomenten en campy jaren tachtig-aankleding konden blijkbaar tegen een stootje. NPO 2, 23.17 uur Filmmaker Diego Gutiérrez hoort zowel van zijn moeder Gina als van zijn beste vriend Danniel dat ze binnenkort zullen sterven. Beiden vragen of hij hun laatste levensfase kan documenteren. Het resultaat is de persoonlijke documentaire De spiegel en het raam, waarin Gutiérrez het sterfproces verbeeldt als een reis naar Antarctica. In de periode voor haar overlijden richt Gina haar blik naar buiten op de mensen en plekken in haar leven, terwijl Danniel vooral reflecteert op zichzelf. Beiden proberen te begrijpen waar het in het leven om draait.||https://www.volkskrant.nl/cultuur-media/de-volkskrant-tv-selectie-voor-donderdag-25-augustus~be42ad5e/
2022-08-24||Gevechten uitgebroken in Noord-Ethiopië na maandenlange wapenstilstand||Volgens rebellen van het Tigrese Volksbevrijdingsfront (TPLF) hebben de regeringstroepen en hun bondgenoten woensdagochtend een ‘grootschalig’ offensief gelanceerd richting het zuiden van Tigray. ‘Ze lanceerden het offensief vanmorgen vroeg rond vijf uur. Wij verdedigden onze posities aan het zuidelijke front’, zei een TPLF-woordvoerder tegen persbureau AFP. De regering beschuldigt de rebellen juist ervan geweld te hebben geïnitieerd, waarmee ze ‘de wapenstilstand vernietigden’. Later op de dag berichtte de Ethiopische luchtmacht dat het een vliegtuig met wapens voor het TPLF had neergehaald, zonder een precieze datum te noemen. Het niet nader gedefinieerde vliegtuig zou via Soedan het luchtruim van Ethiopië zijn binnengedrongen, maar het buurland ontkent enige betrokkenheid. Het is moeilijk om de berichten te verifiëren omdat de regio maar in beperkte mate toegankelijk is voor hulpverleners en journalisten. De informatie die naar buiten komt, wijst op gevechten in het zuiden van Tigray en in de aangrenzende regio’s Amhara en Afar. Secretaris-generaal van de VN António Guterres reageerde ‘diep geschokt’ op het nieuws en riep op tot ‘onmiddellijke stopzetting van de vijandelijkheden en hervatting van de vredesbesprekingen’. Vijf maanden lang hield de wapenstilstand en daarmee de hoop op vrede in de opstandige regio Tigray stand. Na veel mislukte pogingen tot bemiddeling door onder meer de Verenigde Staten, kwam het staakt-het-vuren in maart plots uit de lucht vallen. Het doel van de ‘humanitaire vrede’ was om leveringen van noodhulp naar de regio mogelijk te maken. Vredesonderhandelingen kwamen sindsdien nauwelijks van de grond. Het TPLF en de regering kunnen kunnen het niet eens worden over wie de onderhandelingen moet leiden. Wel hielden beide partijen zich in grote mate aan de wapenstilstand. Door die relatieve rust kon de toestroom van eerste levensbehoeften als eten en medicijnen weer mondjesmaat op gang komen. In de gehele Hoorn van Afrika zorgt een combinatie van aanhoudende droogte en torenhoge voedselprijzen voor extreme voedseltekorten. In Tigray en de omringende Ethiopische regio’s komt het oorlogsgeweld daar nog eens bovenop. Sinds het begin van het conflict zijn duizenden mensen gedood en miljoenen op de vlucht geslagen, terwijl de Ethiopische regering elke vorm van humanitaire hulp blokkeerde. Volgens recente cijfers van de VN lijdt meer dan de helft van de zes miljoen inwoners van Tigray ernstige honger. WHO-baas Tedros Adhanom Ghebreyesus maakte zich vorige week nog woest over de humanitaire crisis - ‘de grootste ramp op aarde’ - die zich in Tigray kan voltrekken, terwijl de rijkere landen er nauwelijks naar omkijken. De levering van noodhulp verloopt nog altijd moeizaam, deels door een gebrek aan brandstof en deels door voortdurende tegenwerking van de overheid. Als het hernieuwde geweld de terugkeer naar een volledige oorlog betekent, zal de bevolking van Tigray opnieuw volledig worden afgesloten van de buitenwereld en dus van elke vorm van noodhulp. De oorlog in Ethiopië brak in november 2020 uit toen het TPLF zich tegen de regering van premier Abiy Ahmed keerde. Met hulp van milities uit de aangrenzende regio’s Amhara en Afar en militairen uit buurland Eritrea, bezette het regeringsleger daarop het overgrote deel van Tigray. Tigrese burgers werden het slachtoffer van grootschalige moord, plundering en verkrachting. Scholen, ziekenhuizen en andere basisvoorzieningen werden vernietigd. Vorige zomer keerden de kansen en slaagden de rebellen erin om de hoofdstad van Tigray, Mekelle, terug te veroveren. Vervolgens stootte het Tigrese rebellenleger door in de richting van de nationale hoofdstad Addis Abeba. In die opmars maakten ook de rebellen zich schuldig aan onder meer verkrachting en executies. Dankzij drones geleverd door Turkije, Iran en de Verenigde Arabische Emiraten wist het regeringsleger de TPLF langzaamaan terug te drijven, voordat de oorlog een patstelling bereikte.||https://www.volkskrant.nl/nieuws-achtergrond/gevechten-uitgebroken-in-noord-ethiopie-na-maandenlange-wapenstilstand~baaf771d/
2022-08-24||PSV faalt opnieuw in voorportaal van de Champions League ||Zoals wel vaker als het spannend is in voetbal, schoot het spel zelf er schromelijk bij in, op de bloedhete woensdag die beslissend was voor de voortgang van het Europese seizoen van PSV. PSV faalde niet voor het eerst op het moment van de waarheid en speelt dit seizoen opnieuw in de Europa League, op het tweede niveau. Uiteindelijk ging het in de play-off voor de Champions League tegen Rangers FC mis (0-1) door een blunder na een uur, waarbij Ramalho bij een poging het spel op te bouwen de bal verloor aan Tillmann, die Colak eenvoudig liet scoren. Ook doelman Benitez was deels schuldig aan de treffer, want hij speelde na de terugspeelbal van Obispo de Braziliaan Ramalho kort aan op de rand van het strafschopgebied, terwijl die half gedekt stond. Al waren het dan buitenlanders die schuldig waren aan de goal, het is ook een uitvloeisel van de ‘Nederlandse ziekte’ te noemen. Eeuwig opbouwen, laag, over de grond, kort, achteruit, ook als het helemaal niet kan. Het loopt zo vaak fout af, ook vorige week bij Brentford - Manchester United met Erik ten Hag, die vervolgens in de topper tegen Liverpool voor een veel directer speelwijze koos. Saillant is wat dat aangaat het onlangs verschenen boek van Pepijn Lijnders, de assistent van Jürgen Klopp bij Liverpool. Lijnders vertelt in Intensity onder meer over de jaarlijkse nieuwigheden die ze bij de training invoeren om het spel te verbeteren. Eén van de speerpunten vorig seizoen was om de eerste bal altijd naar voren te spelen. Altijd. Het is vermoedelijk een aardige les voor de Nederlandse voetbalcultuur. Met het spelniveau dat PSV woensdag liet zien, had de club, de gelukkige overwinning op Monaco in gedachten, ook weinig te zoeken gehad in de Champions League, waar het grote geld te verdienen is. Geregeld wierp de vraag zich op wat hier allemaal gebeurde in de broeikas, qua chaos op het veld, ontbrekende techniek en te vroeg afgebroken combinaties. Tal van acties die tot de basis van de voetbalprof in de hogere regionen zouden mogen behoren, mislukten knullig. Het zal de spanning zijn geweest, of de compactheid van het spel. PSV voetbalde gaandeweg iets beter, vooral in het laatste deel van de eerste helft, en had de pech dat spits Luuk de Jong na rust uitviel met een blessure. In die eerste helft was weinig gebeurd. Ja, eens moest de beslissing vallen in Eindhoven, na de 2-2 van vorige week. Eens, na al die honderden hartstochtelijk gezongen liederen, na al die duizenden bekers bier die vloeiden uit de tappunten op de omloop. Maar afgezien van het element spanning ontbrak het pure voetbal. Reuring was er al genoeg vooraf, ook door de onsportiviteit die het spel te vaak in de greep heeft. Een groepje supporters dat in de nacht knalvuurwerk ontstak bij het hotel van de tegenstander, om de nachtrust te verstoren. Supporters van PSV die de bus van Rangers ophielden bij het stadion, hetgeen tot hevige verontwaardiging leidde bij trainer Giovanni van Bronckhorst, die vergeefs vroeg om uitstel van de wedstrijd. Al die ongein wordt tegenwoordig redelijk normaal gevonden. Het hoort er zogenaamd bij. Wie er iets van zegt, is een zeurpiet. Nou, bij deze. Opvallend in de opstelling van PSV was het toch voorzichtige karakter van het middenveld. Trainer Ruud van Nistelrooij houdt vast aan twee controleurs, noeste werklui, Ibrahim Sangaré en Erick Gutierrez. Joey Veerman, belangrijk als aangever en schutter, met zijn prachtige traptechniek, is gemiddeld de meest aanvallende middenvelder, terwijl hij meestal beter is als hij meer kan regisseren, als hij meer ruimte heeft om zijn passes te versturen. Veerman één linie naar achteren en jongeling Xavi Simons achter de spitsen klinkt logischer, maar vermoedelijk acht Van Nistelrooij die opstelling te aanvallend. Hij bracht Simons overigens wel, voor de geblesseerd uitgevallen aanvoerder Luuk de Jong. Simons voetbalde hangend op rechts, rechtsbuiten Saibari schoof naar de spitspositie, Cody Gakpo bleef vooral aanvallen over links. Het is onbekend of Gakpo zijn laatste wedstrijd voor PSV speelde, in de belangstelling van Engelse clubs als hij staat. Ook hij kon zijn elftal niet naar een hoger niveau tillen. PSV had zijn beste periode kort voor rust, toen Luuk de Jong de bal recht op doelman McLaughlin schoot na een fijne voorzet van Jordan Teze, en toen Gakpo de bal handig vrijmaakte na een pass van Saibari, doch overschoot. Rangers kwam na rust voorzichtig opzetten en schoot via Lawrence al op de lat, kort voor de goal. Zonder de blunder van de defensie had het vermoedelijk nog een eeuw geduurd voordat een doelpunt was gevallen.||https://www.volkskrant.nl/sport/psv-faalt-opnieuw-in-voorportaal-van-de-champions-league~bc92daaa/
2022-08-24||Tweede Kamer wil opheldering over dood drie maanden oude baby in Ter Apel||Het drie maanden oude kind overleed dinsdagnacht in een sporthal bij het aanmeldcentrum. De Inspectie Gezondheidszorg en Jeugd (IGJ) en de Inspectie Justitie en Veiligheid onderzoeken de doodsoorzaak en de vraag of de omstandigheden in het overvolle opvangcentrum een rol speelden. Bekend is alleen dat er medische hulp is verleend aan het slachtoffertje. GroenLinks en PvdA willen zo snel mogelijk opheldering van de staatssecretaris over het overlijden. In elk geval Volt en coalitiepartijen D66, CDA en ChristenUnie steunen deze oproep, meldt persbureau ANP. Van der Burg schreef eerder op woensdag op Twitter ‘diep geschokt’ te zijn door de gebeurtenis. Verder pleiten verschillende oppositiepartijen voor een Kamerdebat over de steeds verder uit de hand lopende asielcrisis. De SP heeft woensdag een verzoek voor een debat ingediend. Directe aanleiding is een ander dieptepunt in Ter Apel: dinsdagnacht sliepen zo’n zevenhonderd asielzoekers buiten de hekken op het gras, het hoogste aantal tot nu toe. Asielzoekers wachten vaak dagenlang totdat ze zich kunnen aanmelden zodat hun asielprocedure kan starten. Tenten zijn intussen verboden. In de noodverordening waarin dit verbod woensdag is vastgelegd, staat dat de tenten ‘het zicht van de camera’s beperken’ en kunnen leiden ‘tot onoverzichtelijke en onveilige situaties’. Daarnaast zouden ‘tentharingen als wapen zijn ingezet bij vechtpartijen’. Andrea Vonkeman, hoofd van de Nederlandse tak van VN-vluchtelingenorganisatie UNHCR, noemde de situatie in Ter Apel woensdag ‘heel bedroevend’. Ze zei dat de VN-organisatie vooralsnog geen speciale stappen neemt, maar wel op de hoogte wordt gehouden van de situatie in Nederland. Ook andere Europese landen, zoals België en Oostenrijk, kampen volgens haar met problemen in de asielopvang. De nijpende toestand rond Ter Apel is het meest in het oog springende gevolg van een compleet vastgelopen asielketen in Nederland. Asielzoekerscentra zitten vol. De overbelaste Immigratie- en Naturalisatiedienst (IND) doet systematisch langer over asielprocedures dan afgesproken en wie een verblijfsvergunning krijgt kan moeilijk doorverhuizen door de krappe woningmarkt. Er zijn meer permanente opvangplekken voor asielzoekers nodig in verschillende gemeentes, maar die werken niet altijd mee. Vorige week greep staatssecretaris Van der Burg (VVD) naar dwang door in het dorp Albergen een hotel aan te wijzen als asielzoekerscentrum. Dat leidde niet alleen tot woede in de gemeente, maar ook onder lokale fracties van zijn eigen partij in het hele land. Ook coalitiepartij het CDA heeft moeite met de handelswijze van de staatssecretaris. ‘Het is helder dat we gewoonweg plekken nodig hebben, maar mij is onduidelijk hoe de staatssecretaris het draagvlak van onderop heeft proberen te verkrijgen en hoe hij is uitgekomen op deze plek’, zei CDA-Kamerlid Anne Kuik woensdag tegen persbureau ANP. Anne-Marijke Podt, Kamerlid van coalitiepartij D66, acht enige mate van dwang noodzakelijk om voldoende asielopvang te regelen. Wel zou ze daarbij graag zien dat gemeentebesturen vrijheid moeten hebben om te bepalen hoe ze asielzoekers over hun gemeente verdelen. Dinsdag ging Van der Burg langs bij de gemeenteraad van Tubbergen, waar Albergen onderdeel van is, om uitleg te geven over zijn besluit. Binnen een week wil hij opnieuw in gesprek met de gemeente, die zich overvallen voelt en vindt dat er te veel asielzoekers in het hotel worden geplaatst. Tubbergen zal op basis van dat gesprek bepalen welke vervolgstappen ze wil ondernemen.||https://www.volkskrant.nl/nieuws-achtergrond/tweede-kamer-wil-opheldering-over-dood-drie-maanden-oude-baby-in-ter-apel~b8b44c06/
2022-08-24||Biden lost campagnebelofte in en scheldt deel studieschuld kwijt||Biden maakte het langverwachte schuldverlichtingsplan woensdag bekend op Twitter. ‘In overeenstemming met mijn campagnebelofte, kondigt mijn regering een plan aan om werkende en middenklasse gezinnen ademruimte te geven’, schrijft Biden. De kwijtschelding zat al maanden in de koker, maar werd steeds uitgesteld vanwege discussies over een eerlijke uitvoering en angst om de inflatie aan te wakkeren. Uiteindelijk is besloten een inkomensgrens in te stellen van 125 duizend dollar per jaar, voor gezinnen geldt een grens van 250 duizend dollar per jaar. Ontvangers van de zogenoemde Pell studiebeurs kunnen nog maximaal 10 duizend euro extra korting op hun studieschuld krijgen. Voor deze gedeeltelijke studiebeurs komen alleen studenten met de grootste financiële behoefte in aanmerking. Ook omvat het plan een aantal maatregelen om de terugbetaling voor alle huidige en toekomstige leners te verlichten. Biden verlengt de pauze op terugbetalingsregelingen, die vanwege de coronacrisis was ingevoerd, tot januari 2023. Daarna geldt een begrenzing van de maandelijkse aflossing tot 5 procent van het maandinkomen, zodat mensen genoeg geld overhouden. Die grens ligt nu bij 10 procent. Als het plan de verwachte juridische obstakels doorstaat, krijgen miljoenen Amerikanen een flinke financiële meevaller, vlak voor de tussentijdse verkiezingen van deze herfst. Volgens gegevens van de overheid hebben meer dan 43 miljoen mensen een studieschuld, waarvan ongeveer de helft minder dan 20 duizend dollar moet terugbetalen. Het Witte Huis schat dat met dit plan ongeveer 20 miljoen Amerikanen in één klap van hun studieschuld af zijn. Het totaalbedrag aan studieschuld in de Verenigde Staten is hoger dan bijvoorbeeld leningen voor auto’s of creditcards. Alleen aan hypotheken moeten Amerikanen in totaal meer geld terugbetalen. Het plan is daarom ‘de meest effectieve manier om werkende gezinnen en de economie te helpen’, aldus Chuck Schumer, de Democratische senaatsleider. Voorstanders zeggen dat de aangekondigde kwijtschelding ook de raciale welvaartskloof zal verkleinen, omdat zwarte studenten eerder studieleningen afsluiten en vaak ook voor hogere bedragen. Volgens een onderzoek van de denktank Brookings Institution hebben zwarte leners vier jaar na het behalen van hun bachelordiploma gemiddeld bijna 25 duizend dollar méér studieschuld dan witte leeftijdsgenoten, een gat dat nu verkleind kan worden. Toch zullen ook veel mensen ontevreden zijn over de manier waarop het geld zal worden verdeeld. Progressievere presidentskandidaten zoals Elizabeth Warren en Bernie Sanders hadden tijdens hun campagne kwijtscheldingen voorgesteld van 50 duizend dollar of zelfs meer. Ook is er kritiek dat de inkomensgrens veel te hoog is of dat de mensen die hun schuld al hebben afbetaald, worden benadeeld. De Democratische partij hoopt met het plan vooral jonge en zwarte kiezers aan te spreken. Uit een peiling van Harvard onder 18- tot 29-jarigen bleek in maart dat 59 procent van de ondervraagden voorstander was van een of andere vorm van schuldkwijtschelding. Republikeinen zien juist een kans om kiezers uit de arbeidersklasse, die niet hebben gestudeerd, aan zich te binden met het argument dat ze ten onrechte moeten opdraaien voor de kosten van hoger onderwijs van anderen.||https://www.volkskrant.nl/nieuws-achtergrond/biden-lost-campagnebelofte-in-en-scheldt-deel-studieschuld-kwijt~bc67e6ea/
2022-08-24||Als je deadlines serieus neemt, stap je niet af bij de eerste tegenwind||In een benauwde B&B in Lotharingen aten we quiche en keken toe hoe Daniel en Arianna, een ander stel op de fiets, zwijgend zilvervliesrijst kookten. Ze woonden in Noord-Italië, aan de Po. ‘Wauw’, zei ik, want het liefst wil ik ook aan een rivier wonen, een paar keer per dag voor mijn raam gaan staan, ongezien een hand opsteken naar een passerende binnenschipper en dan weer aan de slag, houthakken of zo. Maar ik woon niet aan een rivier, en dat is misschien maar beter, want anders zou ik me voortdurend te sappel maken. Over de vraag of het geklots tegen de kade al verontrustend klinkt, dan wel of van de hele rivier niets anders overblijft dan een droge bedding. Ik zou verlamd voor dat raam staan, slechts in gedachten redderend met zandzakken of tuinsproeiers. Arianna schudde haar hoofd. ‘Volg je het nieuws? Je weet toch dat er haast geen water meer in de Po staat?’ Bij de koffie vertelde ze dat ze al jaren onderweg waren, zij, Daniel en Zola, hun hond. Dat ze bezig waren met hun gps-systeem een fiets te tekenen dwars over de kaart van Europa, bij wijze van stil pleidooi tegen overvloedig autogebruik. ‘Mooi’, zei ik, toen ze naar bed waren, ‘maar zoiets komt natuurlijk nooit af.’ In het zakkende water van rivieren van vandaag spiegelen zich de rampen van morgen, en die van gisteren. Na een zomer vol angstaanjagende en dodelijke overstromingen volgde dit jaar een stroom berichten over een onbevaarbare Rijn, een uitgedroogde bron van de Theems en Donaucruises die per vliegtuig worden voltooid. Van gletsjers die een deel van die rivieren van water voorzien, is over een tijdje ook niets meer over, zo bleek uit Zwitsers onderzoek. Ook buiten Europa is het mis: ik zag foto’s van waar eerst de Yangtze stroomde, en de Volkskrant schreef over het totale droogvallen van de Tigris en de Eufraat, mogelijk rond 2040. De krant vult zich met klimaatrampen, die van vandaag en die van morgen. Om nog iets aan die van overmorgen te kunnen doen, worden grote afspraken en harde deadlines voorgesteld. Sommige liggen zo ver in de toekomst, dat je je nauwelijks kunt voorstellen dat de dag van de deadline ooit zal aanbreken. In de stad waar ik woon, wordt al jaren elk opgebroken stuk straat, elke sloop, elk nieuwbouwproject opgeluisterd met banners met de slogan ‘CU2030’. Dat klinkt al die tijd al zo ver weg dat je die werkzaamheden langzaam gaat beschouwen als een nooit eindigend kunstproject, een lokale Sagrada Família. Maar: ooit is het zover, ooit is het 2030, en dan is plots alles af. Behalve als het aan Wopke Hoekstra ligt, dan mag het ook later. Zo’n jaartal is, om met Gert-Jan Segers te spreken, de crux niet. Alleen: zo’n jaartal is nou net wél de crux. Wie morrelt aan de deadline, morrelt aan de afspraak. Terug van vakantie vond ik een krantenartikel in mijn mail. Ik zag Arianna, Daniel en Zola. Uitgeput, uitgefietst. Ze hadden hun wonderlijke trip tot een goed einde gebracht. Als om te laten zien dat je verdraaid weinig hoeft te doen om de tijd te laten verstrijken, maar als je in die tijd echt iets voor elkaar wilt proberen te krijgen, kun je je geen opportunisme veroorloven. Dan neem je je deadlines serieus en stap je niet af bij de eerste tegenwind.||https://www.volkskrant.nl/columns-opinie/als-je-deadlines-serieus-neemt-stap-je-niet-af-bij-de-eerste-tegenwind~b3517248/
2022-08-24||Voor het eerst verbod op sproeien met grondwater op de Veluwe||‘Op dit moment zien we de grondwaterstanden hard dalen en de grondwatervoorraad slinken’, zegt heemraad Henk Veldhuizen van Waterschap Vallei en Veluwe. Ingrijpen is volgens hem nodig om ‘onomkeerbare schade aan natuur te voorkomen’ en ‘de disbalans in de grondwatervoorraad te verminderen’. Als het om de verdeling van schaars water gaat hebben kwetsbare natuur en de stabiliteit van dijken en andere waterkeringen voorrang op de landbouw, industrie en binnenvaart. Die moeten als eerste inschikken bij extreme watertekorten. Ook de drinkwatervoorziening gaat voor deze sectoren. De Veluwe herbergt een van de grootste zoetwatervoorraden van Nederland, ook wel ‘de blauwe motor’ genoemd. Nu blijkt dat we onder de huidige extreme omstandigheden ‘daar niet onbeperkt gebruik van kunnen maken’. Door veranderingen in land- en waterverbruik ziet het waterschap dat tegenwoordig 150 miljoen kuub minder water beschikbaar is dan honderd jaar geleden. Een hoeveelheid water die gelijkstaat aan het verbruik van ruim 2 miljoen gezinnen. ‘Nu we als gevolg van klimaatverandering vaker te maken krijgen met schaarste van water is zorgvuldig, zuinig waterbeheer nodig.’ En dus geldt vanaf vrijdag op de Veluwe voor boeren en particulieren een totaalverbod voor grondwateronttrekking in een zone van tweehonderd meter rondom kwetsbare beeklopen met waardevolle natuur. In de rest van het gebied mogen ze alleen nog sproeien tussen 22.00 en 7.00 uur. Het gebruik van oppervlaktewater uit sloten, rivieren en beken was al deels ingeperkt op de Veluwe en wordt nu uitgebreid. Veehouders in het gebied zullen door minder beregening hun maïs- en grasopbrengsten zien teruglopen. Als deze maatregelen hoogleraar waterbeheer Piet Verdonschot (Wageningen Universiteit) een ding laten zien, dan is het dat het na meerdere droge jaren tijd is voor een structurelere aanpak. Watergangen die het overtollige water in de winter zo snel mogelijk afvoeren - om de intensieve landbouwers in het gebied te plezieren met een lage grondwaterstand - zouden volgens Verdonschot dichtgegooid moeten worden. Dit zou van ‘de berg zand’ de Veluwe een grote bergingsplaats voor regenwater maken, waar in de zomer weer uit geput kan worden. Zolang dergelijke drastische maatregelen uitblijven in strijd tegen de droogte, zijn de ad hoc ingrepen zoals woensdag afgekondigd op de Veluwe volgens Verdonschot niet meer dan wat hij ‘dweilen met de kraan dicht’ noemt.||https://www.volkskrant.nl/nieuws-achtergrond/voor-het-eerst-verbod-op-sproeien-met-grondwater-op-de-veluwe~bb1562f0/
2022-08-24||Roglic verliest al na één dag de rode trui, maar lijkt daar niet rouwig om ||Primoz Roglic, kopman van Jumbo-Visma en winnaar van de laatste drie Vuelta’s is zijn rode leiderstrui na één dag alweer kwijt. Het leek de klassementsleider van de Ronde van Spanje toch maar beter de komende etappes de luwte van het peloton op te zoeken en van daaruit de concurrentie in de gaten te houden. Ploeggenoten opdracht geven drie weken lang het rode tricot te verdedigen, kan zomaar de hele ploeg oproken. Vorig jaar deed Roglic hetzelfde, zij het niet in de vijfde etappe, zoals woensdag, maar in de tiende. Na vier dagen in het rood, liet de Sloveen het in een bergrit lopen en durfde het aan ruim elf minuten te verliezen op Odd Christian Eiking (nu rijdend voor EF), die daarop zeven dagen als klassementsleider langs de Spaanse menigten mocht trekken. In rit 17, een ongekend zware bergetappe, zette Roglic de zaak weer recht en pakte opnieuw de rode leiderstrui, maar toen definitief. De Eiking van 2022 heet Rudy Molard van Groupama-FDJ. De 32-jarige Fransman is de nieuwe leider van het algemeen klassement. Het was de uitkomst van een plannetje. Vooraf had hij zijn ploegmaats ervan overtuigd dat hij op een dusdanige achterstand in het algemeen klassement stond, dat het rood mogelijk was. In 2018 had hij dat immers ook al geflikt, óók in de vijfde etappe. Molard was met Fred Wright van Bahrein kort daarachter nipt de best geklasseerde renner in een kopgroep die bijna 5 minuten eerder aankwam in finishplaats Bilbao dan het door Jumbo-Visma gecontroleerde peloton. Wright staat op 2 seconden tweede in het algemeen klassement. ‘Gelukkig is het gelukt’, jubelde Molard, ‘maar ik had veel stress.’ Winnaar van de etappe werd een dolgelukkige Marc Soler, die als knecht van Tadej Pogacar een compleet mislukte Tour de France had beleefd. Eerst veinsde hij op het laatste klimmetje dat zijn vormcrisis nog niet voorbij was. Daarna accelereerde de Spanjaard vanuit laatste positie en won vlak voor de kopgroep. Daarmee maakte hij een eind aan een ongekende Spaanse droogte. Want het was liefst 121 etappes geleden dat een Spanjaard een rit won in een van de drie grote ronden: Ion Izagirre in etappe zes van de Vuelta van 2020. ‘Ik had dit totaal niet verwacht’, zei Soler na afloop. De langste succesloze periode voor Spanje sinds de jaren veertig van de vorige eeuw was hem en zijn landgenoten niet ontgaan. ‘Daar wordt veel over gepraat.’ Maar voor Spaanse renners, legde hij uit, is het niet meer zo makkelijk als vroeger om een rit in Tour, Giro of Vuelta te winnen. Waarom? ‘Er zijn veel Spaanse renners in veel verschillende ploegen, maar we moeten vaak knechten.’ Daan Hoole, het Nederlandse talent dat in juni op het NK verraste met een derde plaats in de tijdrit en een tweede plek bij de wegrace, stapte na een positieve coronatest woensdag niet op in de Vuelta. ‘Ik ben er kapot van', meldt de 23-jarige Hoole, die zich in dienst van Trek-Segafredo in zijn eerste grote ronde regelmatig op kop liet zien.||https://www.volkskrant.nl/sport/roglic-verliest-al-na-een-dag-de-rode-trui-maar-lijkt-daar-niet-rouwig-om~b1393a27/
2022-08-24||Het moderne vrouwenvoetbal zal wennen zijn voor de nieuwe bondscoach Andries Jonker||Veel tijd was er niet om een nieuwe bondscoach voor de voetbalsters uit te kiezen. Een ‘snelkookpanevaluatie’ na het EK leidde eerder deze maand tot het ontslag van Mark Parsons, daarna moest er rap besloten worden: volgende week gaat het er alweer om spannen. Veel tijd had de KNVB naar eigen zeggen ook niet nodig, want met Andries Jonker werd volgens de bond de ideale kandidaat gevonden. De geboren Amsterdammer stond volgens Jan Dirk van der Zee, directeur vrouwenvoetbal, ‘bovenaan’ het lijstje met kandidaten. Tegelijkertijd erkende hij dat het ‘niet onbelangrijk’ was dat Jonker direct beschikbaar was en graag wilde. De coach besloot voor de zomer niet door te gaan bij Telstar en hapte nu wel toe, vorig jaar liet hij de kans om Sarina Wiegman op te volgen nog schieten. Met hem kiest de bond voor een ervaren coach, die veel affiniteit heeft met het vrouwenvoetbal. Wel is het al twintig jaar geleden dat hij coach was van een groep voetbalsters. Dat die keuze onder tijdsdruk tot stand is gekomen, hoeft niets te zeggen. De vorige keer duurde het negen maanden voor Wiegmans opvolger was gevonden, maar het bondscoachschap van Parsons had niet slechter uit kunnen pakken. De voetbalsters werden in juli op het EK, waar ze hun titel uit 2017 verdedigden, roemloos uitgeschakeld in de kwartfinale. Onder de Engelsman haalden zij zelden hun eerdere niveau, was er onvrede en onduidelijkheid over de speelwijze en werd openlijk gemord over zijn aanpak. Jonker, die een contract tekent tot het EK in 2025, heeft dus nogal wat oplapwerk te verrichten. Hij vindt dat Nederland structureel in de toptien van de wereld moet staan, aan alle toernooien mee moet doen en daar dan minstens de kwartfinale moet halen. De eerste test is op 6 september, als Nederland een cruciale WK-kwalificatiewedstrijd tegen IJsland speelt. Het team moet die wedstrijd waarschijnlijk winnen om zich direct te kwalificeren voor het toernooi, dat volgend jaar in Australië en Nieuw-Zeeland wordt gehouden, anders wacht een lastige play-off. Dat de bond onder die omstandigheden kiest voor de geroutineerde Jonker is niet zo gek. Hij heeft een interessant en veelzijdig cv, was onder meer assistent van Louis van Gaal bij Barcelona en Bayern München, drie jaar hoofd opleidingen bij Arsenal en een half jaar coach van Wolfsburg. In Nederland werkte Jonker onder meer bij Volendam, MVV, Willem II en de laatste drie jaar bij Telstar. Jonker heeft bovendien ‘een zwak voor het vrouwenvoetbal opgelopen’. Hij was onder meer vijf jaar coach van Nederland Onder 16 en in 2001 al eens interim-bondscoach van de voetbalsters. Het vrouwenvoetbal stond in die tijd in de kinderschoenen en de nieuwe bondscoach vertelt enthousiast over de toewijding, het doorzettingsvermogen en de opofferingen van vrouwen waardoor het voetbal op een hoger niveau is gekomen. Het is twintig jaar geleden. Dat is lang, zeker in het vrouwenvoetbal waar de ontwikkelingen snel gaan. ‘Ja, het is een tijd geleden, dat klopt, als je dat wil horen’, reageerde hij een tikje kribbig op een vraag daarover. Jonker heeft daarna het Nederlands team ‘op de voet gevolgd’, zij het vooral ‘op de bank, voor de televisie’. De laatste jaren was hij bij een aantal interlands live aanwezig, de andere keek hij thuis. Het afgelopen EK heeft hij de wedstrijden van Engeland en Nederland ‘goed bekeken’ en mede doordat hij geen club had heeft hij ‘het EK in algemene zin goed kunnen volgen’. Inmiddels heeft hij met Lieke Martens, Vivianne Miedema en Sherida Spitse gesproken, maar daarvoor kende hij geen speelsters van het Nederlands team. Juist vanwege de tijdsdruk werd gedacht aan een coach die de speelsters wél kent en gepokt en gemazeld is in het moderne vrouwenvoetbal. Twee namen werden veel genoemd. Een van hen is Jessica Torny, een van de vijf Nederlandse vrouwen met het hoogste trainersdiploma. Zij schrok er eerder voor terug om Sarina Wiegman op te volgen, werd assistent van Parsons en blijft dat nu ook van Jonker. Een andere topkandidaat was Arjan Veurink, de veelgeprezen assistent van Wiegman bij Engeland. De KNVB en zijn zaakwaarnemer willen niet zeggen of hij is benaderd en geïnteresseerd was. Als de voetbalsters winnen van IJsland krijgt Jonker de tijd om zijn relatieve achterstand in te halen. Hij is een Nederlander en dus doet hij dat het liefst met mooi voetbal. ‘Ik wil graag dat de bal van oranje naar oranje gaat en dat we daarmee nog winnen ook’, zei hij gisteren. ‘Maar dat is veel gevraagd, uiteindelijk zullen we moeten erkennen dat winnen het belangrijkste is.’ Zeker op 6 september zal dat motto gelden.||https://www.volkskrant.nl/sport/het-moderne-vrouwenvoetbal-zal-wennen-zijn-voor-de-nieuwe-bondscoach-andries-jonker~ba985b01/
2022-08-24||Kleine woonunits en een centrale tent: in Horst aan de Maas krijgt de crisisnoodopvang een menselijke maat||Bij een temperatuur van bijna 30 graden en de zon strak aan de hemel lijkt het wel een beetje op een klein vakantiepark vol eenvoudige huisjes rond een centrale paviljoentent met terras. Maar de werkelijkheid is minder plezierig: dit is de crisisnoodopvang van 150 asielzoekers in de Limburgse gemeente Horst aan de Maas, gesitueerd op een evenemententerrein in de bossen vlakbij de kasteelruïne van Huys ter Horst. ‘We moeten een keer ophouden met het stapelen van mensen op veldbedjes in een sporthal of bibliotheek’, zegt locatiemanager Etienne van den Elzen tijdens de rondleiding over het terrein. ‘Hier hebben de asielzoekers meer privacy, rust en comfort. Er zijn ook veel gezinnen bij, die moet je niet even wegleggen in een sporthal. Wij vinden deze opvang net iets humaner.’ Er staan 38 woonunits van 6 bij 3 meter langs de randen van het terrein. Elke unit heeft vier bedden, plus een kast, tafel en stoelen. Achterop het met hekken afgeschermde terrein zijn de toilet- en douchecabines. In het midden staat een grote paviljoentent van 40 bij 20 meter, als centrale ontmoetingsplek. Hier wordt niet alleen gegeten, maar vinden ook activiteiten en cursussen plaats. In de tent staan stoelen en tafeltjes met daarop plastic cactussen en andere planten. ‘Geen lange tafels en banken, dan lijkt het wel een strafkamp’, verklaart Van den Elzen. Voor de sfeer zijn ook enkele kroonluchters opgehangen. Buiten is een terras waar gerookt mag worden. Ook hangen er ledlampjes over het terrein – die zijn wat gezelliger dan schijnwerpers. ‘Er heerst een gemoedelijke sfeer als op een camping’, had een woordvoerder van Horst aan de Maas eerder gezegd. De Noord-Limburgse gemeente heeft deze setting niet zelf bedacht. Een delegatie uit Horst aan de Maas is vorige maand wezen kijken in de Oost-Brabantse gemeente Maashorst, die de crisisnoodopvang voor asielzoekers gedurende zeven weken eveneens op deze manier organiseerde. Daarmee lijkt Maashorst een nieuwe trend te hebben gezet: crisisnoodopvang in kleine woonunits rond een centrale paviljoentent. Zelfs staatssecretaris Eric van der Burg stak zijn enthousiasme niet onder stoelen of banken toen de bewindsman voor Asiel en Migratie begin vorige week een kijkje kwam nemen in de Brabantse gemeente. ‘Dit is een voorbeeld voor andere gemeenten’, zei hij. De mensen hebben in ieder geval meer privacy dan in een sporthal. ‘Het is rustig, overzichtelijk, schoon en netjes’, aldus Van der Burg. ‘Dit is echt een nieuwe opzet die ik ga promoten.’ Behalve Horst heeft ook Doetinchem het voorbeeld gevolgd. De Achterhoekse gemeente heeft vorige week zelfs de woonunits vanuit Maashorst overgenomen. Twee andere gemeenten in Gelderland en Limburg gaan de crisisnoodopvang eveneens zo organiseren. ‘Er komen nu ook gemeenten bij ons kijken hoe wij het hebben georganiseerd’, zegt locatiemanager Van den Elzen. ‘Woensdag en donderdag krijgen we bezoek van drie gemeentelijke delegaties.’ Vanwege de opvangperikelen rond het aanmeldcentrum in Ter Apel deed staatssecretaris Van der Burg eind mei een dringend beroep op de 25 veiligheidsregio’s om in toerbeurt elk 150 asielzoekers tijdelijk te huisvesten op zogenoemde crisisnoodopvangplekken. Door de aanhoudende crisis werd dat aantal later verhoogd tot 225 mensen. Het was het startsein voor een rondreizend circus van asielzoekers, zoals Vluchtelingenwerk Nederland dat noemt. Zo werd een groep van 150 asielzoekers eerst twee weken opgevangen in een oude bibliotheek in Terneuzen, daarna twee weken in een sporthal in Loon op Zand. De burgemeesters van beide gemeenten spraken toen ook al hun ongenoegen uit over dit ‘gesleep van mensen’. Diezelfde groep (weliswaar enigszins veranderd door afvallers en nieuwkomers) verhuisde daarna naar Maashorst. ‘Wij vinden het onwenselijk en onmenselijk om mensen als pionnen over een bord te schuiven en elke twee weken in een bus te stoppen naar de volgende noodoplossing in een sporthal’, verklaarde burgemeester Paul Rüpp. Daarom werd het verblijf van de asielzoekers in Maashorst verlengd tot zeven weken. Hij was blij dat hij de vluchtelingen een wat rustiger huisvesting kon bieden, met meer privacy. ‘Sporthallen of leegstaande bibliotheken zijn geen oplossing’, aldus Rüpp. ‘Er moeten meer centrale structurele opvanglocaties komen. Dat is humane opvang, niet het gezeul met mensen.’ Diezelfde groep (grosso modo) bivakkeert sinds vorige week op het evenemententerrein Kasteelse Bossen in Horst aan de Maas. Volgens burgemeester Ryan Palmen kunnen de asielzoekers daar zelfs tot eind oktober blijven. ‘Hier kunnen we mensen op een fatsoenlijke manier opvangen', aldus Palmen. ‘Hoeven ze niet iedere week naar een andere sporthal. Zo nemen wij onze verantwoordelijkheid om het Rijk te helpen Ter Apel te ontlasten.’ ‘I like the place’, zegt de Palestijns-Syrische asielzoeker Abed Al Rahim over de opvanglocatie in Horst. ‘De sfeer is goed, het eten en de bedden ook.’ Eerder zat hij in Ter Apel, Budel, Zwolle en Grubbenvorst. ‘We zitten ook naast een bos. Als je gestrest bent, kun je in het bos gaan wandelen om tot rust te komen, zegt de dertiger in de ruime paviljoentent, waar in een andere hoek Nederlandse les wordt gegeven door een vrijwilliger. In de buurt ligt ook een recreatieplas met strand. ‘Daar hebben we de mensen wel voor gewaarschuwd’, zegt locatiemanager Van den Elzen. ‘Veel asielzoekers kunnen niet zwemmen. Dan kan zo’n waterplas best gevaarlijk zijn. Een paar jaar geleden zijn er twee Poolse arbeidsmigranten verdronken.’ Buiten staat voor elke woonunit een plantenbak, met radijsjes, boerenkool en andere planten die geschonken zijn door een lokale kweker. Een van de asielzoekers is de plantjes aan het begieten met een gieter. ‘Mooi toch’, wijst de locatiemanager naar het tafereel. ‘Begin september organiseren we ook een gezamenlijke barbecue met de buren.’||https://www.volkskrant.nl/nieuws-achtergrond/kleine-woonunits-en-een-centrale-tent-in-horst-aan-de-maas-krijgt-de-crisisnoodopvang-een-menselijke-maat~b73a9f9c/
2022-08-24||Liverpool opgeschrikt door gewelddadige dood 9-jarige||De fatale schietpartij vond maandagavond plaats in een buitenwijk van Liverpool. Een achtervolgde carrièrecrimineel had zich de woning weten binnen te dringen waar Olivia Pratt-Korbel (9) met haar moeder woonde. Zijn gewapende achtervolger schoot zich vervolgens door de deur een weg naar binnen. Wild schietend raakte hij niet alleen zijn doelwit, maar ook de moeder en haar dochter. Olivia werd zwaargewond naar het ziekenhuis vervoerd, waar ze zou overlijden. De 45-jarige moeder had een schotwond in haar arm. Nadat de geheel in zwart geklede schutter was gevlucht, wist de gewonde crimineel twee vrienden te bellen die snel ter plekke waren om hem naar het ziekenhuis te brengen. De helpers negeerden het stervende meisje in de gang. Ze werd het jongste slachtoffer van een oorlog tussen drugsbendes. Een dag eerder was een 28-jarige vrouw bij haar eigen huis doodgeschoten. Ze bleek slachtoffer te zijn geweest van een persoonsverwisseling. Dat was ook het geval bij de dood van een 23-jarige man, een week geleden. Inmiddels heeft de politie van Liverpool de identiteit prijsgegeven van de man die werd achtervolgd, Joseph Nee. Samen met enkele leden van een criminele bende was deze 35-jarige Liverpudlian in 2018 tot 45 maanden cel veroordeeld wegens een lange reeks inbraken, maar vorig jaar werd hij vervroegd vrijgelaten. Via hem hoopt de politie de schutter te pakken te krijgen. Volgens politiecommissaris Serena Kennedy is er met de dood van Olivia een grens overschreden en moeten betrokkenen eens diep in hun ziel kijken. De dood van Olivia roept herinneringen op aan de dood van het 11-jarige jongetje Rhys Jones, die op de dag af vijftien jaar geleden werd neergeschoten toen hij na een voetbaltraining op weg naar huis was. Deze moord schokte de natie en werd zelfs onderwerp van een vierdelige serie, Little Boy Blue. De 16 jaar oude schutter bleek lid te zijn van een bende, de Croxteth Crew. Hij kreeg levenslang opgelegd, maar kan na 22 jaar al vragen om gratie. Liverpool was in 1993 ook het decor van de gruwelijke moord van twee jonge pubers op de peuter Jamie Bulger. De dood van Olivia is dan ook een nieuwe smet op het imago van Liverpool. Het is niet alleen een stad van voetbal en popmuziek, maar ook van straatgeweld. De laatste jaren is de stad echter flink opgeknapt, met name het voormalige havengebied, het centrum en een wijk als Toxteth, die begin jaren tachtig bekend was geworden wegens rassenrellen. De stad schrok twee jaar terug op toen burgemeester Joe Anderson en projectontwikkelaar Derek Hatton (de beruchte leider van de stad in de jaren tachtig) werden gearresteerd op verdenking van corruptie bij bouwprojecten. Niet alleen Liverpool kampt met een misdaadprobleem. In Londen werd twee weken geleden een 87-jarige man in een scootmobiel doodgestoken toen een roofovervaller uit was op het geld dat hij musicerend had ingezameld voor slachtoffers van de oorlog in Oekraïne. De dader is aan de hand van videobeelden reeds opgepakt. Deze shockerende steekpartij maakte deel uit van een ware geweldsgolf. Burgemeester Sadiq Khan legde onlangs de link tussen het geweld en de crisis in de kosten van het levensonderhoud.||https://www.volkskrant.nl/nieuws-achtergrond/liverpool-opgeschrikt-door-gewelddadige-dood-9-jarige~be317dda/
2022-08-24||Modelprof en onbaatzuchtige clubman: heel Feyenoord treurt om vertrek van Toornstra||‘Het is de wens van Jens.’ Sjaak Troost zegt het met een zucht. De voormalige verdediger, directeur en huidige commissaris bij Feyenoord sprak op Jens Toornstra in om bij Feyenoord te blijven. Zoals zowat iedereen dat deed bij de Rotterdamse club; van hoofdcoach Slot en zijn staf, algemeen directeur Te Kloese, technisch directeur Arnesen tot bij wijze van spreken de koffiejuffrouw en materiaalman aan toe. Supporters stuurden smeekbeden. Met hem konden ze zich identificeren. Knoertharde werker, loyaal, nooit zeuren, altijd in voor een praatje, gewoon een ‘normale gozer’. Maar Toornstra, wiens beeltenis rond het hele stadion van Feyenoord hangt, gaat naar FC Utrecht, de club waar hij acht jaar geleden vertrok om aan een lang Rotterdams hoofdstuk te bouwen. De middenvelder werd in die periode zelden opgeroepen voor het Nederlands elftal, was ook niet altijd basisspeler bij Feyenoord, maar won alle nationale prijzen en bereikte afgelopen zomer de finale van de Conference League in zijn eerste seizoen als aanvoerder. De tranen stonden 25 mei in zijn ogen na het verlies tegen AS Roma op wat zijn mooiste voetbaldag had moeten worden. Hij was invaller in de finale, dat was steeds meer zijn rol bij Feyenoord, ondanks sterke optredens op bezoek bij PSV en Ajax en in enkele Europese wedstrijden. Nooit klaagde hij openlijk over een reservebeurt. Met maatje en medereserve Bryan Linssen maakte hij er zelfs grapjes over. Zij vormden Lito BV (Linssen-Toornstra afgekort), ‘voor al uw herstelwerkzaamheden’. Maar dit seizoen voelde Toornstra voor het eerst dat hij definitief op het tweede plan was beland. Feyenoord verdiende veel geld aan transfers, maar gaf ook aardig wat uit, onder meer aan drie nieuwe middenvelders. De aanvoerdersband verhuisde naar de arm van de Oostenrijkse verdediger Trauner. Slot wil de lat hoger leggen, maar zag in dat proces nog een grote rol weggelegd voor de 33-jarige middenvelder, alleen al vanwege zijn ervaring. Alleen Toornstra wil nog zo graag over dat veld rennen, negentig minuten lang het liefst. ‘Dat tekent de liefhebber in hem,’ zegt Mario Been, oud-Feyenoordspeler en -trainer. ‘Maar in Rotterdam zijn we er treurig over.’ Hij is niet die fijnbesnaarde technicus of robuuste mannetjesputter, types die van oudsher de harten veroveren in de Kuip en tóch ‘de personificatie van Feyenoord’, vindt Been. ‘Onbaatzuchtig, energiek, maakt vaak belangrijke goals. Het cement van de ploeg. Je kan hem overal neerzetten, hij geeft altijd alles. Voor een trainer is dat heerlijk. Op die manier is hij ook weleens misbruikt. Misschien dat hij daardoor in den lande wat waardering is misgelopen.’ Troost: ‘Hij is iemand die ook bezig is met anderen in plaats van alleen met zichzelf. Zie je tegenwoordig niet veel meer. Een slimme jongen, goede studie gedaan, clubman geworden, daarom kan hij hier na zijn carrière aan de slag.’ Toornstra was letterlijk herkenbaar, hetzelfde korte kapsel, tatoeages onder zijn voetbalkleding verborgen, schouders hoog opgetrokken alsof hij een zak aardappelen meetorste. Oud-ploeggenoten van diverse statuur hoorden in het veld vaak dat ene typerende zinnetje, gelispeld met die hoge stem: ‘nee, blijf jij maar staan, ik los het voor je op, ik pak hem wel’. ‘Een van de beste teamgenoten die ik ooit gehad heb,’ zegt oud-ploeggenoot Dirk Kuijt, die bij Oranje, Liverpool, Fenerbahçe en Feyenoord met internationale topspelers samenspeelde. ‘Hij maakte zich ondergeschikt, terwijl hij vaak de bepalende man was in wedstrijden. Soms was hij ook daadwerkelijk de matchwinner, maar hij liep daarna nooit rond als de gevierde man, altijd down-to-earth. Had hij meer bravoure gehad, en dat heb ik ook weleens tegen hem gezegd, dan had hij misschien meer interlands gespeeld. Maar Jens blijft altijd zichzelf. Dat siert hem. Op Feyenoord-forums zie je dat hij heel populair is bij Feyenoord-fans, maar als hij weer eens op de bank belandde dan werd er door het publiek ook niet massaal om hem geschreeuwd.’ Ze waren elkaars concurrenten in het kampioensseizoen 2016-2017. Toornstra kreeg steeds vaker de voorkeur. ‘Veranderde niets aan onze verstandhouding, we werden juist nog hechter. Ik had moeite met de reserverol, hij voelde oprecht met me mee. Hij werd in die periode ambassadeur van de Dirk Kuyt Foundation. En zet zich daar nog steeds voor in.’ Zijn sociale bewogenheid kwam ook naar voren in interviews waarin hij stelde dat er best meer geld naar de zorg mag gaan in plaats van naar profvoetballers. Een modelprof in de groep, zo kenschetst voormalig teammanager Bas van Noortwijk hem. ‘Op de training altijd vol gas geven. En na een mindere wedstrijd meldde hij zich altijd keurig bij de media waar andere jongens niet wilden. Die journalisten wenste hij daarna keurig ‘een fijne middag’. Tegelijkertijd een leuk boeffie samen met Linssen. Altijd als eerste op de club, beetje kaarten, ouwehoeren, dollen. Sfeermakers. Vergis je niet, ik heb heel wat nieuwe speelkaarten moeten regelen. Ook daarmee wilde hij winnen, anders scheurde hij ze gewoon verrot.’||https://www.volkskrant.nl/sport/modelprof-en-onbaatzuchtige-clubman-heel-feyenoord-treurt-om-vertrek-van-toornstra~be1ff1eb/
2022-08-24||Brussel niet bij voorbaat akkoord met stikstofregeling kabinet||Het gesteggel in Brussel zadelt het kabinet op met de zoveelste tegenvaller in het stikstofdossier. De uitkoopregeling die Van der Wal heeft ontworpen moet het aantrekkelijker maken voor veehouders om hun bedrijf te beëindigen. Het uitkopen van veehouders is de belangrijkste pijler onder het landelijk stikstofbeleid. Minder vee betekent: minder ammoniak in de natuur. De regeling ‘Maatregel gerichte aankoop en beëindiging veehouderijen nabij natuurgebieden tranche 2’ (MGA2) is specifiek bedoeld voor piekbelasters. Dat zijn veehouderijen die dicht bij natuurgebieden zijn gelegen en daardoor relatief veel ammoniak deponeren op die beschermde natuur. De provincies zouden boeren die aan de criteria voldoen selectief moeten benaderen met een voorstel tot uitkoop. De overheid koopt de boerderij dan op en streept de productierechten door, waardoor die niet overgaan op een andere veehouder. De productierechten van een stoppende veehouder worden nu meestal verkocht aan een andere veehouder. Die gebruikt de extra productierechten om zijn veestapel uit te breiden. Per saldo krimpt de veestapel daardoor niet en blijft de stikstofbelasting gelijk. Dat verklaart waarom de veestapel nauwelijks daalt, terwijl elk jaar bijna duizend boeren stoppen – meestal omdat ze met pensioen willen en geen opvolger hebben. De MGA2-regeling is een verbeterde variant van de huidige opkoopregeling voor piekbelasters, de Maatregel Gerichte Opkoop (MGO). Die regeling werd in november 2020 door Van der Wals voorganger Schouten opengesteld. Er was 350 miljoen euro voor uitgetrokken. De MGO is echter op een complete mislukking uitgedraaid, want de twaalf provincies hebben in bijna twee jaar nog geen enkele boer op basis van de MGO uitgekocht. Ongeveer 150 veehouders toonden in eerste instantie belangstelling, maar meer dan de helft haakte tijdens de uitkooponderhandelingen af. Een belangrijk struikelblok is het zogenoemde ‘beroepsverbod’ dat aan de regeling vastzit. Veehouders die intekenen op de MGO mogen niet elders in Nederland een nieuwe veehouderij beginnen. Een uitgekochte varkenshouder zou anders op een andere plek een geitenhouderij kunnen beginnen, want daar heb je geen productierechten voor nodig. Schouten antwoordde eind vorig jaar op Kamervragen: ‘Deze stoppersverklaring moet borgen dat de ondernemer niet elders als veehouder doorgaat en daar nieuwe stikstofemissies veroorzaakt. Dat ondergraaft de beleidsinspanningen om de stikstofuitstoot omlaag te brengen en zou tevens het effect van de aankopen verkleinen.’ Gezien het gebrek aan belangstelling voor de MGO heeft Van der Wal besloten het beroepsverbod te laten vallen. Zij kondigde in maart aan dat zij de vervolgregeling MGA2 ‘woest aantrekkelijk’ zou maken, opdat boeren het uitkoopaanbod van de provincie niet kunnen weerstaan. Alleen: met die uitspraak schrikte ze ook de laatste tientallen boeren af die nog overwogen gebruik te maken van de MGO. Die dachten ineens: hé, er komt een aantrekkelijker regeling, daar kan ik beter op wachten. De provincies die op het punt stonden een aantal MGO-uitkopen af te ronden, hebben Van der Wal hierom stevig bekritiseerd. De MGA2 had in september moeten ingaan, maar dat gaat dus niet door. De Europese Commissie heeft bezwaren, omdat Nederlandse boeren die door de staat zeer royaal worden uitgekocht boerderijen elders in de EU kunnen opkopen. Hongaren of Polen zouden dan in het nadeel zijn tegenover rijke Nederlandse boeren die met een flinke zak uitkoopgeld in de hand op dezelfde boerderij in hun land azen. De Europese staatssteunregels moeten voorkomen dat bedrijven uit de ene lidstaat een oneerlijk concurrentievoordeel krijgen ten opzichte van bedrijven uit andere lidstaten. In afwachting van een definitief besluit in Brussel heeft Van der Wal nu de weinig succesvolle MGO, die eigenlijk in september zou aflopen, verlengd tot eind dit jaar. Ze heeft goede hoop dat de Europese Commissie binnenkort alsnog toestemming voor de regeling geeft.||https://www.volkskrant.nl/nieuws-achtergrond/brussel-niet-bij-voorbaat-akkoord-met-stikstofregeling-kabinet~bcc59fe1/
2022-08-24||Recordaantal buitenslapers leidt tot ultimatum aan kabinet voor ‘onbeheersbaar’ Ter Apel ||De Groningse burgemeester Koen Schuiling (VVD), voorzitter van de Veiligheidsregio, eist dat het kabinet vrijdag alle buitenslapers elders onderdak biedt om de druk op Ter Apel te verlichten. ‘Het is onbeheersbaar geworden’, zei Schuiling (VVD) tegen het Dagblad van het Noorden. Een deel van de medewerkers onderbrak dinsdag al het werk uit onvrede over de slechte omstandigheden. Al een jaar wordt de capaciteit van het Groningse aanmeldcentrum, dat in principe tweeduizend vluchtelingen kan huisvesten, stelselmatig overschreden. De overbelasting leidt tot spanningen, agressie en onhygiënische situaties. Schuiling noemde Ter Apel in het voorjaar al ‘het Nederlandse Lampedusa’. De situatie is sindsdien alleen maar verslechterd. Het kabinet moet vrijdag een overlooplocatie beschikbaar hebben nabij Ter Apel, eist Schuiling. Vluchtelingen die aan de aanmeldprocedure willen beginnen moeten daar, desnoods gedwongen, tijdelijk worden opgevangen. Ze kunnen dan terug naar Ter Apel als ze aan de beurt zijn. Nu blijven ze vaak liever in Ter Apel uit vrees hun plek in de rij kwijt te raken. ‘Er staan mensen te dringen voor de poort’, aldus Schuiling. In de nacht van dinsdag op woensdag overleed daarnaast een baby van drie maanden in een sporthal op het terrein, bevestigt het COA tegenover persbureau ANP. Hoe de baby is overleden wordt nog onderzocht, onbekend is of er samenhang is met de opvangomstandigheden. Er is medische hulp verleend aan het slachtoffertje. Staatssecretaris voor Asiel, Eric van der Burg (VVD), kon woensdag nog geen toezeggingen doen over oplossingen voor Ter Apel. De bewindsman is naar eigen zeggen ‘volop bezig’ met een tijdelijke extra opvanglocatie in de buurt. De huidige situatie leidt intussen tot grote onvrede en zorgen onder het stelselmatig overbelaste personeel van betrokken organisaties. COA-werknemers legden dinsdag het werk neer. Het steunpunt van het Rode Kruis, eerder vanwege agressie gesloten, ging woensdag door de drukte later open dan gepland. De burgemeester van Westerwolde, waar Ter Apel onder valt, wees het gebied voor de deur van het aanmeldcentrum afgelopen vrijdag aan als veiligheidsrisicogebied. Daardoor mag er nu preventief gefouilleerd worden en is cameratoezicht mogelijk. Die maatregelen moeten vooral de overlast door de relatief kleine groep ‘veiligelanders’ indammen. Er zijn al berovingen, vechtpartijen en steekincidenten gemeld vanuit de wachtrij. Woensdag werd bovendien een noodverordening van kracht, die het gebruik van ‘kampeermiddelen’ verbiedt. Schuiling wil ook dat volgende week de provisorische luifels ter beschutting worden verwijderd. Van der Burg blijft, wellicht tegen beter weten in, hopen op vrijwillige medewerking van gemeenten bij het vinden van oplossingen voor de asielcrisis. Circa tweederde biedt nog geen opvang. Hoe moeizaam het regelen van extra opvanglocaties verloopt, laten de negatieve reacties uit Albergen en Bant zien. In deze kleine plaatsen heeft het COA de afgelopen weken grond en een hotel aangekocht voor permanente asielopvang. Dwang, zoals in Albergen, ervaart de staatssecretaris als ‘een nederlaag’, maar hij heeft weinig alternatieven. Overeenkomsten met veel tijdelijke opvanglocaties lopen bovendien af. ‘Er zijn reguliere azc’s nodig.’ Ook voor Schuiling is het dwingen van gemeenten geen taboe, hoewel VVD’ers elders in het land daartegen ageren. Veel Groningse gemeenten nemen hun deel al, zegt hij. ‘Als alle 344 Nederlandse gemeenten dat zouden doen, hadden we geen probleem.’||https://www.volkskrant.nl/nieuws-achtergrond/recordaantal-buitenslapers-leidt-tot-ultimatum-aan-kabinet-voor-onbeheersbaar-ter-apel~bdd18b8c/
2022-08-24||‘Herboren’ Oekraïne zal ‘tot het einde’ blijven strijden voor de onafhankelijkheid, zweert Zelensky||‘Op 24 februari kregen we te horen: je maakt geen kans’, zegt Zelensky, verwijzend naar de dag van de Russische inval. ‘En eindelijk werden we echt één.’ In een opgenomen speech vertelt de president dat Oekraïne werd herboren, krachtiger en onafhankelijker dan tevoren. ‘Een natie die niet huilde, niet schreeuwde en niet bang werd. Een natie die niet opgaf.’ Doorvechten tot het einde betekent volgens Zelensky doorvechten tot een volledige overwinning is behaald. ‘We zullen geen overeenstemming proberen te bereiken met de terroristen. En we gaan niet uit angst aan de onderhandelingstafel zitten met een pistool op ons hoofd gericht.’ Hij benadrukt opnieuw dat Oekraïne niet bereid is concessies te doen. ‘Voor ons is Oekraïne heel Oekraïne, alle 25 regio’s.’ Hij noemt specifiek de Donbas-regio en de Krim, het schiereiland dat al in 2014 door Rusland werd ingelijfd. ‘We zullen het terugkrijgen, op welke manier dan ook.’ Normaliter wordt Onafhankelijkheidsdag in Oekraïne groots gevierd, maar vanwege de vrees voor ‘brute’ Russische aanvallen, juist op deze feestdag, geldt dit jaar in de grote steden een verbod op massale bijeenkomsten. Geen straatfeesten, geen concerten en geen militaire parades. Dat betekent niet dat de dag zomaar voorbij is gegaan. Oekraïners in binnen- en buitenland vieren op hun eigen wijze het 31-jarig bestaan van hun land. Zelensky legde bloemen bij een monument voor gevallen militairen en ontving de Britse premier Boris Johnson, die was overgevlogen voor een verrassingsbezoek. Zijn felicitaties gingen gepaard met een cadeau: militaire steun ter waarde van 64 miljoen euro. Eerder op de dag zegde de Amerikaanse president Joe Biden al een militair steunpakket van 3 miljard dollar toe. Ook veel andere landen kwamen met felicitaties en steunbetuigingen ter ere van de feestdag. Op de Grote Markt in Brussel onthulde Europese Commissievoorzitter Ursula von der Leyen een Oekraïense vlag van 30 meter lang. Een felicitatie van de Belarussische president Aleksandr Loekasjenko viel in minder goede aarde en werd afgedaan als ‘met bloed doordrenkte clownerie’.||https://www.volkskrant.nl/nieuws-achtergrond/herboren-oekraine-zal-tot-het-einde-blijven-strijden-voor-de-onafhankelijkheid-zweert-zelensky~b68111b1/
2022-08-24||Aantal NS-medewerkers krimpt al vijf jaar, maar het aantal kilometers niet||De hoeveelheid NS-medewerkers is afgelopen vijf jaar met 13 procent afgenomen, terwijl het aantal treindiensten ruwweg gelijk bleef. Het aantal afgelegde kilometers over het Nederlandse spoornetwerk, waarvan zo’n 95 procent wordt gereden door NS-treinen, nam aanvankelijk zelfs toe. In 2019 werd een record van 165 miljoen kilometer afgelegd, een aantal dat vervolgens weer wegzakte door de coronapandemie. In 2021 werden, net als in 2017, 160 miljoen kilometers gereden, maar wel met drieduizend minder medewerkers. De werkdruk die hierdoor is ontstaan, is een belangrijke reden dat NS-personeel deze en volgende week het werk neerlegt. De afname van medewerkers is niet alleen het gevolg van krapte op de arbeidsmarkt. Er staan weliswaar 1.100 vacatures open, maar dat zijn er minder dan de krimp van het personeelsbestand. Een andere belangrijke factor zijn bezuinigingen. Zo werd in 2020 besloten dat er in vijf jaar 2.300 arbeidsplaatsen moeten verdwijnen, vooral op het hoofdkantoor, bijvoorbeeld door het niet vervangen van gepensioneerden. De NS verwacht dat het verdere snijden in de dienstregeling, dat dinsdag werd aangekondigd vanwege personeelstekorten, niet zal leiden tot overvolle treinen omdat er in 2022 nog altijd minder treinreizigers zijn dan voor de coronapandemie. Na het afbouwen van de lockdownmaatregelen steeg het aantal reizigerskilometers met de NS snel, maar die groei stagneerde ook gauw. In de drukste maand, juni, legden reizigers gezamenlijk 1,2 miljard kilometer af. In 2019 was dit gemiddeld nog ruim 1,5 miljard. Vooral forensen reizen minder met de trein, concludeert de NS uit de lagere reizigersaantallen op weekdagen. In de spits hadden reizigers het eerste half jaar van 2022 98,5 procent kans op een zitplaats, in 2019 was dat 95 procent.||https://www.volkskrant.nl/nieuws-achtergrond/aantal-ns-medewerkers-krimpt-al-vijf-jaar-maar-het-aantal-kilometers-niet~b07ff01f/
2022-08-24||Hongkongse activisten voor de rechter zonder de gebruikelijke jury, breuk met 177-jarige praktijk||Vorige week maakte de Hongkongse bestuurder Paul Lam, die justitie in zijn portefeuille heeft, bekend dat er geen jury zal zijn bij het grootste proces sinds de invoering van de Nationale Veiligheidswet, tegen 47 academici, actievoerders en leden van democratische oppositiepartijen. Dat ook Lai, als voorman van de democratiseringsbeweging, niet door een jury maar door drie in veiligheidszaken gespecialiseerde rechters wordt berecht, bleek bij de voorbereidingen van zijn rechtszaak. Die staat vermoedelijk begin volgend jaar op de rol. De 47 activisten, van wie een groot deel al meer dan een jaar achter tralies zit – bij wijze van voorarrest of om eerder opgelegde straffen uit te zitten – worden vervolgd op verdenking van subversieve activiteiten. Ze organiseerden in 2020 een informele volksraadpleging nadat lokale verkiezingen waren uitgesteld als een van de maatregelen tegen covid-19. Deze prodemocratische academici, politici en actievoerders zijn de Chinese regering al decennia een doorn in het oog. Volgens Lam is bij beide zaken de veiligheid van juryleden en hun familie in het geding vanwege mogelijke bemoeienis door ‘buitenlandse elementen’. Het Hongkongse rechtssysteem kende 177 jaar lang juryrechtspraak, die ook na de machtsoverdracht van de Britse kroonkolonie aan China de internationale positie van Hongkong als zakencentrum met een onafhankelijke rechtspraak garandeerde. Na protesten in 2019 heeft de Chinese regering Hongkong in 2020 een Nationale Veiligheidswet opgelegd, die subversief gedrag, poging tot afscheiding, samenzwering met het buitenland en terrorisme met levenslang kan bestraffen. Volgens een wetsartikel kunnen door de autoriteiten geselecteerde rechters om redenen van staatsveiligheid gevoelige strafzaken behandelen zonder dat er een jury aan te pas komt. Zo gaat het Hongkongse rechtssysteem steeds meer lijken op dat op het Chinese vasteland, waar rechters worden aangestuurd door de Communistische Partij en 99,9 procent van de verdachten wordt veroordeeld. Normaal worden willekeurige burgers geselecteerd als jurylid, om afgeschermd van de buitenwereld onder veiligheidsarrangementen hun werk te doen. De Verenigde Naties riepen de Hongkongse autoriteiten vorige maand op de Nationale Veiligheidswet ‘af te stoten’, vanwege zorgen bij de VN-Mensenrechtencommissie over ‘bepalingen die de onafhankelijkheid van de rechterlijke macht substantieel ondermijnen en het recht op (…) een eerlijk proces beperken’. Beijing en de bestuurders van Hongkong stellen dat de mensenrechtensituatie in Hongkong door de Nationale Veiligheidswet juist zijn verbeterd. Sinds de invoering is al eens een dissident zonder jury berecht, op grond van vage veiligheidsrisico’s. Tong Ying-kit werd vorig jaar de eerste veroordeelde onder de Nationale Veiligheidswet; hij kreeg 9 jaar cel omdat hij met een verboden protestvlag met zijn motorfiets op politieagenten was ingereden. Jimmy Lai (74) wordt beschuldigd van een reeks schendingen van de Nationale Veiligheidswet en uit het koloniale tijdperk daterende wetten tegen opruiing. Zijn pleidooien voor internationale sancties tegen Hongkong en de Chinese regering worden gezien als samenzwering. Ook wordt hem steun aan dissidenten die probeerden te vluchten en het publiceren van anti-Chinees getinte hoofdartikelen in de Apple Daily en andere media in zijn beheer verweten. De uitgever wil niet bekennen. Dat komt hem mogelijk op levenslang te staan. Schuld bekennen kan tot een milder vonnis leiden.||https://www.volkskrant.nl/nieuws-achtergrond/hongkongse-activisten-voor-de-rechter-zonder-de-gebruikelijke-jury-breuk-met-177-jarige-praktijk~b6fc71ef/
2022-08-24||Zijn aandeelhouders toch belangrijker dan principes?||‘Ik ben niet geïnteresseerd in de aandelenmarkt. Ik wil niet ergens in beleggen, ik wil ergens in geloven’, zo zei Anita Roddick, in 1976 oprichter van cosmeticaketen The Body Shop. ‘Bij ons is niet de winst maar de bijdrage aan de gemeenschap het doel’, aldus Ben Cohen en Jerry Greenfield, oprichters van ijsketen Ben & Jerry’s, twee jaar later. Het waren al in de punktijd idealisten in ondernemersland, de eerste in Groot-Brittannië, de andere twee in de Amerikaanse staat Vermont. Zij schermden met duurzaamheid en ethiek. Ze keerden zich tegen dierproeven, hielden rekening met mensenrechten, kochten lokaal in en gebruikte gerecyclede verpakkingsmaterialen. Maar in de wereld van het grote geld zijn principes even moeilijk te handhaven als punctualiteit bij de NS tijdens een staking. In 2000 verkochten Ben en Jerry hun bedrijf aan multinational Unilever. Roddick verkocht The Body Shop in 2006 aan multinational L’Oréal. In beide gevallen met de belofte dat de liefdesbaby de eigen ziel zou behouden. De sociale missie en het behoud van identiteit werden bij Ben & Jerry’s zelfs vastgelegd in een overeenkomst. Maar het was zolang de tijd duurde. Beide merken zijn speelbal van het grootkapitaal. L’Oréal beloofde dat The Body Shop een eigen koers zou mogen varen, als een piraat in de marine. Maar toen het succes stokte werd het Britse bedrijf in 2017 verkocht aan het Braziliaanse Natura (onder meer bekend van de merken Avon en Aesop). Inmiddels wordt er alweer een nieuwe eigenaar gezocht, omdat Natura in zwaar weer verkeert. De koers is ingestort doordat de omzet in het eerste halfjaar met 10 procent terugliep. Terwijl het exclusieve merk Aesop de verkopen met 8 procent zag stijgen, daalde die van The Body Shop (3.000 winkels wereldwijd, waarvan 40 in Nederland) met 24 procent tot 370 miljoen euro. Ben & Jerry’s heeft zich heel lang politiek kunnen manifesteren. Er mocht een protestijsje tegen Trump worden geproduceerd, en er mocht openlijk steun aan Black Lives Matter worden betuigd. Maar toen Ben & Jerry’s weigerden ijs te verkopen in de bezette Palestijnse gebieden ging dat te ver. Boze aandeelhouders loosden hun stukken en Unilever besloot het bedrijf in Israël te verkopen. Ben & Jerry’s probeerde dat via de rechter ongedaan te maken, maar kreeg deze week nul op rekest. De zogenoemde autonomie van Ben & Jerry’s stelt juridisch gezien niets voor. Multinationals kopen graag bedrijven met hoogstaande ethische en sociale principes. Daarmee verbeteren ze hun imago en boren ze een nieuwe markt aan van klanten die prijs minder belangrijk vinden dan principes. Ze halen ook een wit voetje bij zogenoemde esg-beleggers, die letten op de gevolgen van bedrijfsvoering op milieu, mens en maatschappij. Behalve Ben & Jerry’s kocht Unilever daarom ook de Vegetarische Slager, Seventh Generation (een milieuvriendelijk was- en schoonmaakmiddel), Paula’s Choice (huidverzorging) en Nutrafol (haargroeimiddel). Maar hoeveel principes Unilever ook overneemt, de moeder blijft een moloch die aan de leiband van aandeelhouders loopt.||https://www.volkskrant.nl/economie/zijn-aandeelhouders-toch-belangrijker-dan-principes~b4caac5c/
2022-08-24||Onaangekondigde transfers en ontkende deals: Formule 1 in de ban van opmerkelijke stoelendans||Bij de gesprekken zal de WK-stand, waarin Max Verstappen riant aan de leiding gaat, alleen niet hoog op de agenda staan. De Formule 1 is in de ban van een van de opmerkelijkste stoelendansen in jaren. Niet voor niets heet de periode rond de zomerstop in het Formule 1-seizoen silly season; de transfermarkt voor coureurs komt dan op gang, met als gevolg een stroom van wilde geruchten. Contracten lopen bijna af en teams willen traditiegetrouw tijdig hun rijders voor het nieuwe seizoen hebben vastgelegd, zodat die voldoende tijd krijgen om te wennen aan hun nieuwe omgeving. Zelden was het zo silly als dit jaar. Het begon met een persbericht van renstal Aston Martin, een dag na de laatste Grand Prix voor de zomerstop in Hongarije. Daarin stond dat tweevoudig wereldkampioen Fernando Alonso vanaf volgend seizoen Alpine verruilt voor Aston Martin. Voor Alpine-teambaas Otmar Szafnauer kwam dat bericht als een complete verrassing. De avond daarvoor had hij nog met Alonso gesproken over zijn toekomst en daarin gaf de 41-jarige Spanjaard geen enkele hint over zijn toekomstplannen. Een dag later dacht Alpine de oplossing al te hebben gevonden; de Franse renstal besloot het Australische toptalent Oscar Piastri (21) te promoveren naar de Formule 1. De afgelopen jaren had Piastri als lid van het talentenprogramma van Alpine indruk gemaakt door direct in zijn debuutjaren kampioen te worden in opstapklassen Formule 3 en Formule 2. Via Twitter maakte Alpine de deal met Piastri wereldkundig. Het enige probleem? Piastri zelf wist van niets en ontkende nog geen twee uur later eveneens via Twitter een contract te hebben getekend en benadrukte daarbij: ‘Ik rijd volgend jaar niet voor Alpine’. Daarmee kreeg de soap een bizarre draai; Formule 1-stoeltjes zijn de meest gewilde plekken in de autosport. Van de 100 coureurs die dromen van een plek in de koningsklasse, vallen er onderweg 99 af. Dat een coureur op een dergelijke, publieke manier een F1-deal afsloeg, was nooit eerder vertoond. Piastri moest daarom wel ergens anders onderdak hebben gevonden, zo concludeerden autosportjournalisten. Al snel werd duidelijk bij welk team. McLaren zocht al langer naar een vervanger voor de tegenvallende Daniel Ricciardo. Woensdag maakte het team bekend dat Ricciardo na dit seizoen McLaren verlaat, nadat coureur en team het eens waren geworden over het ontbinden van zijn contract dat eigenlijk nog tot en met 2023 doorliep. De aankondiging van Piastri als nieuwe coureur bleef alleen uit. Sterker: sinds de tweet van Piastri is er geen enkel officieel bericht meer gedeeld over de zaak door McLaren of Alpine. Alpine zoekt nog uit of de jonge Australiër contractbreuk heeft gepleegd en zou geld willen zien. ‘We hebben veel uitgegeven om hem klaar te stomen voor de toekomst. Als die toekomst niet bij ons ligt, is het logisch dat we compensatie willen’, zei Alpine-teambaas Szafnauer eerder deze maand tegen het Spaanse El Confidencial. Kortom: de stoelendanssoap is nog lang niet ten einde. Mogelijk wachten de komende dagen in België al de nodige ongemakkelijke momenten. Want daar komt de Formule 1 na krap een maand verplichte pauze weer voor het eerst samen, met dus flink wat veranderde onderlinge verhoudingen.||https://www.volkskrant.nl/sport/onaangekondigde-transfers-en-ontkende-deals-formule-1-in-de-ban-van-opmerkelijke-stoelendans~b7f71530/
2022-08-24||Papoea-Nieuw-Guinea krijgt eerste koffieminister ter wereld (en ook een minister voor palmolie)||Zoals in veel tropische landen is koffie een van de belangrijkste exportproducten van Papoea-Nieuw-Guinea, dat bestaat uit meerdere eilanden en op het hoofdeiland een grens deelt met Indonesië. Tegelijkertijd produceert het slechts 0,6 procent van de wereldhandel. Volgens premier Marape is dat percentage aan de schamele kant en met de aanstelling van Kuli wil hij dat opkrikken. Er zijn zeventien landen die meer koffie verbouwen dan Papoea-Nieuw-Guinea. Het Nationale Onderzoeksinstituut schreef vorig jaar in een rapport dat het Oceanische land het klimaat en de omgeving heeft voor de productie van meer en betere koffie. Maar op het gebied van logistiek, techniek en kennis heeft de handel nog een weg te gaan. Kuli wacht een immense uitdaging: Papoea-Nieuw-Guinea is een extreem versnipperd land waarvan de inwoners vooral voor hun eigen stam verbouwen en verkopen. Het rapport vergeleek Papoea-Nieuw-Guinea en de vijf grootste koffieproducenten ter wereld: Brazilië, Vietnam, Colombia, Indonesië en Ethiopië. Van marktleider Brazilië kan het land leren het product op grote plantages te verbouwen in plaats van bij individuele telers, om zo de schaal te vergroten. In Indonesië en Ethiopië leverden investeringen in onderzoek een diverse export op, met meer soorten bonen. De koffietelers in Vietnam slagen erin uit tropisch laagland het uiterste te halen. En de Colombianen gaan goed met hun planten om en maken weinig gebruik van pesticiden. Het is een aanlokkelijk moment om de productie te verhogen. In geen tien jaar was de koffieprijs zo hoog als nu, voornamelijk doordat productieproblemen in Brazilië tot schaarste leiden op de wereldmarkt. Braziliaanse telers hadden vorig jaar te maken met een venijnige combinatie van droogte en vorst. Nog steeds zijn de gevolgen daarvan niet verholpen. In The Wall Street Journal voorspellen marktanalisten deze week dat de prijs voorlopig hoog zal blijven, en mogelijk zelfs verder stijgt. Koffieminister Kuli treedt toe tot een 33-koppig kabinet met een omstreden mandaat. Premier Marape werd eerder deze week herkozen door de bevolking van het eilandenrijk, na een verkiezingscampagne vol geweld en beschuldigingen van fraude. Ook palmolie, een nog belangrijker exportproduct dan koffie in Papoea-Nieuw-Guinea, krijgt zijn eigen minister in het kabinet. Dat kan goed uitpakken voor de economie, maar lijkt een slechte voorbode voor de natuur. Voor de aanleg van palmolieplantages moet op grote schaal regenwoud worden gekapt.||https://www.volkskrant.nl/nieuws-achtergrond/papoea-nieuw-guinea-krijgt-eerste-koffieminister-ter-wereld-en-ook-een-minister-voor-palmolie~b0b51323/
2022-08-24||Disney in Duivendrecht: animatiefilmmaker Joop Geesink maakte werk van wereldklasse||Joop Geesink (1913 - 1984) uit Den Haag was een reus van een vent die zijn medewerkers met bijna kinderlijk enthousiasme kon inspireren. In de toptijd van zijn Dollywood Studio in Duivendrecht – de jaren vijftig, zestig – waren dat er wel honderdvijftig. Tekenaars, animators, technici, belichters, production designers, administratief personeel – alles om het internationale succes maar te kunnen continueren. Dollywood maakte reclamespotjes voor Nederlandse bioscopen en tv, maar ook voor de Verenigde Staten, Engeland, Italië, Frankrijk en Duitsland. Ze kwamen in de vorm van stop-motionanimatiefilmpjes, terwijl op de afdeling Starfilm ook live action werd gedraaid, met aankomend acteurs als Jan Blaaser. Anders dan van zijn zwijgzame evenknie Marten Toonder, met wie Geesink in 1942 even samenwerkte voordat duidelijk werd dat hun karakters onverenigbaar waren, werd het werk van Dollywood ingehaald door de tijd. Een nette manier om te zeggen dat Joop Geesink bijna is vergeten, al heeft zijn creatie Loeki de Leeuw onlangs een comeback gemaakt. In 2012 verscheen nog de documentaire De Duivendrechtse Disney – A Businessman’s Idea of an Artist (regie: Berenike Rozgonyi) waarin interviewer Jan Bosdriesz dochter Louise Geesink en oud-medewerkers sprak en we bon vivant Joop met zijn onafscheidelijke bolknak op archiefbeeld herkennen. Daarna werd het stil. Geen koffietafelboek met fraaie stills uit zijn filmpjes, die er fotogeniek genoeg voor zijn. Ook geen beknopte biografie, terwijl er toch voldoende te vertellen valt over de voortijdige schoolverlater voor wie rekenen en taal niets was omdat hij alleen maar wilde tekenen, en die als ketelbinkie aanmonsterde bij de koopvaardij en in Australië uitkwam. Na terugkeer in Nederland opende hij een eigen reclamebureau in de Haagse Wagenstraat nummer 148. Hij ontwierp onder meer billboards voor bedrijven en bioscopen. Binnen de theaterwereld bleef zijn tekentalent niet onopgemerkt, en zo kwam hij in die wereld terecht als production designer, tot shows in Parijs aan toe. Na de oorlog stopte hij zijn tomeloze energie in Dollywood, al trad hij in 1955 nog even op als gelegenheidsproducent van de Wim Sonneveld-speelfilm Het wonderlijke leven van Willem Parel. Die Joop Geesink dus, wiens droomproject Holland Promenade – een soort educatieve Efteling langs de Amstel – bijna tot de ondergang van zijn bedrijf leidde. Revanche haalde hij met zijn Eftelingattractie Carnaval Festival, zijn laatste grote klus. Uiteindelijk werd hij 71 jaar oud, na een werkzaam leven dat hij graag afwisselde met een stevige slok whisky. Een markante figuur binnen de Nederlandse filmwereld, en daarom is het een goed idee van filmmuseum Eye Amsterdam om al die spotjes nu bij wijze van hommage online te zetten. Maandelijks zal het bestand met nieuwe titels worden aangevuld. Ze zijn onderverdeeld in categorieën als Keukengeheimen, Around the World with Geesink, Hemelse zaken, Ongelukkige huisvrouwen, Vuurtje? en zo verder. Om te beginnen geven ze een scherp tijdsbeeld van de toenmalige samenleving en haar vaste rolpatronen, en tegen roken bestond ook nog geen bezwaar – reden voor Eye om er wel even een disclaimer bij te zetten: ‘Het Filmmuseum stelt zich ten doel om films in hun oorspronkelijke versie te vertonen. Omdat het spotjes uit de jaren vijftig en zestig betreft bevatten ze raciale en culturele stereotypen.’ Aansluitend kun je je alleen maar verbazen over zo veel geëtaleerde virtuositeit van de Geesink Studio, geholpen door gevluchte animators uit Tsjechoslowakije en kunstenaars annex filmers als Cor Icke, Max Keuris en zijn later nog door Toonder weggekochte rechterhand Bert Kroon. Het plezier spat ervan af; ook in onze tijd kun je er een paar leuke uurtjes mee doorbrengen. De keus van Mascha Halberstad Uit het enorme aanbod van Dollywood-animatiefilmpjes dat nu door filmmuseum Eye online is gezet selecteert Mascha Halberstad, regisseur van Knor – de eerste Nederlandse stop-motionbioscoopfilm ooit, die inmiddels al veertigduizend bezoekers heeft getrokken – op verzoek van V een aantal opmerkelijke exemplaren. ‘Ik heb al wat zitten grasduinen’, zegt Halberstad (49) in haar Arnhemse filmstudio Holy Motion, waarin nog de contouren vallen te herkennen van de grote garage die het pand ooit was, ‘en het eerste wat ik denk is: technicolor! Bijna alle filmpjes van Dollywood zijn gedraaid in die glorieuze kleuren. Omdat het zo duur en bewerkelijk is zie je dat tegenwoordig nog maar heel zelden. Zonde hè?’ We zitten achter haar digitale montageset met twee beeldschermen en klikken op de links van de Eye Player, de streamingdienst die op de website van het Eye Filmmuseum staat. Veel van de Dollywood-filmpjes staan al online, maar voor dit artikel mogen we ook vast vooruit spieken naar wat binnenkort nog komen gaat. Omdat het allemaal compilaties zijn van meerdere filmpjes achter elkaar geven we ook even het startpunt aan. Titel Joop Geesink presenteert: Fifty Pairs of Hands for One Single Frame Duur 10 minuten, zwart-wit, Engelstalig Rubriek op de website van het Eye Filmmuseum Joop Geesinks Dollywood Het filmpje begint op 9 minuut 30 Mascha Halberstad: ‘Om iets meer van de stop-motiontechniek te begrijpen zou ik de kijker willen adviseren om hiermee te beginnen. Het is een Engelstalige reclamefilm voor Geesinks eigen bedrijf, maar je leert over storyboards en het gepiel dat stop-motion feitelijk is. Beeldje voor beeldje wordt het geschoten, en na twaalf beeldjes heb je dan een seconde speelfilm. Armpje van het poppetje tikje omhoog. Hoofdje slagje naar rechts. Dat werk. En voor de wisselende gezichtsuitdrukkingen hebben ze maskertjes die ze erop kunnen schuiven. Replacements heet dat. Heel opmerkelijk vind ik dat ze die bij Dollywood uit hout zaagden, zoals je in de film kunt zien. Dat is hartstikke arbeidsintensief. Waarom geen klei?’ Titel De beschermengel Opdrachtgever verzekeringsmaatschappij De Nieuwe Eerste Nederlandse (NEN), Den Haag Duur 4 minuten Rubriek Hemelse zaken Begint op 12 minuut 57 Halberstad: ‘We kennen allemaal wel die spotjes van Even Apeldoorn bellen… voor verzekeringsmaatschappij Centraal Beheer, maar dit is Apeldoorn to the max, zogezegd. De personages overkomt in korte clipjes allerlei soorten rampspoed, van een verkeersongeval tot een inbraak en van brand tot aan een ziekenhuisopname. En telkens is daar net op het nippertje de beschermengel van verzekeraar NEN die op rijm stelt: niets aan de hand – nou ja, met een goede verzekering dan. Heel leuk gedaan, op technisch- én verhaalniveau. Vijf sterren.’ Titel Eigen taart is goud waard Opdrachtgever Dr. Oetker Duur 3 minuten. Rubriek Ongelukkige huisvrouwen Begint op 9 minuut 38 Halberstad: ‘Een hele parade aan huisvrouwenleed hebben ze bij Dollywood gefilmd. Voor onze ogen ziet dat er natuurlijk allemaal heel gedateerd uit, maar zo’n vrouwelijke deskundige met haar hoornen bril en witte jas aan die zonder het over ‘polyvalent’ heeft bij een bepaald wasmiddel blijft natuurlijk kostelijk. Dat is een live actionspotje, want die maakten ze ook. Voor de campagne van Dr.Oetker werd weer gebruikgemaakt van stop-motion. We zien een sprekende taartpunt die een nogal badinerende toon aanslaat jegens mevrouw Jansen in de keuken, die daar net een taart aan het bakken is. Dat wordt niets. Zónder het bakmeel van Dr. Oetker, bedoelt die eigenwijze taartpunt. Ze begint opnieuw, hij geeft instructies en ja hoor... perfecte taart! En toetjes doet-ie er ook bij. Ik geef vier sterren.’ Titel Auf leichte Weise Opdrachtgever sigarettenmerk Orienta Taal Duits Duur 1 minuut Rubriek Vuurtje? Begint op 16 minuut 11 ‘De tabaksindustrie heeft met swingende bioscoopreclames hele generaties aan het roken proberen te krijgen. De boodschap was dat het zo wereldwijs stond, denk aan de glamourwereld van Peter Stuyvesant. En we trapten er allemaal in. Ikzelf heb er ook jaren over gedaan om te stoppen. Net als tante Christine in Knor. Die had ik flink willen laten paffen, maar met het oog op de buitenlandse verkoop van de film mocht dat niet. Gelukkig geeft de stem van Loes Luca tante Christine nog wel een stevige rokershoest mee. ‘Van al die rookwarenreclames springen er voor mij twee uit. En dat komt juist door de volstrekte eenvoud ervan. In een spotje voor het merk Player’s worden uitgeknipte papieren figuurtjes ingezet. Dat ziet er heel mooi uit. Het tweede spotje gaat over een gewichtheffer, maar hij krijgt zijn halter niet van de grond. Dan komt van rechts een papieren hand in silhouet die hem een sigaret aanbiedt. Links verschijnt een aansteker. Dat helpt. Lachend tilt hij zijn halter omhoog. Volkomen krankjorum natuurlijk, net als die slagzin: ‘Orienta... Wer sie probiert ist... orientiert’, haha. Vier sterren.’ Titel Joop Geesinks Dollywood presenteert: ‘Wij groeiden...’ Opdrachtgever Bio Vakantieoord Duur 4 minuten Rubriek Hemelse zaken Begint op 3 minuut 20 ‘Om wat tegenwicht te geven aan al die aardse zaken, vermoed ik, draaiden ze bij Dollywood ook regelmatig spotjes voor het goede doel. Dus kiezen wij er ook maar eentje. De stop-motion voor het Bio Vakantieoord is wel aardig. Je moet je realiseren: wij kunnen op de computer eindeloos monteren. Maar zij zetten alles op celluloid, dus het moest in een keer goed zijn. Anders kon je weer helemaal opnieuw beginnen. In dit filmpje worden twee kindjes door de ooievaar gehaald. Het meisje leidt een luxe leventje, het jongetje komt in een Dickensiaanse sloppenwijk terecht. Het meisje vindt dat zielig en dus besluit zij om geld op te halen voor alle minder bedeelde kindertjes. Aansluitend werd in de bioscoop dan de collectebus voor het Bio Vakantieoord rondgegeven. Beetje tuttig filmpje, maar uit een goed hart. Daarom toch vier sterren.’ Titel The Discovery of America – Columbus 1492 Opdrachtgever Campari Taal Engels Duur 2 minuut 10 Rubriek Around the World with Geesink Begint op 9 minuut 35 ‘Ja, deze kan vandaag dus écht niet meer, haha. Columbus die aan land komt en de lokale bevolking – benoemd als indianen en geportretteerd als nobele wilden – aan de drank probeert te helpen: Campari. Dát is pas vooruitgang! zegt het filmpje. Eén ster.’ Titel Kermesse Fantastique Opdrachtgever Philips Radio Regie József Misik Taal zonder tekst Duur 10 minuten Rubriek Joop Geesinks Dollywood Begint op 30 minuut 30 ‘Dit is de bom! Honderden poppen, en alles beweegt. Dit moet wel Dollywoods stop-motionmeesterwerk zijn. Een mannetje wordt door zijn Philips Radio een parallel universum binnengezogen, en daar is het kermis. De camera maakt een lange rijder, en zo glijden we samen met dat mannetje langs een zweefmolen, een cakewalk, een draaimolen met paarden, lachspiegels, een spookhuis – en wat vind je nog meer op een kermis? Zo ongelooflijk knap gedaan. Dit filmpje kan moeiteloos tippen aan het beste van Disney. Onbegrijpelijk eigenlijk, dat Joop Geesink en zijn studio zo in de vergetelheid zijn geraakt. Vijf sterren.’||https://www.volkskrant.nl/cultuur-media/disney-in-duivendrecht-animatiefilmmaker-joop-geesink-maakte-werk-van-wereldklasse~be014b4a/
2022-08-24||Maleisische ex-premier Najib Razak leefde groots van weggesluisd overheidsgeld, maar nu begint zijn straf||Najib Razak was jarenlang de machtigste man van Maleisië. Hij was de bossku, ‘onze baas’, die ook wel de ‘man van staal’ werd genoemd. Maar nu is de ex-premier dan toch gestruikeld over wat de Amerikaanse justitie zijn ‘ongebreidelde hebzucht’ noemt. Miljarden hebben hij en zijn vrienden weggesluisd uit een door henzelf opgericht investeringsfonds: 1MDB. De 12 jaar gevangenisstraf die hij nu moet uitzitten voor het accepteren van een schamele 10 miljoen, zijn nog maar een begin van wat hem te wachten staat. Razak had altijd erg veel geld nodig, al was het maar om de levensstijl van hemzelf en zijn gezin te kunnen bekostigen. Vooral zijn echtgenote, Rosmah Mansor, kon haar koopzucht niet beteugelen. Ze kocht zelfs regelmatig een nieuw gezicht bij de duurste plastisch chirurgen. Het salaris als minister-president, zo’n 120 duizend euro per jaar, was bij lange na niet genoeg om Mansor te onderhouden. Er was alleen al een veelvoud aan miljoenen nodig om alle handtassen, juwelen, horloges en zonnebrillen te kopen die zij mooi vond. Toen de politie in 2018 een inval deed in drie huizen van de familie, vond ze 457 handtassen (peperdure, waaronder een hele serie van Hermès), 423 horloges, 234 zonnebrillen, duizenden juwelen en voor 28,6 miljoen dollar aan contanten, in 26 verschillende valuta. De totale waarde bedroeg volgens justitie 273 miljoen dollar. En dat was nog maar een schijntje. Najib Razak was geboren voor de politiek. Zijn vader Abdul Hussein Razak was begin jaren zeventig de tweede premier van Maleisië. Najib was toen zeventien, en ging naar school in Londen. De Razaks golden in het koninkrijk als politieke adel: zij waren vanaf het begin oppermachtig in UMNO, de partij die Maleisië 61 jaar onafgebroken zou regeren. Als premier was Najib Razak lange tijd populair in het Westen. Dat kwam deels door zijn Engels, maar ook omdat hij zich profileerde als spreekbuis van een gematigde islam. Hij hield in 2014 een toespraak bij de Verenigde Naties, en was een gevierd man. In 2016 ging Barack Obama nog met hem golfen. Toen stond Razak in Amerika al bekend als Malaysian Official No 1, en hoogstgeplaatste verdachte in het onderzoek naar 1MDB. Sindsdien is het alleen maar bergafwaarts gegaan. Toen hij in 2009 premier was geworden – de functie waarvoor hij was voorbestemd – begon voor Razak het graaien pas goed. In het jaar van zijn aantreden werd ook 1MDB in het leven geroepen. Het fonds met lef, ‘bold and daring’, dat de Maleisische economie een zetje zou gaan geven. In de zes jaar die volgden zou zeker 5,4 miljard aan Maleisisch overheidsgeld in dat fonds verdwijnen. Van dat geld zou 681 miljoen rechtstreeks naar de privérekening van de minister-president zijn overgemaakt. Razak voelde zich echter onaantastbaar, zelfs toen de verhalen over de geldsmijterij al de ronde deden: het jacht van 250 miljoen, de privé-jet, het peperdure onroerend goed in New York, de Picasso die Leonardo DiCaprio cadeau kreeg, en de wilde feesten waar zelfs Britney Spears uit een verjaardagstaart kwam gesprongen. Iedereen werd stinkend rijk: 1MDB was de onuitputtelijke ‘particuliere bankrekening’ van Razak, zijn familie en zijn vriendenkring. Razak had niets te vrezen, want hij controleerde UMNO, en UMNO controleerde het land, inclusief de media. De pers repte met geen woord over het schandaal. Die meldde alleen dat een ‘onafhankelijk’ onderzoek in Maleisië iedereen volledig had vrijgepleit. Zolang hij premier was, was Razak nog altijd de bossku. Tot 2018, toen UMNO voor het eerst in de geschiedenis de verkiezingen verloor. Maleisië was het gedonder zat. Razak werd verslagen door oud-premier Mahathir Mohamad, die op zijn 92ste speciaal terugkwam in de politiek met maar één opdracht: rechtzetten dat hij ooit persoonlijk deze Razak naar voren had geschoven om het land te leiden. Zijn grootste fout, zei hij. Na de nederlaag gingen de sluizen open. De pers werd vrij, en het hele schandaal kwam boven tafel. Het OM formuleerde 42 aanklachten tegen Razak, verdeeld over vijf zaken. De 12 jaar die hij nu moet uitzitten zijn nog maar een begin. Die straf kreeg hij omdat hij een kleine 10 miljoen dollar 1MDB-geld had ontvangen. In totaal zou de premier 681 miljoen dollar op zijn privérekening hebben ontvangen, geld waarvan hij zei dat hij geen idee had hoe dat op zijn rekening terechtgekomen was. Razak heeft zich tot het uiterste verzet tegen zijn veroordeling. Zijn wanhopige pogingen om telkens nog even uitstel te krijgen, werden steeds lachwekkender. Hij ontsloeg op het laatst zijn hele advocatenteam, in de hoop dat een nieuw team een paar maanden zou krijgen om zich in te lezen. Dat gebeurde niet. En dinsdag, op de allerlaatste dag, deed hij een allerlaatste poging: hij probeerde de rechter, voorzitter van een team van vijf rechters, te wraken. Ook dat werd afgewezen. Maar tot de definitieve uitspraak van de hoogste rechter hield Maleisië toch de adem in. Tot op het allerlaatst werd Razak in staat geacht tot een ontsnapping. Zelfs nu hij echt in de gevangenis zit, wordt een comeback nog steeds voor mogelijk gehouden.||https://www.volkskrant.nl/nieuws-achtergrond/maleisische-ex-premier-najib-razak-leefde-groots-van-weggesluisd-overheidsgeld-maar-nu-begint-zijn-straf~b24f8583/
2022-08-24||Een ongekende Europese oorlog vraagt een eensgezind antwoord van alle Europeanen – voor zolang het duurt||Het is een moment om bij stil te staan: zes maanden geleden besloot president Poetin de Russische agressie tegen Oekraïne, na acht jaar oorlog, dramatisch op te voeren. Hij begon een groot militair offensief, rekenend op de snelle verovering van Kyiv en grote delen van het land, uitschakeling van de democratische regering en ‘russificatie’ en vernietiging van de Oekraïense identiteit in veroverde gebieden (‘denazificatie’). Dat het Europese continent, driekwart eeuw na Hitler en een kwart eeuw na Srebrenica, opnieuw met een genocidale oorlog te maken heeft, begonnen door Russische machthebbers die frequent genocidale taal uitslaan, gaat het voorstellingsvermogen van veel Europeanen eigenlijk te buiten. Zeker ook dat van de Oekraïners. Hetzelfde geldt voor de omvang van de aanval, de brute tactiek die wordt gehanteerd en de grote aantallen gevallen slachtoffers als gevolg hiervan. Officieel stelden de VN de dood van 5,5 duizend Oekraïense burgers vast, maar ze erkennen dat het werkelijke aantal veel hoger is. Schattingen spreken van tienduizenden burgerdoden. In op Rusland heroverde dorpen worden nog steeds slachtoffers begraven. Ruslands mislukte aanval op Kyiv kostte volgens de politiechef ongeveer 1.500 burgers het leven. Op grond van satellietbeelden van massagraven, ander beeldmateriaal en ooggetuigen schatten de autoriteiten het dodental in het van de kaart geveegde Marioepol op 22 duizend. Het zijn in modern Europa ongehoorde aantallen die, gevoegd bij de tienduizenden gesneuvelde militairen, het voorstellingsvermogen van veel Europeanen te boven gaan. Zeker ook dat van de Oekraïners. Europa’s antwoord op deze ongehoorde, onverwachte en volstrekt onnodige oorlog begint en eindigt bij de Oekraïners. Zonder hun moed, hun taaie doorzettingsvermogen en hun wil om te vechten was het land nu deels of geheel overlopen. President Poetin zou dan, gesterkt door deze veroveringsoorlog en de zwakheid van Oekraïnes westerse vrienden, en met een economisch versterkte basis, rustig plannen kunnen beramen voor de terugkeer van andere ‘historische gebieden’ in Russische schoot. Gelukkig drong in Europese hoofdsteden en Washington snel het besef door dat alleen een geloofwaardige tegenmacht Rusland kan stoppen. Gelukkig bepleit ook behalve Thierry Baudet en een handvol verwarde experts niemand dat Europa de Oekraïners beter niet kan helpen. Ook nu de economische pijn deze kant op komt. Westerse leiders moeten deze pijn verzachten voor de sociaal zwaksten en hun bevolking uitleggen wat er op het spel staat. Europese landen hebben, met Nordstream en door zich zo afhankelijk te maken van Russisch gas, strategische blunders gemaakt in aanloop naar deze oorlog. Willen ze hun ziel en toekomst behouden, dan moeten ze Poetins Rusland nu eensgezind doen intomen. Voor zolang het duurt. Voor zichzelf, en voor de Oekraïners.||https://www.volkskrant.nl/columns-opinie/een-ongekende-europese-oorlog-vraagt-een-eensgezind-antwoord-van-alle-europeanen-voor-zolang-het-duurt~b94264f7/
2022-08-24||Het weerbericht voor donderdag 25 augustus: tropisch warm||Donderdag worden de hoogste temperaturen in deze warme zomerweek bereikt. Een zuidoostenwind voert warme en droge lucht aan, waardoor de temperatuur nog een stuk verder kan oplopen. Op grote schaal is het tropisch, met waarden boven de 30 graden op de thermometer. In het uiterste oosten en zuiden kan het lokaal zelfs 34 graden worden. Eerst is het zonovergoten en komen er enkele stapelwolken tot ontwikkeling. In de middag draait de wind naar het westen en neemt verder in kracht toe naar matig, windkracht 3 of 4. De sluierbewolking neemt vanuit het westen toe. Overdag blijft het droog, maar in de avonduren wordt de bewolking dikker en stijgt de kans op een bui. Vrijdag trekken regen- en onweersbuien oostwaarts. Hierdoor koelt het af naar 23 graden in het noorden en 27 graden in het zuiden van het land. Na het wegtrekken van de buien kan in het westen de zon nog een tijd schijnen. In het weekend zorgt een hogedrukgebied boven Groot-Brittannië voor een terugkeer naar rustig en zonnig zomerweer. Neerslag wordt daarbij niet of nauwelijks verwacht. Door een zwakke tot matige noordenwind wordt het niet opnieuw tropisch warm.||https://www.volkskrant.nl/nieuws-achtergrond/het-weerbericht-voor-donderdag-25-augustus-tropisch-warm~b4919146/
2022-08-24||De ChristenUnie valt me vies tegen, met wel een Armoedeminister maar óók meer arme kinderen||De gelatenheid waarmee de coalitiepartners van de VVD de bodemloze koopkrachtcrash over zich heen laten komen, is onverteerbaar. Misschien naïef, maar ik had nog wat illusies over die middenpartijen. Die gaven tenminste immers wel om solidariteit? Ook ik was blij toen Sigrid Kaag op de tafel danste. Inmiddels denk ik: de partijslogan kan worden veranderd in: ‘Laat iedereen vrij, en een heleboel mensen vallen.’ Het CDA dat zich wel voor het karretje laat spannen van Big Agro en de FDF, maar niet een streep in het zand trekt als het kabinet weigert in te grijpen als de bestaanszekerheid van miljoenen burgers op het spel staat door het desastreuze koopkrachtverlies. Van de ChristenUnie valt het mij helemaal vies tegen. Levert men nog een Armoedeminister, terwijl dit jaar het aantal kinderen in armoede toeneemt tot minstens 1 op de 10. Ontsteltenis, paniek, verontwaardiging ten minste? Ik heb het nog niet gezien. Mag ik die prachtige christelijke traditie van de zeven werken van barmhartigheid even in herinnering brengen? Ten minste de eerste vijf hiervan worden in dit kabinetsbeleid met de voeten getreden. De hongerigen spijzen, de dorstigen laven, de naakten kleden, de vreemdelingen herbergen (hallo, Ter Apel), de zieken verzorgen. In plaats daarvan ziet het kabinet met lede ogen aan hoe steeds meer mensen in uitzichtloze armoede vervallen. We hebben een barre winter voor de boeg. In 2019 waarschuwde het Nibud al dat bijna 40 procent van de huishoudens (dat zijn er 2,8 miljoen) amper kan rondkomen en al helemaal geen financiële klappen kan opvangen, herinnerde Tim ’S Jongers in De Correspondent. ‘Stress en armoede vergroten de slechte karaktereigenschappen van mensen’, vertelde huisarts Michelle van Tongerloo zaterdag in deze krant in een interview ‘Ik zie mijn patiënten echt veranderen als ze meer steun krijgen.’ Ook in het buitenland piept en kraakt het. ‘Groeiend aantal Britten moet een beroep doen op de voedselbank en staat voor de keuze ‘heating of eating’, kopte de Volkskrant. De NHS, de Britse National Health Service, waarschuwt voor een ongekende ‘cold home death toll’. In de jaren hiervoor was sprake van een winterkou-oversterfte van 10 duizend, dit jaar verwacht men veel meer. De NHS becijferde daarnaast al jaren geleden dat cold homes jaarlijks bijna 1,5 miljard pond aan ziekenhuisopnamen en andere zorg kosten, vanwege de funeste gevolgen van koude huizen op de gezondheid van oudere mensen. In combinatie met de te verwachten winterse corona- en griepgolf, met God verhoede een lockdown waardoor mensen in hun koude huis opgesloten moeten blijven zitten en openbare gebouwen sluiten, is de humanitaire ramp niet meer te overzien. Maar wat je zelfs de Conservatieve Britse regering kunt nageven, is dat die tenminste een bofbelasting heft op de draconische crisiswinsten van olie- en gasbedrijven. In Nederland is dat, zoals we weten, volgens CDA-staatssecretaris Van Rij niet haalbaar. Te veel geregel. Wat wel kan worden geregeld, is een douceurtje van 835 miljoen euro voor de grootste vervuilers van ons land zoals Tata Steel ter compensatie van de hogere energieprijzen. ‘Goed voor de concurrentiepositie van Nederlandse bedrijven.’ De klimaatdoelstellingen worden intussen met een stralende Ruttiaanse glimlach door de wc gespoeld. Er zit 13 miljard euro in het Klimaattransitiefonds, maar het komt niet terecht bij armere huishoudens die moeten vergroenen omdat hun bestaan ervan afhangt. Lang niet iedereen krijgt een duurzaamheidslening. De isolatieman die ik aan de telefoon heb, snapt niets van het overheidsbeleid. Hij heeft geregeld huilende mensen aan de telefoon die achter het net vissen, vertelt hij. Laatst weer, een man met alleen AOW en een piepklein pensioentje, zijn enige spaarpotje voor een oud huis dat moest worden geïsoleerd. Laten we hem meneer Jansen noemen. Er moest veel gebeuren, maar de kosten om zijn lening terug te betalen, zouden veel lager uitvallen dan de torenhoge energierekening zonder isolatie. Hij zou zo’n 250 euro per maand op de duurzaamheidslening moeten aflossen en in combinatie met zijn dan drastisch gedaalde energiekosten zou hij net het hoofd boven water kunnen houden. Maar naar een duurzaamheidslening kon hij fluiten: te hoog inkomen. Gevolg: zijn energierekening schoot naar 900 euro per maand en hij moet zijn huis uit. Hij raakt alles kwijt waarvoor hij zijn leven heeft gewerkt. Want… meneer Jansen heeft ‘jarenlang op te grote voet geleefd’? En Tata Steel niet? Dit asociale beleid is niet meer uit te leggen. Harriet Duurvoort is publicist. Zij schrijft om de week een wisselcolumn met Danka Stuijver. .||https://www.volkskrant.nl/columns-opinie/de-christenunie-valt-me-vies-tegen-met-wel-een-armoedeminister-maar-ook-meer-arme-kinderen~bf1267ee/
2022-08-24||Makers van dramaserie over ‘exposing’: ‘We zijn het er niet mee eens dat vrouwen alles maar moeten slikken’||Het overweldigende, internationale succes van Mocro Maffia vestigde definitief de naam van scenarioschrijver en acteur Achmed Akkabi (38), die de serie samen met Thijs Römer bedacht en ontwikkelde. Een bijeffect van die triomf is dat Akkabi sindsdien op sociale media een onophoudelijke stroom aan – soms opmerkelijke – verzoeken ontvangt. Af en toe deelt Akkabi zijn ‘dm’s’ (direct messages; persoonlijke berichten) op sociale media. De hoofdmoot van die berichten bestaat uit open sollicitaties van jonge, mannelijke dagdromers die zichzelf zien als de volgende schitterende ster aan het cinematografische firmament. Zo schreef iemand: ‘Broer ik kan acteren als de beste. Wollah (ik zweer het je, red.) eindmusical ik heb het geklaard.’ Een ander: ‘Yo bro. Ik zeg je heel eerlijk. Ik ben een dikke Palestijn. Hier ga je der maar een van vinden. Kijk maar wat je doet met seizoen 3.’ Meestal scrolt Akkabi dus met een glimlach door zijn inbox. Maar af en toe stuit hij ook op serieuzere, minder opportunistische berichten. Jonge vrouwen vroegen hem naar aanleiding van het door mannen gedomineerde Mocro Maffia of hij ook vrouwelijke onderwerpen wilde agenderen. Bijvoorbeeld in een serie met een vrouw in de hoofdrol. Dat zette Akkabi aan het denken. Al eerder verbond hij zijn naam aan de campagne Stop Shaming. Die campagne zet zich in om de ongevraagde verspreiding van seksueel getinte beelden van vrouwen via sociale media onder de aandacht te brengen en tegen te gaan. Uit onderzoek van het tv-programma Pointer kwam naar voren dat honderden Nederlandse jonge vrouwen (en mannen) per maand slachtoffer worden van ‘exposen’ (een woord dat inmiddels in de Van Dale staat). Chatgroepen waarin intiem beeldmateriaal gedeeld wordt, op platforms als Telegram, tellen tienduizenden leden. De gevolgen voor de slachtoffers – en de gevoelens van schaamte en vernedering – zijn groot. Zo maakte de 13-jarige Desteny uit Amsterdam vorig jaar een einde aan haar leven, nadat er online beelden met seksuele handelingen van haar hadden gecirculeerd. In de nieuwe serie Sihame (uitgesproken als ‘sihem’) verkennen Akkabi en de andere makers, over wie zo meteen meer, de ingrijpende gevolgen van exposing. De getergde Sihame – aanvankelijk een vrolijk en slim meisje dat graag psycholoog wil worden – peinst er nadat er beelden van een seksvideo van haar zijn gepubliceerd niet over om haar laatste schooljaar af te maken. Het enige wat ze wel ziet zitten is afwasser worden; daar bevindt ze zich buiten het blikveld van andere mensen en kan ze ongestoord muziek luisteren. Op straat is haar reputatie al gevestigd. Voorbijgangers schelden haar uit voor ‘hoer’ en jongens behandelen haar alsof ze een makkelijke prooi is. Na de zoveelste vernedering is ze het zat en besluit ze de regie over haar leven weer in eigen handen te nemen. Op gewelddadige wijze neemt ze wraak op de betrokkenen. Akkabi wilde graag vrouwelijke regisseurs aantrekken voor dit project; hij is vastberaden om een bijdrage te leveren aan ‘een gelijkwaardiger filmlandschap’. ‘We hebben nu twee vrouwelijke regisseurs toegevoegd aan het dramagenre in Nederland, maar er ontbreken er nog twintig. Op een of andere manier is die balans uit het lood. Nu ben ik, aangezien ik door de NPO werd gevraagd om een nieuwe serie te maken en er ook budget voor kreeg, in de positie om daar iets aan te doen. Die mogelijkheid moet je benutten.’ En dus zijn bij Akkabi aan tafel in zijn productiehuis Tebbernekkel aan de Weteringschans in Amsterdam ook Shamira Raphaëla (39) en Lisette Donkersloot (30) aangeschoven: zij maken met Sihame hun debuut als regisseurs van televisiedrama. ‘We waren niet bang om met Sihame een statement te maken’, zegt Donkersloot. ‘We zijn het fundamenteel oneens met de gangbare visie dat vrouwen alles maar moeten slikken of als slachtoffer worden gezien.’ Raphaëla knikt: ‘We willen dit onderwerp met deze rauwe, gedurfde serie uit de taboesfeer halen. Het geweld dat Sihame toepast, is misschien in your face. Het is niet erg als mensen zich daar ongemakkelijk bij voelen en denken: moet dit nou? Dat kan het startpunt zijn om erover te praten. Bijvoorbeeld over wat je wél moet doen als je in zo’n situatie terechtkomt.’ ‘Tegelijkertijd hopen we dat jongens inzien wat de impact is van hun daden’, zegt Donkersloot. Raphaëla: ‘Vooral de jongens die hier misschien niet actief aan meedoen, maar die wel meekijken in exposegroepen en die filmpjes delen.’ Raphaëla maakte al naam als documentairemaker. Ze debuteerde met het meervoudig bekroonde Deal With It (2014), over haar vader en broer, die beiden een verleden hebben als drugsdealer en ook zelf met verslavingen kampten. Ze won een Gouden Kalf met Daddy and the Warlord (2019), over de morele spagaat van programmamaker Clarice Gargard vanwege de nauwe banden die haar vader in het verleden onderhield met de Liberiaanse ex-dictator Charles Taylor. En recent viel ze wederom in de prijzen (onder meer een IDFA-award) voor Shabu (2021), een coming-of-agedocu over een Rotterdamse puber. Lisette Donkersloot timmerde aan de weg als regisseur van commercials en videoclips (met name hiphop) voor artiesten zoals Mr. Probz, Yellow Claw en Novo Amor. Haar talent als maker van drama werd zichtbaar in de korte film Lead Balloons, een dystopisch ‘visueel gedicht’ over een wereld zonder hoop. Voor Raphaëla en Donkersloot fungeerde Akkabi als een welkome springplank om ook in het dramagenre hun kunsten aan het bredere publiek te kunnen laten zien. Een conventionelere manier om vanuit de wereld van documentaires of videoclips de overstap te maken naar drama, is via een subsidieaanvraag bij het Filmfonds. ‘Maar’, zegt Akkabi, ‘voor je dan een aanvraag hebt die eindelijk slaagt en je je eigen film of serie mag maken, kan je zo vijf jaar verder zijn. Zeker als je, zoals Shamira en Lisette, niet de Filmacademie hebt afgerond.’ Donkersloot: ‘Ik had verwacht dat ik pas op mijn 40ste voor het eerst een eigen film of serie zou mogen maken. Zonder Achmed had ik dit niet kunnen doen. Heel fijn, maar ook vreemd dat het zo werkt.’ Akkabi knikt instemmend. Raphaëla: ‘Tijdens het laatste filmfestival van Cannes werd een onderzoek gepresenteerd waaruit bleek dat een vrouw gemiddeld 406 dagen langer doet over de productie van een film dan mannen. Ruim een jaar langer! Dat ligt vooral aan de voorkant: de aanvragen, de subsidies en het vinden van producenten die in je geloven.’ Kostbare tijd, vindt Akkabi. ‘Die hebben we niet. Als we in het spoor willen blijven van Duits, Frans of Scandinavisch drama en gevarieerd aanbod willen creëren voor de toegenomen hoeveelheid streamingdiensten, hebben we een diverse pool aan makers nodig.’ De cast van Sihame bestaat net als die van Mocro Maffia uit een breed palet aan jong talent, voornamelijk met een migratieachtergrond. Waar series met hedendaagse thema’s (jonge vrouw wordt slachtoffer van exposing of pesterijen) doorgaans worden verteld aan de hand van het verhaal van een witte hoofdpersoon (zomaar twee voorbeelden: Gossip Girl, Promising Young Woman) kiest Akkabi een andere weg. Akkabi: ‘Dit kan ieder meisje, uit elke culturele gemeenschap, overkomen. Er zijn tig van dit soort series met een witte hoofdrolspeler. Prima, heb ik ook allemaal gekeken. Maar je kan het ook anders doen.’ ‘Ik wil kijkers iets van mijzelf voorschotelen’, vervolgt hij. Personages die in de knel komen, de rauwe straatcultuur, duistere shots tijdens regenachtige, nachtelijke uren en, inderdaad, mensen met biculturele achtergronden: daarin is de hand van Akkabi (en de stijl van Mocro Maffia) zichtbaar. Maar afkomst is niet specifiek een thema van de serie, willen de makers graag benadrukken. Akkabi: ‘Ik weet gewoon het meest van de Marokkaanse cultuur. Daarom breng ik die ook in beeld. Maar het ging me er eigenlijk meer om – als ik heel eerlijk ben – om jonge Marokkaans-Nederlandse acteurs en vooral actrices een kans te geven.’ Bij Mocro Maffia werd Akkabi voor de voeten geworpen dat hij stereotypen bevestigt. Aangezien de schuldigen achter het leed van Sihame ook veelal een migratieachtergrond hebben, zal nu uit sommige kelen misschien dezelfde kritiek klinken. Onterecht, vindt Raphaëla. ‘Over Carmen van Walraven in Penoza werd nooit gezegd: wat wordt de Nederlandse gemeenschap daar stereotiep neergezet!’ ‘Ik kijk daar ook anders naar’, zegt Akkabi. ‘Sinds het eerste seizoen van Mocro Maffia  zijn tig projecten voor mijzelf en anderen op groen gegaan. De acteurs die in Mocro Maffia spelen, die niemand daarvoor kende, worden nu gevraagd voor alle grote programma’s. Die zichtbaarheid zal leiden tot toegenomen acceptatie. Daarnaast krijgt die hele gemeenschap er aansprekende voorbeelden bij. Kijk maar naar mijn dm’s en het enthousiasme dat daaruit spreekt. Heel veel jonge mensen willen nu acteur worden. Je gaat mij niet vertellen dat mensen door Mocro Maffia besluiten om de criminaliteit in te gaan. De boodschap van die serie is namelijk dat je dan misschien éven vrienden en geld hebt, maar dat je uiteindelijk doodgaat als je dat pad kiest.’ ‘Bovendien zijn de series en films met bijvoorbeeld Marokkaans-Nederlandse acteurs heel verschillend’, vult Raphaëla aan. ‘Neem Marokkaanse bruiloft en Zina die in het kielzog van Mocro Maffia uitkwamen. Als er een breder scala aan verhalen ontstaat, wordt de afkomst van acteurs steeds minder een ding. Maar dan moet het eerst gelijk worden getrokken.’ ‘Ergens is het jammer dat we een project als Mocro Maffia nodig hebben gehad als gamechanger’, bekent Akkabi. ‘Maar ja: Shouf shouf habibi! (2004, red.) is het toen niet gelukt. Snap je? Daar kwam geen follow-up uit voort. De tijdsgeest was er blijkbaar nog niet naar.’ Voor Sihame werd samengewerkt met castingbureau Post Castelijn, dat Akkabi eerder ook inzette bij Mocro Maffia. Het duurde even voordat ze de ideale vertolker hadden gevonden voor de ingewikkelde rol van Sihame. Uiteindelijk diende de Vlaamse Ahlaam Teghadouini zich aan. Toen Akkabi, Raphaëla en Donkersloot de door haar ingestuurde tape zagen, wisten ze genoeg. De draaiperiode werd zelfs aangepast om Teghadouini te kunnen laten spelen. ‘Ze vervulde haar rol op een heel andere manier dan de andere acteurs die we hadden gezien’, zegt Donkersloot. ‘De anderen dachten: Sihame is stoer, dus ik moet me groot maken. Ze gingen heel hard praten. Daardoor overschreeuwden ze zichzelf een beetje. Ahlaam deed dat als enige niet. Bij haar zag je de pijn waar we naar op zoek waren.’ ‘Ze heeft iets mysterieus, een bepaalde gelaagdheid’, zegt Raphaëla. ‘Je ziet dat ze dingen heeft meegemaakt in haar leven. Ze durft kwetsbaarheid te tonen.’ ‘We hebben een juiste mix gevonden in onze cast’, concludeert Raphaëla, ‘De jongens met setervaring konden de debutanten bij de hand nemen.’ Donkersloot: ‘We hebben telkens verschillende formaties van jongens bij elkaar gebracht. Om te kijken: wanneer klopt dit clubje bij elkaar? Overtuigen ze als vriendengroep?’ Akkabi: ‘Je hoopt altijd dat ze een zekere camaraderie ontwikkelen. Dat ze na een setdag nog met elkaar gaan hangen. En met elkaar in een appgroep dingen bespreken. Dat is goed gelukt.’ En zo leverden Akkabi, Raphaëla en Donkersloot een volwaardige cast af van jonge acteurs die aan het begin staan van hun filmcarrière en mogelijk de voorbeelden van de toekomst vormen. Raphaëla werpt een blik op Akkabi en schiet in in de lach. ‘Mijn dm is ineens ook helemaal vol. Allemaal verzoeken van meisjes: ‘Komt er ook een tweede seizoen? Wanneer mag ik?’ Terwijl ze nog niks hebben kunnen zien.’ Ze grijnst. ‘Ik heb die shit helemaal van je overgenomen.’ ‘Eigenlijk zou ik ze allemaal een rol willen geven’, lacht ze. ‘Maar in die positie ben ik helaas nog niet.’||https://www.volkskrant.nl/cultuur-media/makers-van-dramaserie-over-exposing-we-zijn-het-er-niet-mee-eens-dat-vrouwen-alles-maar-moeten-slikken~b24d4062/
2022-08-24||Zo zout heb je het nog nooit gegeten: ‘Zeemaal’ is zinnenprikkelend tafeltheater||Theatermaker Sien Vanmaele (31) kreeg tien jaar geleden de ziekte van Crohn, een chronische ontsteking van de darm. Ze moest op doktersadvies ‘gezond eten’, maar wat dat precies inhield, moest ze zelf maar uitzoeken. Sindsdien koppelt ze een fascinatie voor alles wat mensen in hun lijf stoppen aan haar passie voor theater en haar angst voor de klimaatcrisis. Op de Toneelacademie Maastricht specialiseerde Vanmaele zich in ‘voedselperformances’. Nu, afgestudeerd en toegetreden tot de artistieke kern van het vermaarde Vlaamse gezelschap Laika alias Theater der Zinnen, bouwt ze haar tafeltheater uit tot een trilogie: Zeemaal, Landmaal en Luchtmaal. Het eerste deel is nu acht dagen te zien in Zeeland tijdens het Zeeland Nazomerfestival. Zes uur lang heeft ze met twee assistenten en regisseur Jo Roets uiterst precies de tafel gedekt om tachtig mensen een honderd minuten durend, theatraal zeemaal te serveren. Over iedere schelp, ieder watertje en ieder zilt plantje is nagedacht. In een glazen ovenschaaltje drijven zeesla, priemwier en viltwier. In een mantelschelp liggen doorschijnende velletjes koolrabi waarmee we straks zelf zeeravioli mogen maken. In een scheermes wacht gedroogd en gesnipperd bruinwier op een bolletje zeemansboter. En uit een wulk drinken we slokjes waterkefir vermengd met spirulina, een blauwgroene alg. Voordat we onze tanden echter in het zilte maal mogen zetten, houdt Vanmaele, gekleed in een blauw broekpak, een beeldende monoloog over waarom ze denkt dat plantaardig eten uit zee de wereld kan redden. Het begon allemaal op haar 18de, toen ze haar geboortestreek in West-Vlaanderen, dichtbij zee, verruilde voor de stad Antwerpen. Ter afscheid bracht ze met vrienden een nachtelijk feestbezoekje aan de kust. Vanmaele werd op slag verliefd op het spektakel van zeevonk, het magische natuurverschijnsel waarbij fluorescerende pantserwieren het wateroppervlak betoverend blauw laten oplichten. Sindsdien laat de zee haar niet meer los. Ze geeft een ludiek minicollege over oeroceanen, macroalgen, drijfblaasjes en ijskruid. En dan komt Vanmaele bij de kern: stel dat we allemaal meer uit de zee zouden gaan eten, niet de vis, maar de wieren, gewoon van onze kust dichtbij, zou dat een klimaatbestendig menu onder handbereik kunnen brengen? Vanmaele zelf is er al actief mee begonnen, mede gestimuleerd door haar ziekte van Crohn. Voor Zeemaal sprak ze met maritiem biologen, koks, oester- en bruinwierkwekers. Op de Toneelacademie Maastricht specialiseerde ze zich in voedselperformances, ook om haar klimaatangst te temperen: koken om het einde van de wereld af te wenden. Dankzij het vermaarde Vlaamse gezelschap Laika, gespecialiseerd in zinnenprikkelend theater vol wonderlijke proeverijen, kan ze haar kleinschalige onderzoeksprojecten nu grootschalig presenteren. Vooral tijdens festivals zoals de komende tien dagen het Zeeland Nazomerfestival. Later dit seizoen zal ze haar dis ook delen in theaters als De Brakke Grond in Amsterdam en het Parktheater in Eindhoven. Laika, in 2001 opgericht door Jo Roets (1961) en Peter De Bie (1967) voor zowel jeugd- als volwassenentheater, is blij met de verjonging van het artistieke team. Naast Vanmaele (31) maken sinds dit jaar ook de Vlaams-Malinese actrice Aminata Demba (35) en de Vlaamse regisseur Michai Geyzen (39) deel uit van de artistieke kern. De laatste, nu toerend met de tragikomische jeugdvoorstelling Vuur/Toren (6+) over drie bijna verloren drenkelingen, is net als Vanmaele afgestudeerd aan de Toneelacademie Maastricht. Voor Vanmaele vormt Zeemaal het eerste deel van haar drieluik waarin ze vanuit de keuken op zoek gaat naar antwoorden op klimaatverandering. Deel twee, Landmaal (dat volgend jaar naar Zeeland komt), draait om voedselbossen, zaden, schimmels, communicerende bomen en koken in compost. Voor Luchtmaal duikt ze in de wereld van insecten, zaadwinning, geuren en fermentatie. Iedere voorstelling vormt, net als Zeemaal, een versmelting van diner en theater. Want bij Laika geloven ze heilig in het zogeheten begrip ‘convivialiteit’, volgens het woordenboek een ‘in een groep of ge­zel­schap heer­sen­de sfeer van fees­te­lij­ke saam­ho­rig­heid en joie de vi­vre’. Zo vragen ze bezoekers van Zeemaal niet voor niets de karaffen, broodplankjes en ovenschaaltjes met twee andere mensen te delen. Vanmaele: ‘Bezoekers komen vaak in duo’s. Door ze in compartimenten van drie op te splitsen moeten ze wel met elkaar in gesprek gaan.’ Over de duurzaamheid van decor en rekwisieten is nagedacht. ‘De schelpen hebben we opgehaald bij restaurants. De ovale tafelsetting van twee verdiepingen komt uit een eerdere voorstelling van Laika. En de nieuwe thermosflessen voor de tranen van de zee gaan jaren mee.’ Na afloop vinden de zakjes met gehakt zeewier grif aftrek. De recepten om thuis zeekefir, zeemansboter of chips van gezaagde zee-eik te maken, staan op de website van Laika. Als het aan de makers van Zeemaal ligt, is de toekomst zout.||https://www.volkskrant.nl/cultuur-media/zo-zout-heb-je-het-nog-nooit-gegeten-zeemaal-is-zinnenprikkelend-tafeltheater~b7c54dcd/
2022-08-24||‘Een film is teamwork waarin iedereen een taak heeft, en dat wil ik in beeld brengen’||Alex van Warmerdam en de hoofdrolspelers van Grimm (2003), op een kluitje pratend onder een Rotterdams viaduct. Kim van Kooten, die tijdens de opnamen van Jezus is een Palestijn (1999) aan een medespeler uitlegt hoe ze in Zusje (1995) een lepel aan haar neus hing. Het Amsterdamse café Sonneveld, waar ieder ogenblik een eetscène uit Tonio (2016) kan worden gedraaid: de somber kijkende acteurs zitten al helemaal klaar boven hun bakje friet, terwijl cameraman Guido van Gennep geconcentreerd en blij toekijkt. Regisseur Paula van der Oest draait toevallig net haar hoofd de andere kant op. Bestudeer de setfoto’s van de Amsterdamse fotograaf Bob Bronshoff (64) en het is alsof je de recente Nederlandse filmgeschiedenis ziet, maar dan met je rug naar het bioscoopdoek. Opeens zijn daar de makers, de camera’s, de lampen en de kabels, de lege momenten vóór of na de opname. Bronshoff, gevierd portretfotograaf, trekt sinds midden jaren negentig vrijwel maandelijks met kunstjournalist Jan Pieter Ekker naar de sets van speelfilms en documentaires, voor reportages die zowel de magie als de ambachtelijkheid van het filmproductieproces vangen. Aanvankelijk deden ze dat voor filmtijdschrift Skrien, onder de noemer Werk in uitvoering. Toen Skrien in 2009 ter ziele ging, verhuisde de rubriek met een korte onderbreking naar De Filmkrant en ging-ie Actie! heten. Honderden foto’s van achter de schermen leverde dat op, waarvan nu een fraaie selectie te zien is in filmmuseum Eye. De expositie Actie! Bob Bronshoff op de set omvat zeventig foto’s, die samen niet alleen een prachtig kijkje in de keuken bieden van de Nederlandse cinema, maar ook een uitstekende indruk geven van Bronshoffs aanpak en stijl. Een mooie aanleiding om de fotograaf aan het woord te laten over enkele hoogtepunten uit zijn oeuvre. ‘Begin jaren negentig werd ik door mijn oude studiegenoot Ernie Tee gevraagd of ik wilde gaan fotograferen voor Skrien. Gaandeweg kwamen daar steeds meer setfoto’s bij. Deze is een van de eerste die ik voor de rubriek Werk in uitvoering maakte, ergens in het najaar van 1995. Johan van der Keuken was een held voor mij, vanwege fotoboeken als Wij zijn 17 (1955) en Paris mortel (1963), dus ik vond het extra bijzonder om erbij te zijn terwijl hij een scène opnam voor zijn grote stadsportret Amsterdam Global Village. ‘Laat ik even helder zijn over wat ik doe. Ik ben geen setfotograaf: dat zijn vakmensen die ter plekke zorgvuldig gecomponeerde publiciteitsfoto’s nemen, zogenaamde stills. Mijn werk is journalistiek van aard. Ik wil niet tonen wat de regisseur in zijn film toont. Dat kun je in de film zien. Nee, mij gaat het om diens blik: díé wil ik treffen. ‘Dit is een speelhal vlak bij Amsterdam CS. Onderaan zie je de eigenaar van dat etablissement nog net in beeld, terwijl hij een gokautomaat aanzet. Ik word heel blij van het streepje licht dat reflecteert op zijn bril, en ook van het schijnsel uit dat kleine lampje boven Johans camera. Johan filmde dat apparaat niet zomaar, maar danste er echt omheen. En al die andere mensen, onder wie zijn echtgenote Noshka van der Lely met de microfoon, bewogen in die Muhammad Ali-achtige shuffle met hem mee. ‘Je kunt zeggen dat ik dat zelf ook deed. Omdat Van der Keuken zo om dat apparaat danste, ging ik een beetje schots en scheef schieten, met een groothoeklens die het beeld alle kanten op duwt. Die benadering zie je vaker terug in mijn setfoto’s, bijvoorbeeld ook bij Van Warmerdams Borgman: dan kies ik ervoor om hem en Hadewych Minis heel strak in beeld te brengen, met veel ruimte voor het kale kamerdecor om hen heen. Dan wordt zo’n foto dus ook een beetje Van Warmerdam. Maar ik gedraag me niet altijd als een kameleon hoor.’ ‘Het gros van mijn setfoto’s heb ik gemaakt in Amsterdam. De meeste films worden hier gedraaid. Bovendien vinden Jan Pieter en ik, met onze drukke agenda’s, het fijn om er gewoon op de fiets heen te kunnen. Maar we zijn in de loop der jaren niettemin overal en nergens geweest, zoals het Zeeuwse plaatsje Waterlandkerkje, waar we in een schuur opnamen voor Boven is het stil bijwoonden. In deze scène timmert het door Jeroen Willems gespeelde hoofdpersonage aan de doodskist van zijn zieke vader. Het heeft een foto opgeleverd die je schilderachtig kunt noemen, met dat vale, onbestemde licht, die warmbruine kleuren. Maar dat is dan een schilderachtigheid die het tafereel van zichzelf heeft, en niet iets wat ik als fotograaf nastreef. Foto’s zijn foto’s, geen schilderijen. ‘In mijn allereerste setfoto voor Skrien, van Theu Boermans’ De partizanen (1995), heb ik me helemaal gericht op de gezichten van Boermans en een van zijn acteurs. Tegenwoordig werk ik liever met totalen, waarin je van voor- tot achtergrond van alles ziet gebeuren. Zo’n film is teamwork waarbij iedereen zijn eigen taak heeft, en dat wil ik graag in beeld brengen. Het bevalt me dat op deze foto vijf mensen te zien zijn die allemaal een andere kant opkijken. De foto lijkt ook twee middelpunten te hebben. Je aandacht wordt in eerste instantie getrokken door die directe blik van Nanouk Leopold, die blijkbaar merkte dat ik stond te fotograferen – niet zo moeilijk, met mijn lengte – en toen mijn kant opkeek. ‘Maar het eigenlijke middelpunt van de foto is Jeroen Willems. Hij staat letterlijk in het midden, op hem heb ik scherp gesteld en naar hem wijst het licht. De foto heb ik gemaakt op 23 maart 2012, maar hij zou pas in De Filmkrant van december verschijnen. Vlak daarvoor kwam ik Jeroen tegen op straat. We kletsten wat en hij vroeg of het allemaal nog was gelukt met die foto van Boven is het stil. Ik zei dat het blad nu bij de drukker lag, dat-ie nog heel even geduld moest hebben. Niet veel later overleed Jeroen. Hij heeft deze foto nooit gezien.’ ‘Hier zijn we bij het clubhuis van scouting Vasanta in het bos nabij Huizen, waar een scène uit Jongens wordt voorbereid. Aan tafel zitten hoofdrolspelers Gijs Blom en Ko Zandvliet, die in de film twee verliefde jongens spelen. Geinig, dat ene ongebruikte bord en dat kuipje boter, terwijl Zandvliet het script voor zich heeft liggen. In het midden van de foto – alweer het midden, blijkbaar hou ik daar van, besef ik nu - zie je regisseur Misha Kamp. Typisch Misha, zoals ze haar hand naar haar haar beweegt. Tenminste, dat is wat ik dan denk als ik deze foto zie. Toen ik met setfoto’s begon was ik een groentje in het filmveld, maar inmiddels ben ik wel een beetje met die wereld vergroeid. Dan gaan je ook de eigenheden van filmmakers en acteurs opvallen. ‘Misha overlegt hier met cameraman Melle van Essen en assistent director Sander Donker, de man met het petje. Alles wijst naar hen, van Zandvliets hoofd tot dat glazen afdak, waarin je hun benen weerspiegeld ziet. Dat laatste wilde ik er echt in hebben toen ik de foto maakte, het benadrukt voor mij dat zulke setfoto’s inkijkjes en doorkijkjes zijn. Om diezelfde reden vind ik dat gesjouw met die camera-rails zo leuk: op een van de andere foto’s die ik nam, liggen die alweer op de grond voor de tafel en dat vind ik dan toch minder spannend. Het bevalt me dat je ook hier weer veel verschillende blikrichtingen hebt en dat je op de achtergrond het bos ziet. Ik laat de locatie van een opname graag meespelen.’ ‘Wanneer ik een portret moet maken ben ik meestal iets te vroeg ter plekke, zodat ik rustig kan zoeken naar de beste lichtinval en iedereen een beetje went aan mijn aanwezigheid. Bij filmsets hoeft dat niet, al is het maar omdat ik toch geen enkele invloed heb op wat daar gebeurt. Misschien zou ik in mijn hart soms willen dat een acteur bijvoorbeeld een stukje meer naar rechts staat, een geluidsman iets meer naar links. Maar ik zal zoiets nooit vragen, en dat hoeft ook niet. Het maken van een film is een moeizaam, traag proces met een lange aanlooptijd: als het eindelijk zover is en de camera’s gaan draaien, dan voel je aan alle kanten de begeestering van mensen die er vol voor gaan. Van die uitstraling moet ik het hebben: omdat zij iets bijzonders neerzetten, kan ik die ene goede foto maken. ‘Dat gaat vaak heel snel. Gisterochtend arriveerde ik om tien over tien in het sportpark van Egmond aan Zee, waar opnamen plaatsvonden voor Leeuwin: een nieuw jeugddrama, over een Surinaams meisje dat in Nederland aardt door te voetballen. Ik loop het veld op, groet even iemand van de productie en val meteen met mijn neus in de boter. Die twee camera’s, maar vooral de over het gras ribbelende schaduwen van al die meisjes: prachtig! Ik zak iets door mijn knieën, klik klik klik, en klaar. Twaalf minuten na aankomst. ‘Dit beeld zul je niet als zodanig in de film tegenkomen: de cameramannen filmden de meisjes alleen van voren en van opzij. Ik vind het mooi hoe die meisjesschaduwen rijmen met de schuine lijnen van de microfoonhengel en het afdak. Het groen van de tenues met het groen van het gras. Allemaal een geschenk van het moment, net als het licht en die wolken linksboven: die kunnen voor de continuïteit van de scène best onhandig zijn, maar als fotograaf profiteer ik er enorm van. ‘Soms vertrek ik twijfelend van een set. Zit er wel echt iets goeds bij? In dit geval wist ik meteen dat ik mijn foto te pakken had. Ik heb er vervolgens nog wel een paar geschoten, maar deze heeft absoluut mijn voorkeur. Uiteindelijk is het Jan Pieter die de foto voor het artikel in De Filmkrant selecteert, maar het zou mij enorm verbazen als hij straks een andere kiest.’||https://www.volkskrant.nl/cultuur-media/een-film-is-teamwork-waarin-iedereen-een-taak-heeft-en-dat-wil-ik-in-beeld-brengen~bccc3033/
2022-08-24||De Urker vissers pakten er een koud biertje bij om óók een potje te duiden||‘Asielcrisis. Koopkrachtcrisis. Stikstofcrisis! Er is maar weinig nodig om een kwartet te vormen, en dit alles te laten uitmonden in een kabinetscrisis.’ Als Jeroen Wollaars al aan het begin van Nieuwsuur het woord ‘kabinetscrisis’ in de mond neemt, weet je dat het menens is. In Den Haag was het weer eens Hoekstra-hommeles, nu minister Wopke Hoekstra een bom had gelegd onder het kabinet met zijn uitspraken over de stikstofafspraken. Jesse Klaver zag een spookrijder in het kabinet (‘Zijn naam is Wopke Hoekstra.’ Dank voor de verduidelijking.), Lilian Marijnissen sprak al van een vechtscheiding en Attje Kuiken vond dat Hoekstra ‘een vierkant rond maakte’. De commentatoren buitelden over elkaar heen om te benadrukken dat de spanning in het kabinet tot een kookpunt was gestegen. Nieuwsuur-verslaggever Nynke de Zoeten merkte het aan de lichaamstaal van Mark Rutte, Thomas van Groningen sprak bij Op1 van ‘een ijzige sfeer’, en Peter Kee vond het vooral opvallend dat Hoekstra de hele zomer niets anders had gedaan dan z’n baard laten staan (toegegeven: De Baard maakte Hoekstra meteen een stuk gevaarlijker. Het was een beetje alsof je knikkerrivaal op het schoolplein ineens een pet opdeed om intimiderender over te komen). Toch kunnen weinig duiders met zoveel ernstige vrolijkheid een crisis inluiden als Kee en Van Groningen. De pruttelende kabinetscrisis kreeg er meteen iets gezelligs van. Eerder op de avond konden we in SBS-realityserie Urk! al zien dat de kabinetscrisis in het land waarschijnlijk onthaald zal worden als een geschenk uit de hemel. De Urker vissers hadden er een koud biertje bij gepakt om óók een potje te duiden. Ze liepen een voor een leeg over de onzin van klimaatverandering (‘Het is nog nooit zo groen geweest’), stikstof (‘Ken je niks an doen’) en de ‘magnaten’ (‘Ik ga niet denken in complottheorieën, maar er benne een paar mannetjes, en als die in hun hoofd halen dat we volgende week met een oranje stip op onze kop moeten lopen, lopen we volgende maand met een oranje stip op onze kop’). Visser Tony zag het somber in: iedereen aan tafel zat maar te knikken en te klagen, maar zelf deden ze er ook ‘geen flikker’ aan. De vrienden hadden wel een petitie getekend dat Rutte weg moest, maar daar bleef het bij. De angst voor de toekomst werd er niet minder om. Nee, dan liever tweelingzussen Mathilde en Gerda, die toevallig tegelijkertijd zwanger waren geworden. Ze hoopten niet dat het een jongen en een meisje zouden worden, want stel je voor dat hun kinderen verliefd op elkaar zouden worden. Dan moet je ze ineens gaan uitleggen dat ze familie zijn en niet met elkaar mogen trouwen. Hadden het neefje en nichtje van de man des huizes wel bijna gedaan vroeger. Maar ach, ‘op Urk kan dat’. Onzekerheid over de toekomst is er overal, maar uiteindelijk wordt het ronde altijd gewoon weer vierkant.||https://www.volkskrant.nl/columns-opinie/de-urker-vissers-pakten-er-een-koud-biertje-bij-om-ook-een-potje-te-duiden~be82333b/
2022-08-24||Interviews geven kan een beangstigende toestand zijn ||Er zijn acteurs die het wonderlijk gemakkelijk afgaat. Een dag lang elke twintig minuten aanschuiven aan een tafel vol onbekende gezichten die de meest onbeschaamde/saaie/bizarre vragen op ze af vuren. Wildvreemden die minutieus noteren wat ze aan hebben, hoe ze zitten, wanneer ze aan hun neus krabben, wat ze doen. Terwijl een even groot aantal snorrende opnameapparaatjes elk woord dat ze zeggen opnemen, en ze geen flauw idee hebben hoe dat uiteindelijk in het Grieks of Pools op papier komt en welke quote op sociale media wordt uitgelicht. Je zou van minder een angstaanval krijgen dan van groepsinterviews. Acteur Jonah Hill (Superbad, 21 Jump Street) doet het niet meer. Om zijn mentale gezondheid te beschermen, stopt hij helemaal met filmpromotie. Hij maakte dat vorige week bekend in een open brief bij de release van Stutz, een documentaire die hij in het geheim maakte over zichzelf en zijn psychotherapeut. ‘Ik kwam erachter dat ik al bijna twintig jaar angstaanvallen heb die verergerden door mediaoptredens en publieke evenementen.’ Het was vlak nadat Spider-Man-acteur Tom Holland vertelde dat hij tijdelijk met sociale media stopt vanwege zijn mentale gezondheid. In dezelfde zomer waarin actrice Constance Wu bekendmaakte dat ze een poging tot zelfdoding had gedaan nadat ze in het oog van een akelige socialemediastorm was beland. Steeds vaker durven sterren toe te geven hoe hoog de psychische druk op hen daadwerkelijk is. Maar Hill gaat verder. Filmpromotie is vaak een contractuele verplichting die er voor een acteur nu eenmaal bijhoort. Alleen de groten – zeg: George Clooney – kunnen zich er (deels) aan onttrekken. En Hill promoot dus ook de kleine, kwetsbare films die hij zelf maakt niet meer. Natuurlijk, zijn open brief heeft nu voor Stutz flink aandacht gegenereerd, maar in de toekomst kan dit professioneel tegen hem gaan werken. Ik sprak Hill ooit, individueel, tijdens de Berlinale van 2019, in verband met zijn debuutfilm Mid90s. Over het traditionele beeld van mannelijkheid ging die coming-of-agefilm voor hem, en hij vertelde hoe het hele ‘gij zult niet over gevoelens praten’-adagium hem persoonlijk dwars had gezeten. Ik vond hem opvallend reflectief, en ik had mazzel – de dag erop zegde hij alle interviews af. Dat soort dingen bespreekbaar willen maken, in weerwil van zichzelf – het is zeker achteraf gezien bewonderenswaardig. Maar Hill doet nu iets dat misschien nog waardevoller is. Hij toont lotgenoten dat je niet over je grenzen heen hoeft te gaan om je te persen in een systeem dat je niet past. Met zijn toekomstig zwijgen zegt hij zo misschien wel meer dan hij ooit een interview zou kunnen.||https://www.volkskrant.nl/cultuur-media/interviews-geven-kan-een-beangstigende-toestand-zijn~bcc52e85/
2022-08-24||‘De Russen weten niet waarvoor ze vechten. Wij wel: om ons voortbestaan als Oekraïens volk’||‘De eerste dagen waren echt heel moeilijk, emotioneel gezien, voor de hele ambassadestaf en voor mij ook’, zegt Oekraïnes ambassadeur Maksym Kononenko (42), terugkijkend op het begin van de grootscheepse invasie in zijn land een halfjaar geleden. We spreken in zijn werkkamer op de ambassade, aan de Zeestraat in Den Haag – op een steenworp afstand van het Russische consulaat. ‘Ik zou liegen als ik u vertelde dat we hier op voorbereid waren. We voelden wel in onze botten dat er iets slechts zou gebeuren.’ Kononenko, die pas kort voor de oorlog in Den Haag begon, komt uit Kropyvnytskyi in Centraal-Oekraïne, maar zijn familie woont sinds zijn 6de in Kyiv. ‘Mijn vader kreeg daar een baantje omdat hij een van de mensen was die burgers redden bij de kernramp in Tsjernobyl in 1986. Mijn moeder en zuster zijn de eerste weken van de oorlog in Kyiv geweest. In maart is het me gelukt ze hier te krijgen, nu zijn ze weer terug. Mijn vader is steeds in Kyiv gebleven.’ Over de samenwerking met Nederland is de ambassadeur vol lof. ‘Onze samenwerking is echt erg goed. We houden voortdurend contact over hoe Nederland ons meer kan helpen in deze situatie.’ Zijn minister van Buitenlandse Zaken, Dmytro Koeleba, noemde Nederland dit voorjaar tijdens een bezoek aan Den Haag als een van de drie verrassingen, zegt Kononenko. De andere twee? ‘Duitsland en Australië.’ Want de relaties waren niet altijd zo florissant. Twee jaar nadat Rusland zijn agressie tegen Oekraïne begon, wees Nederland een EU-associatieakkoord af na een raadgevend referendum. En in de aanloop naar de oorlog blokkeerde Nederland, met Duitsland, wapenleveranties aan Oekraïne in Navo-verband. Nu zit Den Haag volgens Kononenko ‘in de top-10’ van westerse landen die Oekraïne ondersteunen met wapens, financiële en humanitaire hulp. Gevraagd naar het waarom van die plotse omslag zegt hij ‘Dat vroeg ik me ook af!’ en pakt hij een oud boek van zijn werktafel dat hij onlangs kocht bij een antiquair in de buurt: The Rape of the Netherlands (Londen, september 1940), geschreven door de naar Londen uitgeweken toenmalige minister van Buitenlandse Zaken Eelco van Kleffens. ‘Nu weet ik misschien waarom. Van Kleffens schrijft: ‘Een karakteristiek onderdeel van het Nederlandse karakter is de curieuze sympathie voor de underdog. Eenieder die terecht of onterecht slachtoffer is van superieure macht kan zeker zijn van Nederlands meeleven.’ U leed in uw geschiedenis veel onder onderdrukking en u hecht zeer aan uw vrijheid en uw Europese waarden. Het lijkt erop dat uw leiders heel snel beseften wat er op het spel stond.’ ‘We zijn behoorlijk optimistisch nu. We zien dat het strategische initiatief in onze handen is. Russische troepen zijn vastgelopen. Ze kunnen niet verder vooruit en worden gedwongen te reageren op onze acties. Ze hebben hun beste eenheden naar de Cherson-regio gebracht om ons tegenoffensief te blokkeren. Daar zitten ze nu in een soort val want de drie belangrijkste bruggen over de Dnipro zijn vernietigd of bereikbaar voor onze artillerie. Dus nu kunnen we ze geleidelijk aan vernietigen. Natuurlijk hebben ze een groot voordeel in aantallen, maar dat is gecompenseerd door de moed van onze soldaten en door moderne en doelmatige westerse wapens. We zien dat de Russische soldaten uitgeput zijn en gedemotiveerd. Ze weten niet waarvoor ze vechten. Wij wel: om ons voortbestaan als Oekraïense staat en als Oekraïens volk.’ ‘We beseffen dat we ons niet nog een bevroren conflict kunnen veroorloven. Dat is onmogelijk. Als we vandaag instemmen met onderhandelingen, of enig akkoord, zal dat nergens toe leiden. Rusland is een groot land, het zal zijn troepen opnieuw organiseren en opnieuw aanvallen. De enige oplossing voor ons is om Rusland dit jaar op het slagveld te verslaan. Dan zal Rusland zich terugtrekken uit Oekraïens grondgebied en kunnen we onderhandelen. Russen willen nu graag onderhandelen. Ze proberen een militaire nederlaag te voorkomen, maar we zullen ze dit cadeau niet geven.’ ‘De oorzaak van deze ontwikkelingen is niet het Oekraïense verlangen om te bestaan. De oorzaak is Russische agressie – en die richt zich tegen heel Europa. Oekraïners vechten aan het front, maar jullie vechten ook: voor jullie waarden en jullie manier van leven. Dus helaas moeten ook jullie deze prijs betalen om je te verdedigen. En die prijs zal nog veel hoger zijn als Oekraïne faalt.’ ‘Dit is niet Poetins oorlog, maar Ruslands oorlog tegen Oekraïne. Poetin zit niet in de tanks, dat zijn Russische militairen. Meer dan 70 procent van het Russische volk steunt deze oorlog. Het gaat ons niet om het verslaan van Poetin, of het vernederen van of wraak nemen op Rusland, maar om het vernietigen van de Russische capaciteit om deze oorlog tegen Oekraïne en Europa verder te voeren. ‘Rusland dreigde in het begin heel agressief met de inzet van tactische kernwapens: ‘Als...’ Maar het Westen gaf moderne wapens, instructeurs, op de Krim gaan dingen fout – al hun rode lijnen zijn al overschreden en er gebeurde niets. En ik denk dat Poetin en het Russische leiderschap te veel houden van het goede leven, ook van hun familie, om het gebruik van zo’n wapen te riskeren. En behalve kernwapens en chemische wapens hebben ze elk denkbaar wapen al ingezet tegen Oekraïne.’ ‘Onze president heeft er wat over gezegd, net als onze minister van Buitenlandse Zaken. Kort, want we respecteren de activiteiten van alle ngo’s en journalisten op ons grondgebied. Nu zien we dat Amnesty zijn eigen regels en procedures niet gevolgd heeft. Zo zijn Oekraïners geïnterviewd in Russische gevangenkampen – mensen die onder druk staan en geen eerlijk, onafhankelijk oordeel konden geven. Kijk maar hoe onze krijgsgevangenen gemarteld worden om foute verklaringen af te leggen. ‘Maar wat het meest opvalt is het gebrek aan aandacht voor context in het rapport. Er is een agressieoorlog gaande waarbij steden veroverd worden door ze compleet te vernietigen, inclusief burgers. Wat kunt u dan verwachten van de Oekraïense strijdkrachten? Dat ze deze steden overlaten aan Rusland om te vernietigen, te moorden en te martelen? Soms kunnen situaties zoals beschreven door Amnesty niet vermeden worden. Er is een militaire noodzaak om burgers te beschermen.’ ‘Het was misschien niet in lijn met de Conventies van Genève maar we deden dat in een poging de Russische bevolking, die in een soort propaganda-lethargie verkeert, wakker te schudden. Moeders, zusters, vrouwen – doe iets! We toonden de krijgsgevangenen niet in inhumane omstandigheden of na marteling, zoals de Russen doen, maar we kregen er kritiek op en stopten ermee.’ ‘Het einde van de oorlog zal voor ons betekenen de bevrijding van onze bezette gebieden en de erkenning door de Russen van hun verantwoordelijkheid voor al deze vernietiging, moorden en andere oorlogsmisdaden op ons grondgebied. Of we dat tweede kunnen bereiken weet ik niet, maar ik denk het eerste wel. ‘Waarom had uw vriend het over een opstand? Het is hetzelfde als onze poging ze wakker te schudden. Als Russen ontwaken uit hun propagandistische lethargie en ze beseffen wat de schaal is van de misdaden die ze begaan hebben, zullen ze diep geschokt zijn. Dat zal het einde van de oorlog betekenen. Maar zelfs als we ze verdrijven en een staakt-het-vuren tekenen, zal het vijf tot tien jaar duren voordat ze de omvang van hun misdaden beseffen. En hun collectieve verantwoordelijkheid erkennen.’ ‘Deze oorlog is illegaal, compleet immoreel. Ze zeggen dat ze ons willen demilitariseren en dat ze Oekraïne komen bevrijden van neo-nazi’s en dan vernietigen ze de belangrijkste Russischsprekende steden. Het grootste probleem is de complete Russische ontkenning van hun verantwoordelijkheid voor al deze misdaden. Agressie, oorlogsmisdaden, misdaden tegen de menselijkheid, moorden, verkrachtingen. De vernietiging van onze steden. Ze ontkennen alles!’ ‘Ja. Wij zien dat niet als wraak of straf, we zien het als doelmatig instrument om Russen te doen beseffen dat hun stille steun voor Poetins bewind en deze oorlog een hele belangrijke rol speelt. Als ze besluiten de oorlog niet te steunen, zal de oorlog afgelopen zijn. Dan heeft het Kremlin geen instrumenten om ermee door te gaan. Natuurlijk moeten er humanitaire uitzonderingen zijn en moeten Russen asiel kunnen aanvragen. Maar we willen de Russen die reizen, die houden van westerse luxe maar niet politiek actief zijn, onder druk zetten om te beseffen wat er gebeurt. En we denken dat dit extra druk oplevert op de Russische leiders.’||https://www.volkskrant.nl/nieuws-achtergrond/de-russen-weten-niet-waarvoor-ze-vechten-wij-wel-om-ons-voortbestaan-als-oekraiens-volk~b242e317/
2022-08-24||Met L’amour c’est mieux que la vie maakt tachtiger Claude Lelouch zijn vijftigste film ★★★☆☆||Wanneer je als tachtiger je vijftigste speelfilm realiseert, en dat ook nog eens midden in de corona-pandemie, dan mag je dat best van de daken schreeuwen. Dat doet de Franse veteraan Claude Lelouch dan ook, in de openingssequentie van L’amour c’est mieux que la vie. In diezelfde eerste minuten van Lelouch’ ‘niet zo dramatische komedie’ wordt het publiek welkom geheten in 2020 en walsen we van Parijs naar Paaseiland. Alsof de film zich niets aantrekt van reisbeperkingen en lockdowns, en intussen geen tijd te verliezen heeft. Het hoofdpersonage van L’amour c’est mieux que la vie komt zelf tijd tekort. Gérard (Gérard Darmon), een bejaarde, stinkend rijke ex-crimineel, is terminaal ziek. Het liefst zou hij de wereld rondreizen, maar dat wordt hem door de pandemie onmogelijk gemaakt. De coronacrisis biedt Lelouch een goede smoes om Gérard door een leeggelopen, weemoedig Parijs te laten lopen, terwijl hij zijn zoon Kev en hoogbejaarde vader Robert bezoekt. Die laatste wordt vertolkt door de in 2020 overleden Robert Hossein, die ook in Lelouch’ klassieker Les uns et les autres (1981) speelde: zwierige fragmenten uit die film dienen hier onder meer als Roberts flashbacks. Ze geven L’amour c’est mieux que la vie bovendien het karakter van een afscheid. De plot is nogal oubollig. Gerards boezemvrienden Ary en Philippe huren de chique escortdame Sandrine in (Sandrine Bonnaire), hopend dat Gérard met haar een allerlaatste romance beleeft. Gérards lot wordt bovendien bepaald door Jezus (Xavier Inbona) en de duivel (Béatrice Dalle), die met hun interventies voor smakelijk absurdisme zorgen, maar het geheel ook wat vormloos maken. Gelukkig hebben Prat en Bonnaire best wat fijne scènes samen, zoals die waarin ze even nuchter als romantisch hun verliefdheid uitspreken. Op zulke momenten is de film op zijn sympathiekst en menselijkst.||https://www.volkskrant.nl/cultuur-media/met-l-amour-c-est-mieux-que-la-vie-maakt-tachtiger-claude-lelouch-zijn-vijftigste-film~bd999169/
2022-08-24||Grootste wapenpakket VS aan Oekraïne: steun Amerikanen stijgt tot 13,6 miljard dollar||Het nieuwe Amerikaanse hulppakket, dat onder andere artilleriestukken. luchtverdedigingssystemen en munitie bevat, is het grootste tot nu toe. Met de bekendmaking op de Oekraïense Onafhankelijkheidsdag wil de regering-Biden onderstrepen dat de Oekraïners op de VS kunnen blijven rekenen in hun strijd om een einde te maken aan de invasie. President Biden zei dat hij ‘trots’ was om het enorme wapenpakket aan te kondigen. Net als de nieuwe Duitse steun van 500 miljoen dollar, zal het Amerikaanse wapentuig niet direct geleverd worden voor gebruik op het slagveld. De nieuwe wapens zijn vooral bedoeld om het Oekraïense leger te versterken. ‘Zodat het zich op de lange termijn kan blijven verdedigen’, aldus Biden. De leverantie zal nog enige tijd duren omdat de wapens niet uit de voorraden komen van de Amerikaanse krijgsmacht. Ze worden besteld bij wapenfabrikanten in de VS. De extra Amerikaanse wapens onderstrepen opnieuw dat Oekraïne de oorlog alleen kan volhouden met steun uit Washington. Geen enkel ander land heeft in het afgelopen half jaar zoveel wapens naar Oekraïne gestuurd. Het hulppakket van woensdag is het derde van de VS in twee weken tijd. Eerder deze maand werd voor bijna 1,8 miljard dollar aan wapens ter beschikking gesteld. De VS geven steeds in delen militaire steun, afhankelijk van het verloop van de oorlog en wat het Oekraïense leger op korte termijn nodig heeft om het Russische leger te bestoken. Biden, die flink onder druk staat vanwege de stijgende inflatie in de VS, hoeft zich voorlopig geen zorgen te maken over onvrede onder de Amerikanen over de miljardensteun aan Kyiv. Uit een nieuwe opiniepeiling blijkt dat 60 procent van de Amerikanen vindt dat Oekraïne gesteund moet worden ‘zolang dat nodig is’. Ze zijn bereid de hogere prijzen voor benzine en voedsel, die mede een gevolg zijn van de oorlog, voor lief te nemen. Een grote meerderheid, 79 procent, vindt dat Oekraïne veel meer wapens moet krijgen. Het einde van de Amerikaanse wapensteun is voorlopig niet in zicht. Het Congres besloot eerder dit jaar zo’n 40 miljard dollar ter beschikking te stellen. Deze miljarden zijn echter ook bedoeld om de duizenden wapens te vervangen, zoals Javelin-antitankraketten en Stinger-luchtdoelraketten, die uit de voorraden van het Amerikaanse leger werden gehaald om snel naar Oekraïne te worden gestuurd. De miljardenhulp aan Oekraïne wordt breed gesteund in het Congres. Onder een deel van de Republikeinen wordt echter gemord dat zoveel geld aan een oorlog in Europa wordt besteed terwijl veel Amerikanen het financieel moeilijk hebben. Ook oud-president Donald Trump laat van zich horen. ‘De Democraten sturen nog eens 40 miljard dollar naar Oekraïne’, aldus Trump in mei nadat het Congres akkoord was gegaan met de miljardensteun. ‘Maar de ouders van Amerika hebben moeite om hun kinderen te voeden.’ De wapenlijst van de VS roept de vraag op of het Oekraïense leger nu nog overeind zou staan als de Amerikaanse wapens niet hun weg hadden gevonden naar het slagveld. En vooral ook zo snel. Zodra het ernaar uitziet dat de Oekraïners snel door hun munitie dreigen te raken of dat een nieuw type wapen nodig is om de Russen te bevechten, zoals drones, wordt weer een hulppakket aangekondigd. Dat van woensdag is de twintigste sinds de oorlog begon. Vervolgens worden de wapens in allerijl in C-17-transportvliegtuigen naar Europa gevlogen, onder andere naar Polen. Vandaaruit worden ze met vrachtwagens en per trein naar het slagveld gebracht. In het afgelopen half jaar hebben de VS onder andere zo’n 36 duizend raketsystemen geleverd om Russische tanks en pantservoertuigen te vernietigen, waaronder 8.500 van de populaire Javelins. Ook kreeg het Oekraïense leger 1.400 Stingers, 142 houwitsers, 1.400 kamikazedrones, 669 duizend artilleriegranaten, honderden pantserwagens en jeeps, antischipraketten en zo’n 20 duizend mortiergranaten||https://www.volkskrant.nl/nieuws-achtergrond/grootste-wapenpakket-vs-aan-oekraine-steun-amerikanen-stijgt-tot-13-6-miljard-dollar~b241c83e2/
2022-08-24||Verzekeren tegen schade door stormen en overstromingen ‘op termijn onbetaalbaar’||In februari was het nog raak toen de stormen Dudley, Eunice en Franklin over het land raasden. Bomen vielen om, auto’s raakten beschadigd, en dakpannen, gevelplaten en zonnepanelen vlogen van de daken. Verzekeraars ontvingen voor miljoenen euro’s aan schadeclaims; bij ASR liepen de kosten op tot 38 miljoen euro. De schade van dergelijk noodweer vergoeden lukt nog wel tegen de huidige premies, maar in de toekomst is dat volgens ASR-bestuursvoorzitter Jos Baeten een ander verhaal. ‘Als we er niet in slagen om de negatieve impact op het klimaat te draaien, zullen de prijzen van schadeverzekeringen enorm omhooggaan.’ In dat geval is een schadeverzekering niet meer voor iedereen weggelegd, voorspelt Baeten. ‘Er kan een moment komen dat het voor veel mensen niet meer te betalen is. Dat zal niet binnen enkele jaren aan de orde zijn, maar ik denk dat wij het nog wel mee gaan maken.’ Baeten rekent op meer animo om het klimaatprobleem aan te pakken. ‘Je kunt niet eenzijdig zeggen: dit is wat we gaan doen, zo gaan we het doen en dat zijn de gevolgen. Je moet echt met elkaar om de tafel hierover. Dat wordt nu een beetje gedaan.’ De topman deed zijn uitspraken woensdag bij de presentatie van de halfjaarcijfers van ASR. De operationele winst van de verzekeringsmaatschappij liep door de kosten van de stormschade wat terug. In de eerste helft van dit jaar komt die uit op 513 miljoen euro, in dezelfde periode een jaar eerder was dat nog 532 miljoen.||https://www.volkskrant.nl/nieuws-achtergrond/verzekeren-tegen-schade-door-stormen-en-overstromingen-op-termijn-onbetaalbaar~b3d25f20/
2022-08-24||Lingui verenigt de ongewenste tienerzwangerschap met een voorzichtig optimistisch scenario ★★★☆☆||De 15-jarige Maria gedraagt zich anders dan anders. Haar moeder Amina maakt zich zorgen. Op school hoort ze wat er aan de hand is: Maria is van school gestuurd omdat ze zwanger is. Volgens de directrice is ze niet de enige. ‘Het gebeurt de laatste tijd vaker, en dat is slecht voor ons imago.’ De geschiedenis lijkt zich te herhalen: ook Amina werd als tiener zwanger. Ze werd verstoten door haar familie en voedde Maria alleen op. Maria wenst een andere toekomst, maar in het overwegend islamitische Tsjaad is abortus verboden. Dat betekent niet dat het onmogelijk is; nuchter legt een dokter Amina uit dat er wel de nodige kosten aan verbonden zijn, aangezien hij vijf jaar gevangenisstraf riskeert. De ervaren Tsjaadse regisseur Mahamat Saleh-Haroun (Un homme qui crie, Une saison en France) heeft een aangenaam rustige, zelfverzekerde manier van vertellen. Zonder het er dik bovenop te leggen, toont Lingui – The Sacred Bonds de hypocrisie van een samenleving waar de angst voor een negatief imago het wint van realiteitszin. Tienerzwangerschap bestaat niet, iedereen is vroom en volgt de regels; de werkelijkheid wordt maar al te graag onder het tapijt geschoven. Dat klinkt beklemmend, maar met prachtig, kleurrijk camerawerk en een voorzichtig optimistisch scenario is Lingui geen grimmig abortusdrama. Saleh-Haroun legt de nadruk op de sluipwegen in het systeem en de solidariteit tussen vrouwen. Amina, vindingrijk en koppig, is erop gebrand een oplossing te vinden voor haar dochter. Soms is het drama iets te beheerst, maar wat Lingui mist aan spanning, maakt de film goed met de weldadige sfeer en aandacht voor de personages. Amina en Maria zijn geen pionnen in een maatschappijkritisch betoog, maar feilbare, herkenbare vrouwen.||https://www.volkskrant.nl/cultuur-media/lingui-verenigt-de-ongewenste-tienerzwangerschap-met-een-voorzichtig-optimistisch-scenario~b69e1735/
2022-08-24||Jazeker, Theo’s stuk schúúrt! Het is heel ongemakkelijk! En dat maakt het juist zo goed||1 Schu-ren (de; enkelvoud: schuur): eenvoudige gebouwen die vaak dienstdoen als bergplaats, en (in agrarische context) als ophangplek voor een omgekeerde vlag. 2 Schu-ren (werkwoord, schuurde, heeft geschuurd): door wrijven (met een ruw oppervlak) glad maken. 3 Schu-ren (werkwoord): innig en intiem met iemand dansen. 4 Schu-ren (werkwoord, alleen gangbaar in de culturele sector): wordt gebruikt om een oordeel te geven over een toneelstuk/kunstwerk dat niet (alleen maar) leuk is. Voorbeeld: ‘Jazeker, Theo’s stuk schúúrt! Het is heel ongemakkelijk! En dat maakt het juist zo goed. De toeschouwer is een actieve medeplichtige in een totaalervaring.’ 5 Schu-ren (werkwoord, in politieke context): fungeert als ‘uitleg’ nadat twee tegenovergestelde beweringen zijn gedaan. Voorbeeld: ‘Ik sta achter het regeerakkoord, maar het schuurt met het interview. Dat snap ik.’ (NB: paradoxaal gebruik van ‘schuren’, omdat het woord hier als verzachting wordt gebruikt. Kan symbolisch ondersteund worden door het dragen van een nieuw Jezusbaardje, waarover iedereen zich kan afvragen: schuurt dat?)||https://www.volkskrant.nl/columns-opinie/jazeker-theo-s-stuk-schuurt-het-is-heel-ongemakkelijk-en-dat-maakt-het-juist-zo-goed~bd3fd043/
2022-08-24||Lezersbrieven: Niet de lage waterstanden zijn het probleem, maar grote schepen||Al weken houden de lage waterstanden in onze rivieren ons bezig: smallere vaargeulen, halfvolle schepen, met als gevolg oplopende prijzen. Volgens mij zijn de lage waterstanden niet het probleem. Het probleem zijn de grote schepen. Mijn oom voer in de 20ste eeuw nooit met een schip langer dan 50 meter. Rijnaken, algemeen bekend als grote vrachtschepen, waren nauwelijks langer dan 60 meter. Het waren schepen die tussen de 500 en 1.000 ton vracht konden vervoeren. De huidige vrachtschepen zijn tot 130 meter lang, hebben vaak een duwbak aan de voorzijde van zo’n 100 meter en vervoeren in één keer tussen de 3.000 en 4.000 ton aan vracht. Dat is toch vragen om problemen?Teun van de Wardt, Bergharen De symbiose tussen christenen en boeren is uiteraard te danken aan het ‘Boek der Boeken’, waarin de mens zeggenschap kreeg over het dierenrijk. De een bedenkt, de ander voert uit. Handel ontstond. Jezus echter gooide de woekeraars en winstmakers uit de tempel. De huidige Rabobank zullen we maar zeggen. Uitbuiting werd gestraft. In die tijd ging het niet specifiek over dieren maar wel over naastenliefde en zorg voor de ander. Wellicht wordt het tijd voor een nieuw Christen- Democratisch Appèl, waarin het welzijn van de dieren voorrang krijgt, de Rabobank herstel- en uitkoopbetalingen financiert en boeren kleinschalig mogen boeren. Een beetje christelijk omdenken, Wopke.Hans Petersen, Utrecht Boerenorganisaties en nu ook het CDA sturen er op aan dat de aanpak van de stikstofcrisis langer mag duren dan tot 2030. Tot 2030 hebben we ongeveer acht jaar te gaan. Hoe lang duurt het uitbreiden van een boerenbedrijf? Een, twee, drie jaar? Hoelang hebben we nodig om een boerenbedrijf in te krimpen?Arjen Markus, Rotterdam Ik snap maar niet welke winst de verschuiving van stikstofdoelen naar 2035 zou brengen. Welke maatregelen op het niveau van individuele boerenbedrijven lukken wel voor 2035 maar niet voor 2030? Wordt er niet gewoon gezeurd om nog vijf jaar langer door te mogen gaan met het huidige ‘verdienmodel’? Wat het verlies voor de natuur zou zijn door een dergelijk uitstel, begrijp ik daarentegen wel.Jos Koning, Nijmegen Graag wil ik de redactie attent maken op een uitspraak die formateur Jaap Burger in waarschijnlijk 1973 maakte bij de formatie van het kabinet-Den Uyl: ‘Afspraken met confessionelen zijn scheten in een netje’. Meneer Hoekstra bewijst dat maar weer eens.Baukje Dorhout Mees, Willemsoord In het stikstofdebat worden veel belangen besproken: van boeren, burgers, de Nederlandse natuur, het klimaat, de bouwsector tot met die van de weggebruiker aan toe. Hartstikke goed, zeggen wij dan thuis over de krant heen, en soms: lang leve de democratie. Toch wordt ons enthousiasme afgewisseld met tranen. Dan denken we aan de dieren. Het is triest dat ik dit laatste zinnetje kinderlijk vind klinken en het pas na lang weifelen laat staan. Het is kenmerkend voor het ongemak bij het besef dat koe, kip en varken verdriet en pijn kunnen voelen, kunnen genieten en lol maken. Om het formeler te zeggen: dat ook zij belanghebbenden zijn in onze samenleving. En ja, ik ben in de stallen geweest, en nee, het valt niet mee. Daarom nodig ik de lezer uit tot een gedachte-experiment, om de stikstofcrisis te bekijken vanuit het belang van een varken. Vertrek eens vanuit de vraag: wat zou een varken prettig vinden? Het zal opvallen hoe snel zich een nieuwe balans toont, hoe onvermijdelijk (maar allerminst makkelijk) bepaalde veranderingen zullen blijken, op maatschappelijk en individueel niveau. Vergeet niet: voor een herwaardering van belangen is moed nodig, maar moed wordt altijd voorafgegaan door empathie.Joep van Helden, Dordrecht In een stuk over het roerige jaar 1672 worden vernielingen rondom woningen van regenten ‘typisch Hollands’ genoemd. Heleen Mees schrijft in haar column dat kijken naar de overheid voor koopkrachtreparatie een ‘typisch Nederlandse gewoonte’ is. Het is me vaker opgevallen de laatste tijd, de Nederlander wordt met weinig tot geen onderbouwing unieke eigenschappen toegeschreven. Zijn we echt zo’n bijzonder volk of is dat zelfbeeld gewoon typisch NederlandsRoel Wester, Nijmegen In mijn jeugd keken leerlingen van een streng-christelijke school, soms met nauwverholen jaloezie, bedrukt toe als wij op zondag op straat speelden, voetbalden, zwommen en naar de kermis gingen. We zaten op de Openbare School. Bij juffen én meesters die niet bepaalden wat we moesten geloven, maar ons wel wegwijs maakten in een open samenleving. Arme kinderen die straks naar zo’n Renaissanceschool moeten.Jemke Visser, Harlingen Er is recent een concept-zorgakkoord gepresenteerd waarin staat dat er 600 miljoen euro op de wijkverpleging bezuinigd gaat worden. De huisartsen mogen 80 miljoen inleveren, terwijl zij door het personeelstekort zelf niet eens meer aan vakantie toekomen. Toch heeft minister Ernst Kuipers maandag al het zorgpersoneel geëerd met een munt, als dank voor hun inzet tijdens de coronapandemie. Saillant detail: op de munt staan verstrengelde handen en precies dat, elkaar de hand schudden, werd als eerste verboden in maart 2020. Mocht je interesse hebben in de munt dan mag je deze (ook als zorgmedewerker) zelf aanschaffen voor 10 euro + 2,95 euro verzendkosten. Sterk staaltje van symboolpolitiek én een sigaar uit eigen doos.Ilona Dekker, Nieuwegein||https://www.volkskrant.nl/columns-opinie/lezersbrieven-niet-de-lage-waterstanden-zijn-het-probleem-maar-grote-schepen~b394cf0a/
2022-08-24||Het universum is niets dan chaos, alle zingeving is als je eerlijk moet zijn een slaapmutsje||In het dorpje Kennebunkport in Maine heeft de familie Bush een optrekje. Een vriend vertelde me dat het optrekje twintig jaar geleden goed werd bewaakt, maar daar is tegenwoordig weinig van te merken. De familie Bush is geschiedenis en de geschiedenis gaat snel. Eigenlijk trekt de geschiedenis zich heel weinig van mensen aan, de mens is sinds een paar eeuwen uit het centrum van de kosmos verdreven, met die figurantenrol heeft hij moeite. Zelfs de posthumanisten hebben de mens via een zijdeur toch weer in het centrum geplaatst, hij zou de kwade genius zijn die andere wezens overheerst. Ach. De natuur blijft onverschillig, het universum niets dan chaos, alle zingeving is als je eerlijk moet zijn een slaapmutsje. Waar niets mis mee is, zelfs in het meest wrede en absurdistische universum is een goede nachtrust te verkiezen boven een slechte. In Kennebunk, een kwartiertje rijden van Kennebunkport, bevindt zich de tweedehandsboekwinkel Mainly Murders, die, zoals de naam al aangeeft, hoofdzakelijk onderdak biedt aan detectives. De winkel wordt gedreven door twee dames op leeftijd die allebei de indruk wekken een moord op zijn tijd, mits kundig uitgevoerd, te kunnen waarderen. In de winkel zag ik tot mijn verbazing een boek van de Albanese schrijver Ismail Kadare, dat ik meteen aanschafte. Ik had in hem nooit een detectiveschrijver gezien, een mens is nooit te oud om te leren. Wij reisden door naar het badplaatsje Ogunquit. Eigenlijk houd ik alleen van badplaatsen buiten het seizoen om, maar in het noorden van Maine zijn de zomers herfst, daarom maak ik voor Ogunquit een uitzondering. Het kind bleek van crab cakes te houden en charmeerde de badgasten alsof zijn leven ervan afhing. Wat het goed heeft gezien, in ieders leven komt een moment van de waarheid, dan moet je charmeren, charmeren en nog eens charmeren.||https://www.volkskrant.nl/mensen/het-universum-is-niets-dan-chaos-alle-zingeving-is-als-je-eerlijk-moet-zijn-een-slaapmutsje~b9f72469/
2022-08-24||De Volkskrant-huisdichter over Mark Rutte (35)||Pardoes is daarHet paniekvogeltje Bij hem naarBinnen gevlogen Hij kende het alleenVan horen zeggen En sloeg nooit achtOp het knotse gekwetter Het paniekvogeltje is zichZelfs aan het nestelen Hij zegt: het stelt niks voorJoh het is maar een vogeltje.||https://www.volkskrant.nl/mensen/de-volkskrant-huisdichter-over-mark-rutte-35~b92a4d8f/
2022-08-24||Keniaanse journalisten vragen zich af: wat heeft afzwaaiend president Kenyatta voor de persvrijheid betekend?||De presidentsverkiezingen mogen dan al drie weken geleden zijn gehouden, de kranten in Kenia staan nog steeds bomvol verkiezingsnieuws. Krant The East African spreekt van een ‘politieke rodeo’, waarbij vicepresident William Ruto als winnaar uit de bus komt. Oppositieleider Raila Odinga noemt de verkiezingsuitslag ‘bespottelijk’ en stapte maandag naar het hooggerechtshof. In alle consternatie zou je bijna vergeten dat er in Kenia nog gewoon een zittend president aan het roer staat. Uhuru Kenyatta, die Kenia al sinds 2013 leidt, heeft zich teruggetrokken in zijn presidentiële residentie en wil de pers niet te woord staan. Hij lijkt zich niet te willen uitlaten over de verkiezingsuitslag tot het hooggerechtshof met een uitspraak komt. Het stilzwijgen van Kenyatta lijkt tekenend voor zijn band met het Keniaanse journaille, die de afgelopen jaren sterk is verslechterd. Verschillende kranten maken na negen jaar de balans op: wat heeft Kenyatta betekend voor de persvrijheid in Kenia? Aanvankelijk zijn journalisten hoopvol, als Uhuru Kenyatta en zijn running mate William Ruto in 2013 tot president en vicepresident worden verkozen. Volgens The Standard maakten Kenyatta en Ruto zich tijdens hun campagne hard voor een vrijere pers. De relatie tussen de twee politici, die in de eerste jaren na hun aantreden voor de camera’s verschijnen in matchende kleding, wordt omschreven als de perfecte bromance. Gebroedelijk naast elkaar geven Kenyatta en Ruto speelse persconferenties. Maar de eerste barst in de goede relatie tussen Kenyatta en de pers ontstaat eind 2013, na de bloedige aanslagen op het Westgate-winkelcentrum in Nairobi, waarbij 68 mensen om het leven komen. Nadat de media hebben bericht dat soldaten winkels plunderen terwijl de aanslag nog gaande is, laat Kenyatta journalisten van die mediabedrijven uit het parlement zetten. Later neemt de president een wet aan die een ethische code voor journalisten introduceert. Een nieuwe overheidsinstantie besluit vervolgens dat journalisten te ver zijn gegaan, waardoor zware straffen worden opgelegd. Vier jaar later leggen Kenyatta en Ruto de Keniaanse journalistiek verder aan banden, door vanuit de staat niet meer te adverteren in kritische kranten. De oprichting van het zogenaamde ‘Rijksreclamebureau’ betekent dat Keniaanse media 30 procent minder inkomsten krijgen uit door de staat betaalde reclame-inkomsten. ‘Het was een verkeerde zet van de regering’, geeft een ambtenaar aan The Standard toe. ‘Het motief was duidelijk: om de mediabedrijven te muilkorven’. Voorheen werden de reclamegelden door de overheid gebruikt ‘als wapen om de berichtgeving te manipuleren’, schrijft The Conversation. Maar door het gebrek aan inkomsten werden mediabedrijven gedwongen hun verdienmodel tegen het licht te houden. Plots omarmden mediabedrijven hun onlinekanalen, stelt ook The Standard. Hoewel er ook ‘toetsenbordterroristen’ zijn die nepnieuws verspreiden, is het media-aanbod breder dan ooit. ‘Tegenwoordig hebben bijna alle kerken een tv-station’, zegt David Omwoyo, baas van de Keniaanse media-autoriteit. ‘Moslims hebben hun stations. Er is voor elk wat wils.’ Ondertussen berichten de kranten maar wat graag over de afbrokkelende bromance tussen Kenyatta en Ruto – jarenlang kan de onenigheid tussen de twee rekenen op vele voorpaginaverhalen. Gazeti ni ya kufunga nyama, zegt president Kenyatta wanneer media voor het eerst berichten over zijn vermeende ruzie met vicepresident William Ruto: ‘kranten zijn bedoeld om vlees in te verpakken’. Toch blijken de kranten het bij het juiste eind te hebben: na jaren van onenigheid tussen Ruto en Kenyatta, sluit die laatstgenoemde in 2018 een pact met oppositieleider Odinga, waardoor William Ruto buitenspel wordt gezet. Ruto besluit uiteindelijk zijn eigen politieke beweging op te richten, wat een gouden zet blijkt: daarmee heeft hij volgens de kiescommissie de verkiezingen van drie weken geleden gewonnen. Joost Bastmeijer is correspondent in Nairobi.||https://www.volkskrant.nl/nieuws-achtergrond/keniaanse-journalisten-vragen-zich-af-wat-heeft-afzwaaiend-president-kenyatta-voor-de-persvrijheid-betekend~bb8d500f/
2022-08-24||Het Compensatieteam wil gedupeerde burgers als volgt compenseren||Het Compensatieteam, dat zich bezighoudt met herstelbetalingen voor burgers die het slachtoffer zijn geworden van de Nederlandse overheid, maakt zich grote zorgen. Behalve die paar overlevenden van de Tweede Wereldoorlog, hebben we onze handen zo vol aan het nadenken over compensatie voor nazaten van de slavernij, slachtoffers van de toeslagenaffaire, Indonesische vrijheidsstrijders, Dutchbatters, Knil-militairen, Oost-Groningers, transseksuelen en vrouwen, dat we nauwelijks medewerkers over hebben om uit te rekenen hoe we straks om moeten gaan met de slachtoffers van klimaatverandering. Als we de juristen van Het Compensatieteam mogen geloven hangt ons een miljardenclaim boven het hoofd die zo groot is dat alle eerdere claims erbij verbleken. Volgens onze juristen kan de rechter straks niet anders dan alle burgers in het gelijk stellen die claimen dat hun toekomst door de overheid is verwoest. Door consumenten en kiezers naar de mond te praten, de voedselindustrie niet te reguleren, luchtvaartmaatschappijen te subsidiëren, energiebedrijven de hand boven het hoofd te houden en weg te kijken op het moment dat er had moeten worden ingegrepen, is de overheid onmiskenbaar medeaansprakelijk voor het vernietigen van de planeet. Het Compensatieteam denkt daarom nu al na hoe dat financieel is op te lossen. Meer dan honderdvijftig jaar wachten met nadenken over compensatie, zoals we met de slavernij hebben gedaan, zit er niet in, omdat er zeer waarschijnlijk geen nageslacht zal zijn om aan uit te keren mocht het er toch van komen. Bijkomend probleem is dat geld na het uitsterven van de mens niets meer waard zal zijn. Wanneer we de compensatiegelden een paar jaar voor de apocalyps uitkeren, zal dat zorgen voor gigantische inflatie, waardoor het bedrag van de compensatie niets meer waard is en we nog meer moeten uitkeren. Bovendien bestaat het risico dat mensen hun geld dan gaan uitgeven aan leuke dingen die slecht zijn voor het klimaat. Daaraan meewerken zal tot nog meer schadeclaims leiden, die we onmogelijk kunnen uitkeren zonder het risico te lopen dat ook van dat geld weer dingen gedaan worden die gewoon niet verstandig zijn. De enige optie die overblijft is om zoals in Groningen een zeer beperkt bedrag beschikbaar te stellen voor de mensen die zich het eerst melden, om vervolgens te hopen dat het probleem vanzelf verdwijnt. Daarom heeft Het Compensatieteam acht VVV-bonnen ter waarde van 35 euro klaargelegd op ons hoofdkantoor. De eersten die langskomen mogen ze hebben. Daarna zien we wel verder.||https://www.volkskrant.nl/cultuur-media/het-compensatieteam-wil-gedupeerde-burgers-als-volgt-compenseren~bd973ede/
2022-08-24|| Publiek geheim: Farida kon het met een satéprikker||Het nieuws brak als een zonnestraal door de donderwolken van kolkend wereldleed: het muntje in het boodschappenkarretje gaat verdwijnen. Eindelijk. Hoe vaak heb ik niet, stampvoetend naast die vergrendelde huisvrouwenkoetsjes, moeten constateren dat ik geen muntje bij me had? (En kleingeld al helemaal niet. Kleingeld bestaat niet eens meer. O ja? Laat eens zien dan.) Dan moest ik naar de servicebalie, in de rij tussen de rokers en scheermesjeskopers. Als ik mazzel had trof ik Latifa achter de balie. Die gaf me zomaar zo’n plastic muntje, no questions asked, vergezeld van een hemelse glimlach bovendien. Maar als ik pech had stond Demi daar. Demi was ingewikkelder. Die keek altijd zuinig in haar muntenbakje, waar blijkbaar leegstand dreigde, en sprak dan streng: ‘Ik wil hem straks wél terug hebben.’ ‘Tuurlijk, tuurlijk’, zei ik dan en knikte er hevig bij, als een vooroorlogse missiespaarpot. Maar hoe gaan die dingen? Ik voelde, in gedachten verzonken over de prijs van een pak melk, Demi’s ogen niet in mijn schuldige rug priemen en stak na gedane zaken dat muntje in mijn lekke broekzak. Daar zocht het onmiddellijk grinnikend een goed heenkomen, naar het onderaardse muntjes-limbo van de illuminati. En dan durfde ik de volgende dag niet wéér een muntje te vragen, aan Demi. Hopen op Latifa dan maar, die trouwens geregeld moest boeten voor haar gulheid. Dan zag ik het al aan haar droevige hertenogen: de muntjes waren op. Smekend kijken, was wat mij te doen stond. ‘Wacht maar even’, zei Latifa dan. Ze verdween naar achteren en keerde terug met Farida, haar kogelronde, energieke collega. Publiek geheim: Farida kon het met een satéprikker. Ze schoof het houten lansje met een magisch zwenkje in de gleuf en klik! ‘Kijk eens’, zei Farida dan en rolde me met een triomfantelijk goochelaarsgebaar het bevrijde karretje toe. ‘Hoe doe je dat?’, vroeg ik meermaals verbluft, maar dan kreeg ik een geheimzinnige duizend-en-een-nachtglimlach retour, waarna Farida, dansend als een derwisj, achter de snijbloemen verdween, een rol 35%-stickers onder haar gevulde arm. Telkens nam ik me voor om een satéprikker mee te nemen naar de supermarkt. Maar ja, als je eraan kunt denken een satéprikker mee te nemen, kun je er ook aan denken een muntje mee te nemen. Trouwens, als iedereen satéprikkers op zak heeft, is het eind zoek. Gevaarlijk is het ook. Weet u hoe scherp die dingen zijn? Hoe vaak heb ik niet stukken ketjap-doordrenkte kip aan de muis van mijn hand geregen, met lelijke ontstekingen als gevolg? Goddank is dat nu allemaal voorgoed voorbij.||https://www.volkskrant.nl/mensen/publiek-geheim-farida-kon-het-met-een-sateprikker~b57be408/
2022-08-24||Watermijten zijn rovers en parasieten – maar hoe meer soorten er zijn, hoe schoner het water ||De wondere onderwaterwereld van de ijsbaan bij Bakkum: als er geen ijs ligt, is het gewoon een natuurplas, onderdeel van het Noordhollands Duinreservaat. We zijn hier voor de watermijten, de specialiteit van bioloog Harry Smit, die ze in dit gebied inventariseert. Smit is, wereldwijd, een van de weinige specialisten op dit gebied. Hij ‘ontdekte’ al 650 soorten watermijten, van de ongeveer 7.500 die er bekend zijn, en beschreef ze wetenschappelijk. In Nederland ontdekte Smit zo’n zestig van de hier bekende 273 soorten. Nu ligt Smit op een vlonder, haalt water uit de plas met een schepnet en doet dit in een bakje. Het water staat laag en is helder, dus de bodem is te zien. In de bak, even later: wantsen, haften, libellenlarven, stekelbaarsjes, bloedzuigers, waterkevertjes, watervlooien, schaatsenrijdertjes (de beestjes, geen mensen) erbovenop. En watermijten dus, uit verschillende families en geslachten, spinachtige waterdiertjes die Latijnse namen dragen. Ze hebben acht poten en zijn zelden groter dan 2 millimeter, maar in deze bak vallen sommige exemplaren toch op: het zijn rode puntjes, of gele puntjes; de vrouwtjes lijken op eitjes, de mannetjes hebben meer aanhangsels. Waartoe ze er zijn, dat is een verkeerde vraag, ze zijn onderdeel van een web waarin ze bijvoorbeeld parasiteren op libellen, waterkevers, muggen en zoetwatermossels. Die gastheren raken daardoor verzwakt. Smit: ‘Er kunnen soms wel twintig tot dertig larven van watermijten op een libel zitten. Die larve doorboort de huid en zuigt lichaamsvloeistof op.’ De libel heeft daar last van – een vrouwtje zal minder eieren leggen – maar overleeft wel. Smit: ‘Anders zou het niet in het belang zijn van de watermijt.’ In hun volwassen fase eten watermijten muggenlarven, watervlooien, mosselkreeftjes. Smit: ‘Het zijn rovers. Ze hebben een grote invloed op het ecosysteem. In een seizoen kunnen ze de helft van de vedermuggen wegeten in een plas.’ Watermijten kunnen zich verheugen in de belangstelling van waterschappen. Ze zijn namelijk een prima indicator voor de kwaliteit van het zoete water: hoe meer soorten watermijten er zijn, hoe schoner het water. Harry Smit: ‘Ze hebben een gastheer nodig, en ze hebben hun eigen wensen. Dat tezamen maakt dat ze snel reageren op veranderingen in waterkwaliteit.’ Wat Harry Smit dan ziet: steeds grotere gaten in het watermijtenbestand in de sloten in het westen van het land. ‘Door eutrofiëring vooral, het steeds voedselrijker worden van het water, door de landbouw.’ Maar op andere plekken, zoals in beken, gaat het juist beter. Het ‘mooiste’ gebied voor watermijten is Weerribben-Wieden, in Overijssel. Smit: ‘Iemand heeft daar eens veertig soorten watermijten uit één petgat gehaald.’ De levenscyclus van watermijten is complex, het gaat van ei naar larve, naar nimf, naar volwassen mijt. Om het nog complexer te maken: niet alle watermijten zijn parasieten. Maar dat geldt wel voor een van de laatste soorten die in Nederland is ontdekt, door de ‘mentor’ van Harry Smit, Cees Davids: de Limnesia undulatoides. Smit: ‘Deze soort werd vroeger als Limnesia undulata gedetermineerd, maar het blijken twee verschillende soorten te zijn.’ Waarbij de undulatoides (Smit: ‘Ik heb de naam nog aangedragen’) wel parasitair is, en de undulata niet. ‘De undulatoides komt vrij algemeen voor. Die houdt van iets schoner water dan de undulata. Dus daar kun je weer van alles uit aflezen.’ Afgelopen voorjaar was Harry Smit hier ook al, toen haalde hij vijftien soorten watermijten uit dit plasje. In de zomer zijn het er wat minder. Hij verzamelt ze in een buisje, bewaart ze en bekijkt ze later onder de microscoop. Dan pas kan hij met zekerheid zeggen wat we vandaag hebben gezien.||https://www.volkskrant.nl/cultuur-media/watermijten-zijn-rovers-en-parasieten-maar-hoe-meer-soorten-er-zijn-hoe-schoner-het-water~bc6f1ba0/
2022-08-24||Opinie: Assad doodde al talloze burgers, toch gaan mensen op vakantie naar Syrië ||Ruim tien jaar geleden gingen Syriërs de straat op om een einde te eisen aan het terreurbewind waaronder de bevolking al een halve eeuw zuchtte. De beulen van het regime, gespecialiseerd in het tot zwijgen brengen van andersdenkenden, maakten van deze vreedzame opstand een bloedige burgeroorlog. Doordrenkt met bloed van eigen burgers verloor Syrië een half miljoen mensen door artillerie, luchtaanvallen en chemische wapens – ingezet door Bashar al-Assad, met steun van Rusland en Iran. Ruim de helft van de bevolking is ontheemd en met een bescheiden schatting van acht miljoen vluchtelingen in het buitenland, heeft de terreur van Assad impact tot ver buiten de eigen landsgrenzen. Dat weerhoudt een groeiend aantal influencers op sociale media en reisbureaus in het Westen (ook in Nederland) er niet van reizen te promoten in gebieden die in handen zijn van Assad. Tegen betaling worden visa verstrekt aan toeristen, met behulp van het regime. En ook al beweren deze influencers dat ze neutraal zijn, toch worden ze door Assad gebruikt om de bloedvlekken op zijn blazoen weg te poetsen. Dit gebeurt terwijl Europese landen net zijn begonnen met het zetten van serieuze stappen om de beulen van Assad voor het gerecht te brengen en zo, na een decennium van volslagen duisternis, weer wat licht te brengen onder de Syriërs. In Duitsland en Nederland staan Assads beulen voor de rechter en sommigen zijn al tot levenslange gevangenisstraffen veroordeeld wegens marteling, verkrachting en moord. Hoe heeft Assad dan baat bij toeristen en influencers die naar Syrië komen? Student politicologie Sophie Fullerton schreef in The New York Times dat ‘na de val van Aleppo, zes jaar geleden, het regime heeft geprobeerd internationale journalisten te rekruteren om zijn imago op te poetsen’, met hulp van de Syrisch-Britse schoonvader van Assad, Fawaz al-Akhras. Die aanpak werkte averechts omdat het regime niet in staat bleek het politieke verhaal de gewenste draai te geven. Op dat moment besloot het regime zich voor de broodnodige hulp tot niet-politieke influencers te wenden, aldus Fullerton. Dit fenomeen heeft een lange geschiedenis. In Making the World Safe for Dictatorship toont politicoloog Alexander Dukalskis aan hoe dictators publiciteitscampagnes en ‘soft power’ gebruiken om dissidenten het zwijgen op te leggen en het narratief in zowel binnen- als buitenland naar zich toe te trekken. Na de Syrische opstand van 2011, zo stelt Dukalskis, ging het bewind van Assad Syrische activisten in het buitenland die de misdaden van het regime openbaar maakten, met de dood bedreigen. In diezelfde periode benadrukte Bashar al-Ja’fari, de Syrische ambassadeur bij de Verenigde Naties, de rol die de Europese jeugd kon spelen bij het bevorderen van ‘het besef van wat waar Syrië zich voor gesteld zag’. Daarmee probeert het regime de eigen versie van de oorlog te promoten en de eigen misdaden onder het tapijt te vegen. Terwijl Assad probeert om het wereldwijde publiek te paaien met een nieuw discours, blijft in het Arabisch alles bij het oude. Tijdens zijn overwinningstoespraak in 2017 zei Assad: ‘We hebben onze beste jongeren verloren en onze infrastructuur, maar we hebben er een gezondere en minder verdeelde samenleving mee gewonnen.’ Rond dezelfde tijd gaven Assads milities aan Syrische vluchtelingen het advies nooit terug te keren en dreigden daarbij: ‘De regering kan jullie vergeven, maar wij nooit.’ Tien jaar burgeroorlog en de eis tot politieke veranderingen van de Syriërs hebben niets opgeleverd. De Syriërs wilden dat Assad het land zou verlaten, maar in plaats daarvan moesten zij vluchten. De veerkracht van het regime steunt nu op Assads vermogen een verhalen op te dissen waarin Syrië wordt afgeschilderd als een veilig land en hijzelf als de bedwinger van het terrorisme. Dat heeft ertoe geleid dat normalisering van de betrekkingen met Assad de politieke norm is geworden in het Midden-Oosten, in een poging om het zinkende bewind drijvend te houden. Intussen waart het spookbeeld van miljoenen vluchtelingen door de regio en de rest van de wereld. Vluchtelingen die in tegenstelling tot influencers niet naar Syrië kunnen, tenzij er garanties zijn op een politieke deal waarbij het bewind van Assad voorgoed het veld ruimt. Het voortbestaan van dat bewind is een tikkende tijdbom die de hele regio eens te meer kan doen ontvlammen. Als er niets gebeurt, is het een kwestie van tijd voordat de hopeloze toestand van vluchtelingen in de omringende landen leidt tot een politieke explosie. Net zoals de betrokkenheid van Palestijnse vluchtelingen bij de burgeroorlogen in Jordanië en Libanon vijftig jaar geleden, zal het feit dat Syrische vluchtelingen niet terug naar huis kunnen, grote gevolgen hebben voor de regio. Met zijn wreedheid heeft Assad Syrië bijgeschreven in de geschiedenisboeken, naast Srebenica, Rwanda en Cambodja. De Syriërs vragen zich af of het bewind van Assad ooit zal worden berecht zoals dat met andere terreurregimes is gebeurd, terwijl Assad probeert zijn misdaden af te doen als niet meer dan een voetnoot bij de geschiedenis. Nu er steeds meer autoritaire regimes opkomen en Rusland oorlog voert in Oekraïne, lijkt Assads gok voorlopig meer kans van slagen te hebben. Daarbij verlenen toeristen en influencers hem een onschatbare dienst, omdat zij Assads huidige positie van paria in het Westen ondermijnen. Als ze zich daarvan bewust zijn, zijn ze kwaadaardig. Zo niet, dan zijn ze dom. Hoe dan ook, niets rechtvaardigt het bezoeken van de puinhopen die ooit voor Syriërs een thuis waren noch het naar de mond praten van een regime dat heeft gezworen ze nooit te laten terugkeren. Vertaling: Leo Reijnen||https://www.volkskrant.nl/columns-opinie/opinie-assad-doodde-al-talloze-burgers-toch-gaan-mensen-op-vakantie-naar-syrie~b3eee8f5/
2022-08-24||Deze onschuldige steentjes uit de IJssel getuigen van het begin van de voor Nederland lucratieve slavenhandel||Wie nu een bezoek brengt aan Fort Elmina, een wit kasteel aan de kust van Ghana, passeert bij het plein voor de ingang een mozaïek van gelige steentjes, in de vorm van een kompas. Ook boven de poort, in de ‘vrouwenkerker’ en in het hervormde kerkje op het binnenplein zien we de steentjes terug. In Ghana staan ze bekend als Dutch yellow bricks, in Nederland als ijsselsteentjes, ooit gebakken uit klei van de Hollandse IJssel. De lieflijke steentjes vormen een stille getuigenis van de Nederlandse koloniale expansie in de 17de eeuw. Ze waren een schakel in een efficiënte trans-Atlantische handelsdriehoek waarin de Nederlanders hun schepen afwisselend vollaadden met goederen en met mensen. Al vanaf het einde van de 16de eeuw vertrokken enkele slavenschepen uit Nederlandse havens. Toch stelde Nederland zich eerst kritisch op tegenover de handel in mensen. De slavenhandel was iets van het katholieke Iberische schiereiland, de vijand, waarmee de protestantse Nederlandse Republiek sinds 1568 in oorlog was. Toen kapitein Melchior van den Kerckhove in 1596 in Middelburg aankwam met ongeveer honderd Afrikaaanse gevangenen aan boord, protesteerde het stadsbestuur. Burgemeester Adriaen Hendrickszoon ten Haeff vond dat ze niet ‘ghehouden oft vercocht’ konden worden als ‘slaeven’, en dat ze moesten worden vrijgelaten. Waarom kapitein Van den Kerckhove de haven binnenvoer en wat er uiteindelijk met de gevangenen aan boord is gebeurd, weten we niet. Maar het verhaal is tekenend voor de discussie die er op dat moment was over de legitimiteit van de slavenhandel. De grote omslag vond plaats in de jaren dertig van de 17de eeuw, toen de West-Indische Compagnie (WIC) grondgebied in Noordoost-Brazilië veroverde. In Nederlands-Brazilië, zoals het daarna werd genoemd, waren al suikerplantages, waarop het zware, vermoeiende en gevaarlijke werk werd verricht door tot slaaf gemaakte Afrikanen. Om de plantages draaiend te houden, zo meende de WIC, was die slavenarbeid nodig. Op dat moment had de WIC geen toegang tot slavenmarkten in West-Afrika, maar daar kwam verandering in met de verovering van Fort Elmina in 1637. Dat was 155 jaar daarvoor door de Portugezen gebouwd voor de goudwinning, maar onder Portugees bewind steeds meer een slavenfort geworden. Het moment dat de Nederlanders Elmina in handen kregen, markeert het begin van de grootschalige trans-Atlantische slavenhandel door de Nederlanders. Ruim zeshonderdduizend slaafgemaakte Afrikanen zouden op Nederlandse schepen naar koloniën in de Cariben en Amerika worden gebracht. Fort Elmina werd het regiecentrum van de slavenhandel van de WIC. Boven in het witte kasteel woonden de gouverneur en de soldaten. In de donkere kelders zaten honderden Afrikaanse mannen, vrouwen en kinderen gevangen. Ze kwamen uit het binnenland van het Afrikaanse continent, waren gevangengenomen tijdens oorlogen of ontvoerd en door Afrikaanse handelaren naar de West-Afrikaanse forten gebracht. Hier werden ze door de WIC gebrandmerkt en zaten ze weken, soms maanden, opgesloten totdat er weer een schip aankwam om ze naar de koloniën in Amerika en het Caribisch gebied te brengen. Wie nu door het fort loopt, stuit op een poort, gedecoreerd met rode steentjes en een doodshoofd. Volgens verschillende bronnen zou het de plek zijn waar slaafgemaakte mensen werden opgesloten die in opstand waren gekomen, en waar ze zonder licht, eten en drinken een langzame en wrede dood stierven. Andere poorten van het witte kasteel zijn bekleed met gele ijsselsteentjes, net als bij meerdere voormalig Nederlandse forten aan de Ghanese kust. De steentjes werden als ballast op WIC-schepen meegenomen vanuit de Nederlandse havens waar de WIC-kamers zetelden: Amsterdam, Rotterdam (Maze), Hoorn (Noorderkwartier), Middelburg (Zeeland) en Groningen (Stad en Lande). Dankzij het gewicht van de stenen lag het schip stabieler op de golven van de Atlantische Oceaan. Na een reis van ongeveer twee maanden kwamen de schepen aan in West-Afrika om tot slaaf gemaakte mensen te kopen. Omdat de schepen niet aan land konden komen, voer een sloep steeds opnieuw naar land. De handel duurde daardoor lang: slavenschepen voeren gemiddeld negen maanden langs meerdere handelsposten aan de West-Afrikaanse kust, waar iedere keer een kleine groep mensen werd geruild tegen handelsgoederen die waren meegenomen uit Nederland, waaronder geweren, buskruit, textiel, alcohol en kralen. Na hun gevangenschap in Elmina werden de Afrikanen naar het schip gebracht. Wanneer ze zich omdraaiden konden ze nog een keer een blik werpen op hun geboortegrond, waar hun familie en alles wat zij ooit hadden bezeten achterbleven. Aan boord zaten ze met honderden op elkaar in kleine, smalle ruimten onder het dek. Vrouwen en kinderen gescheiden van mannen, mannen vastgeketend. Twee tot drie maanden lang. Wie de reis overleefde, werd in de Nederlandse koloniën in Amerika en de Cariben verkocht en gedwongen werk te verrichten op plantages en in huishoudens. Volgeladen met door slavenarbeid verbouwde producten als suiker, koffie en cacao voeren de schepen vervolgens naar Nederland. Daar werd de lading voor goed geld verkocht en zou het schip snel weer uitvaren met een ruim vol stoffen, geweren en andere handelsgoederen. Verzwaard met ijsselsteentjes zeilde het de Noordzee op voor de volgende driehoeksreis.||https://www.volkskrant.nl/cultuur-media/deze-onschuldige-steentjes-uit-de-ijssel-getuigen-van-het-begin-van-de-voor-nederland-lucratieve-slavenhandel~b09af993/
2022-08-24||‘De ruimte die Hoekstra krijgt van de coalitiepartners begint snel tegen haar grenzen te lopen’||‘Om een kabinetscrisis te voorkomen, ziet het kabinet de uitspraken van Hoekstra, waarin hij zich plotseling keerde tegen de stikstofreductiedoelen, door de vingers. In zijn ministersrol staat hij achter de kabinetsplannen om de stikstofdoelen in 2030 te halen. Als partijleider daarentegen, is hij kritisch. Het is een vreemde constructie, die maar beperkt houdbaar is.’ ‘Momenteel overlegt Johan Remkes met betrokkenen over die stikstofdoelen. Het kabinet wacht zijn advies af. Tot die tijd kan Hoekstra deze lijn aanhouden. ‘Met pijn en moeite wordt zo de stabiliteit van de coalitie bewaard. De coalitiepartners zijn dan wel verbaasd en boos, maar willen de crisis niet verder op de spits drijven. ‘Ze leggen dus het initiatief bij het CDA om te bepalen hoe hooggespannen de situatie wordt. Als Remkes zegt dat de stikstofdoelen onveranderd moeten blijven, moet Hoekstra met een teleurstelling terug naar zijn achterban of de coalitiepartners nog verder onder druk zetten. ‘Een eventuele breuk in een tijd waarin het land gebukt gaat onder meerdere crises, zal dan op het conto van Hoekstra komen. Dat is voor het CDA geen goed uitgangspunt. Bovendien staan ze er al slecht voor in de peilingen, dus zijn nieuwe verkiezingen geen aantrekkelijk vooruitzicht.’ ‘Dat is moeilijk te voorspellen. De druk loopt op, maar ook VVD en D66 hebben geen baat bij nieuwe verkiezingen. D66 zal het vorige verkiezingssucces niet gemakkelijk kunnen evenaren en alhoewel de VVD weer de grootste kan worden, zijn de potentiële coalitiepartners beperkt. Behalve het CDA is er op rechts geen logische keuze. Met FvD valt niet te regeren, de PVV is uitgesloten en progressieve middenpartijen willen niet met JA21 samenwerken. De VVD heeft er zelf dus ook baat bij dat het CDA overeind blijft. ‘Rutte staat Hoekstra daarom toe om wat meer toenadering te zoeken richting de eigen achterban, omdat het CDA bedreigd wordt door de BoerBurgerBeweging. Nu de provinciale statenverkiezingen eraan komen in maart, is het zaak dat het CDA niet te kwetsbaar is, anders moet de partij oppassen dat ze niet gedecimeerd wordt in de Eerste Kamer. ‘Maar dit is natuurlijk echt niet de bedoeling, en de ruimte die Hoekstra krijgt, begint snel tegen haar grenzen te lopen. Eerder kreeg Hoekstra al een handreiking toen Remkes werd aangesteld om gesprekken over de stikstofdoelen te leiden, en nu wordt hij wéér uit de wind gehouden.’ ‘Voorheen werd onenigheid binnen de coalitie achter de schermen uitgepraat, niet in de media zoals Hoekstra deed. Vervolgens konden de coalitie en het kabinet dan naar buiten treden als verenigd front. Gisteren was dat voor het eerst in lange tijd niet het geval. De CDA-fractie in de Kamer was niet van plan de woorden van Hoekstra af te zwakken en Hoekstra zelf bleef ook bij zijn uitspraken waarmee hij de kabinetskoers ondermijnt. Het is vreemd, want het kabinet hoort met één mond te spreken.’ ‘Een deel van de Kamer, onder wie PVV, SP en BBB, zien de coalitie zichzelf het liefst vandaag ontbinden. Andere oppositiepartijen wijzen erop dat de coalitie een verantwoordelijkheid heeft om het land te besturen nu de koopkracht daalt, de energieprijzen stijgen, de woningbouw is vastgelopen en de asielchaos aanhoudt.’||https://www.volkskrant.nl/nieuws-achtergrond/de-ruimte-die-hoekstra-krijgt-van-de-coalitiepartners-begint-snel-tegen-haar-grenzen-te-lopen~b9dd243e/
2022-08-24||Casablanca Beats is een aanstekelijke musicalfilm over de poëtische strijdvaardigheid van rap ★★★★☆||‘Dromen is makkelijk en moeilijk’, zegt een jongen in de Marokkaanse film Casablanca Beats, en wie de film ziet, snapt meteen wat hij bedoelt. Het is makkelijk om over een betere toekomst te fantaseren in Sidi Moumen, een arme buitenwijk van Casablanca. Tegelijk is het pijnlijk: de meeste jongeren hebben al snel door dat ze niet te veel van het leven mogen verwachten. Casablanca Beats volgt een groepje tieners met muzikale dromen. Ze krijgen les in dans en rap in een kunstcentrum. Hun hiphopleraar is Anas, een twintiger die het muziekgenre serieus neemt en hoge eisen stelt aan zijn leerlingen. Terecht, zo blijkt, want de jongeren zijn getalenteerd. En ze hebben iets te melden. De Marokkaanse regisseur en scenarioschrijver Nabil Ayouch filmde al vaker in Sidi Moumen. Zijn tweede speelfilm Ali Zaoua (2000) ging over straatkinderen in de wijk. Met zijn derde film, het indrukwekkende Les chevaux de Dieu (2012), maakte hij een fictief portret van de geradicaliseerde jonge moslimterroristen uit Sidi Moumen die in mei 2003 een aantal zelfmoordaanslagen pleegden in Casablanca, waarbij 33 burgers om het leven kwamen. De sociaal betrokken Ayouch richtte daarna een cultuurcentrum op voor jongeren in de wijk. Daar nam hij Casablanca Beats op, een musical die over meer dan alleen muziek gaat. Net als in zijn film Much Loved (een in Marokko verboden drama over een groepje prostituees) toont Ayouch de spanningen in de Marokkaanse maatschappij en verzet hij zich tegen conservatieve islamisten. Dat doet hij genuanceerd, bijvoorbeeld door de jongeren te laten discussiëren over religie. Of door korte inkijkjes te bieden in hun thuisleven. Vooral de meisjes stuiten op weerstand in hun familie: vaders of oudere broers willen hun het rappen verbieden. Muziek voegt zich, net als alle kunst, niet naar het systeem, laat Casablanca Beats zien. Opnieuw pleit Ayouch voor vrijheid van expressie, dit keer met een opgewekte, aanstekelijke film over de poëtische strijdvaardigheid van rap en het belang van een goede leraar.||https://www.volkskrant.nl/cultuur-media/casablanca-beats-is-een-aanstekelijke-musicalfilm-over-de-poetische-strijdvaardigheid-van-rap~bb3fad35/
2022-08-24||De vlammen en het zwaard||Op YouTube zag ik een video met Aleksandr Doegin, die bij de auto staat waarin zijn dochter Darja zojuist is opgeblazen. Hij heft zijn armen ten hemel, pakt zijn hoofd in zijn handen, kermt het uit, terwijl op de achtergrond een vlammenzee oplaait. Rondom hem liggen de wrakstukken op straat. Een vader die zojuist zijn dochter heeft verloren, geen prettig gezicht. Naar het schijnt was hij zeer close met haar. Zij kwamen zojuist van een nationalistische bijeenkomst, waarop hij had gesproken. Vermoedelijk was de bom voor hem bestemd, want op het laatst waren ze nog van auto gewisseld. Door wie de aanslag werd gepleegd, is onduidelijk. Er circuleren de wildste theorieën. Of we er ooit achter zullen komen, is de vraag. De Russische overheid is het gewend over alles en nog wat te liegen en in een land waar elk onderzoek doorgaans jaren duurt, hadden ze dader wel erg gauw. Dat zou de Oekraïense Natalia Vovk zijn geweest, die inmiddels naar Estland is gevlucht. Weer een excuus om straks een Baltische staat binnen te vallen. De zelfbenoemde nazi-bevrijders hebben aan de westkant intussen louter buurlanden waarvan de bevolking een diepe haat heeft ontwikkeld tegen de Russen. In feite heeft Poetin al verloren, zelfs als hij zijn machtige rijk weet te verwezenlijken. Voor Doegin is het ontegenzeglijk een persoonlijk drama, maar je bent ook geneigd te denken aan het Bijbelse woord dat wie het zwaard heft er zelf door getroffen zal worden. Jezus heeft dat beweerd en sommige christenen zien er een oproep in tot pacifisme. Doegin is een overtuigd christen, zo heb ik begrepen. Niet van het slappe Romeinse soort, maar van de orthodoxe Byzantijnen, die het Westen zien als een uitwas van een decadent en verweekt liberalisme. Hij is een groot voorstander van de oorlog in Oekraïne en er wordt zelfs beweerd dat hij die Poetin heeft ingefluisterd. In deze krant lees ik dat Doegin na de aanslag een persverklaring heeft afgelegd met deze tekst: ‘Onze harten smachten niet slechts naar wraak en vergelding, dat zou te weinig zijn, on-Russisch. Wij hebben alleen de Overwinning nodig. Op het altaar daarvan heeft mijn dochter haar meisjesleven gelegd. Dus behaalt de zege, smeek ik u! Moge zij de zonen van ons Vaderland nu tot een heldendaad inspireren’. Geen pacifist en ook niet iemand voor wie wraak een gerecht is dat koud gegeten wordt. Nee, meteen, boem, lik op stuk. De geëxalteerde toon van de verklaring doet in de verte denken aan die van Dostojevski op zijn zwakste pagina’s, en dat zou best eens kunnen kloppen, want Doegin ziet er met zijn baard ook een beetje uit als Dostojevski toen hij gekweld werd door speelschulden. Naar ik begrijp heeft de filosoof Doegin ook twee boeken over Martin Heidegger geschreven. Neemt u mij niet kwalijk dat ik die niet ga lezen, maar ik kan mij er wel een voorstelling van maken. Waar ik in mijn leven waarschijnlijk ook niet aan toekom, is zijn boek Hyperboreale Theorie uit 1993. Waar ken ik dat woord ‘boreaal’ ook al weer van? Klopt. Doegin vindt Thierry Baudet zó’n vent. Net als Kadhafi, Ahmadinejad, Kim Jong-un en Trump. Voor wie het nog niet weet: de Hyperboreeërs of Bovennoordenwindmensen vormen een mythisch volk dat ooit ergens in een noordelijke streek van Griekenland heeft gewoond, waar alles perfect was en 24 uur per dag de zon scheen. Vandaar dat wij nu met een klimaatcrisis zitten, die door Thierry wordt ontkend. Er schijnen wel alleen blanke mensen te wonen, want aan homeopathische verdunning – eigenlijk is dat een geneesmethode – deden ze daar toen nog niet. De dood van Doegins dochter is collateral damage, bijkomende schade, in een oorlog die hij zelf heeft toegejuicht. Militairen plegen hier van ‘een tragische onvermijdelijkheid’ te spreken. Rusland is een kolossaal land met een enorm leger en een economie die bijna net zo klein is als die van de Benelux. Zoiets moet wel leiden tot een minderwaardigheidscomplex, dat spiritueel gecompenseerd moet worden. Reeds Dostojevski dacht dat de Russische ziel de mensheid kon redden en in elk geval vond hij Russen intelligenter en moreel hoogstaander dan Duitsers, Polen en Joden. Alleen de Fransen, die hadden wel iets, hoewel ook Napoleon door de Russen werd verslagen. Dat soort opvattingen zie je terug bij Doegin, die aan het rijtje decadente slappelingen de homo’s heeft toegevoegd. Lijden en gekweld worden horen ook bij die vermeende Russische ziel. Soms wordt met jaloezie gezegd dat Russen alles doen met passie, en dan gaat het echt niet alleen om brood bakken, zoals bij ons. Al die passie heeft inmiddels tienduizenden doden opgeleverd. Darja Doegina is daar slechts één van.||https://www.volkskrant.nl/columns-opinie/de-vlammen-en-het-zwaard~b1952c37/
2022-08-24||Russische opmars komt vrijwel tot stilstand: vier lessen van een half jaar Oekraïne-oorlog||Het Afghaanse leger, dat door de VS werd opgebouwd met zo’n 90 miljard dollar, stortte vorig jaar tot verbijstering van Washington in korte tijd als een kaartenhuis in elkaar bij het Taliban-offensief. Soldaten hadden geen zin om te vechten. Complete legereenheden, opgeleid door Amerika en Europa, gaven zich zonder slag of stoot over. Het leger, volgestouwd met moderne wapens, bleek een papieren leger te zijn. Het tegenovergestelde gebeurde de afgelopen maanden in Oekraïne. De Oekraïners lieten het voorbije half jaar zien dat een klein, inventief leger met soldaten met een hoog moreel zelfs een wereldmacht kan bevechten. Ook de steun van de bevolking was van groot belang. ‘Tientallen miljoenen Oekraïners, met een telefoon in de hand, lieten zien dat de bevolking ook een belangrijk inlichtingenmiddel is’, zegt generaal buiten dienst Tom Middendorp, tot 2017 de hoogste Nederlandse militair. ‘Veel van wat de Russen deden, werd gezien en gedeeld door de Oekraïners. Dit maakte het makkelijker voor het leger om Russische eenheden uit te schakelen.’ ‘Gevechtskracht wordt niet alleen bepaald door aantallen troepen, tanks et cetera, maar ook door kwaliteit van de eenheden en leiderschap, de gehanteerde tactieken en strategie, en het moreel’, betoogt Frans Osinga, hoogleraar Oorlogsstudies aan de Universiteit Leiden, en voormalig F-16-vlieger. ‘Russische eenheden blijken niet voorbereid te zijn geweest op deze oorlog, de aannames waren foutief, materieel werd in de eerste maanden niet goed gecoördineerd ingezet en er was een slechte voorbereiding: commandanten wisten niet wat de plannen waren.’ De Russische spionagediensten, zo bleek vorige week uit nieuwe inlichtingen, speelden een grote rol bij de pijnlijke onderschatting van Oekraïne. Wie op 24 februari, kort voor de invasie begon, in het Kremlin had geroepen dat Rusland in augustus nog steeds zou vechten in Oekraïne, zou hartelijk zijn uitgelachen. Of meteen in het gevang zijn beland. Toch is dat nu de harde realiteit. Moskou heeft zo’n 20 procent van het land bezet, maar dat is slechts een troostprijs gezien het ambitieuze, megalomane Russische oorlogsplan. Vooral vanwege foute informatie van de Russische militaire inlichtingendienst GROe en de FSB (de Federale Veiligheidsdienst), zo blijkt uit inlichtingen van Oekraïense en buitenlandse spionagediensten die The Washington Post heeft ingezien, was het aanvalsplan veel te rooskleurig. Er was geen enkele twijfel bij de inlichtingendiensten: de ‘blitzkrieg’ naar Kyiv zou succesvol worden, en het Oekraïense verzet zou te verwaarlozen zijn. Kyiv zou volgens de analyse van vooral de FSB, de vroegere KGB, in dagen kunnen worden bezet. De Oekraïense president Volodymyr Zelensky zou gepakt, gevlucht of morsdood zijn en de bevolking zou de Russische soldaten toejuichen. Van dat politieke vacuüm zouden vervolgens FSB-agenten gebruikmaken om een pro-Russisch regime in Kyiv te installeren. Opinieonderzoeken van de FSB waaruit bleek dat de Oekraïners zich wel degelijk zouden verzetten tegen de invasie, werden bewust achtergehouden voor het Kremlin. ‘Er was een hoop wishful thinking bij de GROe en in het leger, maar het begon bij de FSB’, zegt een westerse inlichtingenfunctionaris tegen de krant over de opgewekte stemming onder de Russische spionnen. Maar de Russische mars naar Kyiv werd beslist geen kopie van de succesvolle blitzkrieg van het Amerikaanse leger in 2003 richting Bagdad. Verbaasde FSB-agenten die van tevoren al appartementen in Kyiv hadden geregeld, moesten zich samen met het Russische leger uit de buitenwijken van de hoofdstad terugtrekken vanwege het onverwacht felle Oekraïense verzet. ‘Vladimir Poetin heeft in deze oorlog een aantal belangrijke inschattingsfouten gemaakt, mede op basis van de informatie van adviseurs die hem naar zijn mond praatten’, zegt Middendorp over de Russische president, die voor de invasie ook positief gestemd was. ‘Maar je moet bij tegenslagen niet in wensdenken blijven hangen. Je moet altijd rekening houden met diverse scenario’s, ook het worstcasescenario.’ Tot afgrijzen van Poetin en zijn generaals moet het Russische leger nu toezien hoe de Oekraïners in het zuiden een tegenaanval zijn begonnen en zelfs toeslaan op de Krim. Tekenend is dat de Russen vorige week donderdag geen enkele terreinwinst boekten. Dat was voor het eerst in bijna twee maanden. Kortom: voor Moskou is een vernederende fase aangebroken die gekenmerkt wordt door militaire stilstand. Diverse Russische blunders zijn Moskou duur komen te staan. Een van de belangrijkste is nog altijd dat de luchtmacht niet heerst in het Oekraïense luchtruim. Hierdoor kan Rusland het machtige luchtwapen niet inzetten, zoals de VS en het Westen wel deden in de twee Golfoorlogen en de Kosovo-oorlog. Op papier moet de luchtmacht hiertoe wel in staat zijn. Met ruim drieduizend toestellen, waaronder hypermoderne gevechtsvliegtuigen zoals de Soe-34 en zware Toepolev-bommenwerpers, is de Russische luchtmacht een van de sterkste van de wereld. De start van de grondoorlog werd echter niet voorafgegaan door een dagenlange, grootschalige luchtcampagne om de Oekraïense luchtmacht, de luchtverdediging, commandocentra, militaire hoofdkwartieren en vliegvelden te vernietigen. Wie heerst in de lucht, zo leerden vooral de oorlogen in Irak, heeft immers al een belangrijke stap gezet richting een overwinning. Nadat de VS de uitgebreide Iraakse luchtverdediging hadden uitgeschakeld, konden de grondtroepen ongestoord hun gang gaan. De Russische luchtoorlog bleef echter uit, voor een belangrijk deel omdat Oekraïne beschikte over het luchtverdedigingssysteem S-300 waarmee tot op 200 kilometer gevechtsvliegtuigen uit de lucht kunnen worden geschoten. Ook de intrede op het slagveld van westerse luchtdoelraketten, zoals de Amerikaanse Stinger, boezemde de Russische piloten angst in. Uit voorzorg vlogen ze daarom op grote hoogte en ’s nachts. Dat maakte hun aanvallen ook nog eens minder accuraat. Het falen van de luchtmacht is Moskou duur komen te staan. Als de Russen het Oekraïense luchtruim in handen hadden gehad, dan hadden ze makkelijker jacht kunnen maken op de zware westerse wapens, zoals de houwitsers en het Himars-raketsysteem. ‘Wil je echt het luchtoverwicht veroveren, dan is een intensieve campagne nodig die meerdere dagen in beslag neemt’, zegt Osinga. Dat gebeurde echter niet. Osinga wijst erop dat Rusland nu zo’n twee- tot driehonderd vluchten per dag uitvoert. Dat is volgens hem, gezien de hoeveelheid beschikbare jachtvliegtuigen, gering. Osinga: ‘Gezien de enorme omvang van Oekraïne en het front is dit veel te weinig om een al te groot effect te sorteren. Het gevolg van dit alles is dat Oekraïne de bewegingsvrijheid op de grond heeft kunnen behouden en dat de logistieke lijnen in gebruik zijn gebleven.’ De oorlog heeft het imago van het Russische wapentuig geen goede dienst bewezen. Met brute kracht, ‘ouderwetse’ wapens zoals artillerie en tactieken uit de Tweede Wereldoorlog heeft het Russische leger een stuk van Oekraïne bezet. Maar de oorlog konden ze niet beslechten. Met dank aan de tienduizenden moderne, geavanceerde westerse wapens, van de Himars en de Javelin-antitankraket tot de houwitsers, die het Oekraïense leger effectief inzette. Rusland zette ook zijn hightechwapens in, zoals de Kalibr-kruisraket. Maar volgens een functionaris van de Amerikaanse Defense Intelligence Agency (DIA) trof minder dan 40 procent doel. Een brug in het zuiden bij Zatoka moest acht keer worden aangevallen om te worden vernietigd. ‘Het Russisch materieel blijkt van mindere kwaliteit’, beaamt hoogleraar Osinga. ‘Met name in de beginfase van de oorlog zagen we de waarde van moderne verdedigingssystemen, zoals Javelins en Stingers. Daarmee zijn honderden Russische voertuigen en tanks uitgeschakeld, en dat betrof de inzetbaarste en modernste tanks en pantserwagens die Rusland had.’ Middendorp: ‘Deze oorlog heeft niet alleen het belang aangetoond van kleine, slimme wapens die zeer krachtig zijn gebleken en waarmee je een gevechtsvliegtuig van tientallen miljoenen euro’s kan neerhalen, maar ook van drones, die door Oekraïne werden ingezet om belangrijke doelwitten zoals commandocentra uit te schakelen. Drones zijn onmisbaar, zo is ook nu weer aangetoond, voor elke moderne krijgsmacht.’||https://www.volkskrant.nl/nieuws-achtergrond/russische-opmars-komt-vrijwel-tot-stilstand-vier-lessen-van-een-half-jaar-oekraine-oorlog~bb7f664a/
2022-08-24||Lees hier het liveblog over de oorlog in Oekraïne van woensdag 24 augustus terug||||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-woensdag-24-augustus-terug~bf304bf6/
2022-08-24||Staking NS-personeel: woensdag vrijwel geen treinen in Groningen, Friesland, Drenthe en delen van Flevoland en Overijssel ||Door de actie is er in het komende etmaal vrijwel geen treinverkeer in de provincies Friesland, Groningen, Drenthe en delen van Flevoland en Overijssel. Er zullen ook acties plaatsvinden op vrijdag (regio Rotterdam en Den Haag), maandag 29 augustus (Amsterdam, Haarlem, internationale treinen), dinsdag 30 augustus (Utrecht) en woensdag 31 augustus (stations in Overijssel, Gelderland, Noord-Brabant en Limburg). De NS adviseert reizigers de auto te pakken of hun reis uit te stellen als de staking hun regio aandoet. Bussen worden niet ingezet, omdat de ‘estafette’ al lang van tevoren is aangekondigd. Ook noemt de NS in zijn dienstvoorwaarden een staking als situatie van overmacht. Woensdag wordt ‘een onzekere dag’ op het Nederlandse spoor, zegt een woordvoerder van NS. ‘We verwachten zo veel mogelijk de gebruikelijke dienstregeling te kunnen rijden, maar we weten niet zeker hoe groot de gevolgen in andere delen van het land gaan zijn. Het treinverkeer is erg met elkaar vervlochten.’ Onheilspellend is dat veel intercity’s door verschillende delen van het land razen. Met de staking proberen de vakbonden FNV, CNV en VVMC een doorbraak te forceren in de stukgelopen cao-onderhandelen met de NS. Ze eisen dat de treinmedewerkers een betere werk-privébalans, een loonsverhoging en een automatische compensatie voor de prijsstijgingen krijgen. Conducteurs en machinisten kunnen tot 3.500 euro per maand verdienen, plus een onregelmatigheidstoeslag van gemiddeld 600 euro. Hun grootste klacht is de hoge werkdruk met onregelmatige werktijden. ‘De meeste medewerkers moeten twee van de drie weekenden werken’, zei FNV-onderhandelaar Huub van den Dungen maandag in de Volkskrant. ‘Doordeweeks is het niet veel beter: ze kunnen om 4 uur ’s ochtends beginnen, of pas diep in de nacht uitklokken.’ Reizigersorganisatie Rover is teleurgesteld dat de vakbonden voor een staking kozen om de NS onder druk te zetten. Passagiersvriendelijkere alternatieven waren voorhanden, stelde voorzitter Freek Bos vorige week. ‘Je kunt ook koffie uitdelen of reizigers gratis laten reizen.’||https://www.volkskrant.nl/nieuws-achtergrond/staking-ns-personeel-woensdag-vrijwel-geen-treinen-in-groningen-friesland-drenthe-en-delen-van-flevoland-en-overijssel~b1289e4b/
2022-08-24||Aantal Oekraïense vluchtelingen stijgt, Nederlandse bedden worden schaarser||Na een iets rustigere periode, stijgt het aantal Oekraïners dat het land verlaat sinds juni weer. Vlak na het begin van de oorlog staken gemiddeld tussen de 100- en 200 duizend Oekraïners de grens over; al snel daalde dat aantal tot enkele tienduizenden per dag. In mei telde de UNHCR per dag gemiddeld 46 duizend personen die de grens passeerden. Vanaf juli zijn er amper dagen dat het aantal Oekraïners dat hun land ontvlucht onder de 50 duizend lag. In de eerste helft van augustus waren het er gemiddeld 58 duizend per dag. Niet alle gevluchte Oekraïners vertrokken naar het buitenland. Het land telt ook nog 6,6 miljoen ontheemde binnenlandse vluchtelingen. Volgens de laatste cijfers van de UNHCR komen de meesten van hen (4,5 miljoen) uit het oosten van het land, waar de gevechten plaatsvinden. Ook veel bewoners uit het zuiden van het land vluchtten: ruim 1,1 miljoen. Ook in Nederland komen nog iedere week honderden Oekraïense vluchtelingen aan. Tot nu is er nog genoeg plek in de gemeentelijke opvang, maar de slaapplekken beginnen wel steeds schaarser te worden. Afgelopen week steeg de bezettingsgraad naar 95 procent. Begin juli was die nog 90 procent, en begin juni was 82 procent van de bedden bezet. In totaal zijn van de 61 duizend beschikbare bedden er nu 58 duizend bezet. Eind april deed staatssecretaris Eric van der Burg (VVD, Asiel) het verzoek aan gemeenten om 75 duizend opvangplekken te creëren, dit aantal is nog niet gehaald. Ook voor andere asielzoekers is opvang een nijpend probleem. Bij het aanmeldcentrum in Ter Apel sliepen zondag- en maandagnacht nog vierhonderd mensen buiten.||https://www.volkskrant.nl/nieuws-achtergrond/aantal-oekraiense-vluchtelingen-stijgt-nederlandse-bedden-worden-schaarser~b025f1e1/
2022-08-24||Welke Rus durft Poetins catastrofale oorlog nog te bekritiseren? ‘Het is erop of eronder’ ||Hakkelend en uiterst gespannen zat Ella Pamfilova afgelopen vrijdag tegenover Vladimir Poetin. In diens residentie in Sotsji bracht de voorzitter van Ruslands centrale kiescommissie aan de president verslag uit over het verloop van de campagne voor de plaatselijke en regionale verkiezingen die op 11 september moeten plaatsvinden. Op haar revers een kleine broche in de vorm van de letter Z. ‘Ik zou het belangrijkste over onze partijen willen vertellen’, zei Pamfilova zichtbaar geëmotioneerd. ‘Dat ze ondanks hun politieke en ideologische verschillen allemaal solidair zijn in hun steun voor de speciale militaire operatie, wel, met misschien een onbeduidende uitzondering. Iedereen begrijpt dat eendracht nu belangrijker is dan ooit, dat we samen een vuist moeten maken.’ Poetin tuurde intussen ingespannen in het dossier dat Pamfilova hem had overhandigd. In het gesprek kwamen de ‘referenda’ die Rusland op die datum mogelijk had gepland in bezette delen van Oekraïne geen enkele keer ter sprake. Met die ‘onbeduidende uitzondering’ doelde Pamfilova klaarblijkelijk op de links-liberale oppositiepartij Jabloko, die in Moskou met 170 kandidaten deelneemt aan de deelraadverkiezingen op 11 september en een half jaar na het begin van de vijandelijkheden als enige kritiek blijft leveren op het militaire optreden tegen Oekraïne. Binnen de partij bestaat daarover niet de minste twijfel. ‘Pamfilova had het over een ‘onbeduidende’ partij. Dat zou ik willen betwisten.’ Aan het woord is de 20-jarige Jaroslav Kroetsjinin. De student politicologie is kandidaat-raadslid in de Moskouse wijk Izmajlovo. ‘Ik ben er trots op dat ik tot Jabloko behoor, en tegen Pamfilova zou ik willen zeggen: wij hebben onze principes niet verkwanseld voor een hoge post.’ Kroetsjinin verwijst in zijn repliek naar Pamfilova’s verleden als politica, toen ze nog tot het democratische kamp behoorde. ‘Na 24 februari is alles veranderd’, zegt Kroetsjinin. ‘In andere omstandigheden zou ik iedereen vertellen hoe in Izmajlovo ongelimiteerd bomen worden gekapt, hoe in onze groene wijk parken en boulevards kapot worden gemaakt, maar dat is nu onmogelijk.’ De enige vraag die er volgens hem nog toe doet, is wat de Moskouse kiezers vinden van de strijd in buurland Oekraïne. Kroetsjinin en tientallen andere kandidaat-raadsleden hebben zich verzameld in het bovenzaaltje van het Jabloko-hoofdkwartier in Moskou, om elkaar te leren kennen en verslag te doen van hun ervaringen. De stemming is somber maar ook strijdvaardig. ‘Wij voeren deze campagne onder enorme druk’, besluit Kroetsjinin. ‘Maar deze campagne is in veel opzichten doorslaggevend. Of we bezwijken onder die druk, of we gaan door tot het eind.’ Het is volgens hem dus erop of eronder. Sergej Melnikov (53), kandidaat-raadslid in de buitenwijk Mitino, beaamt dat. ‘Ik besloot me kandidaat te stellen na de gebeurtenissen van 24 februari, want ik begreep dat ik niet langer kon zwijgen. Als kandidaten begrijpen we dat wij nauwlettend in de gaten worden gehouden door de autoriteiten en de politie, dat we boetes kunnen krijgen of kunnen worden opgepakt, dat we onze baan kunnen verliezen.’ De afgelopen maanden zijn alle vormen van kritiek op de veldtocht tegen Oekraïne in Rusland stelselmatig de kop ingedrukt. Protestdemonstraties met soms honderden, soms enkele duizenden deelnemers, waren er alleen in de eerste dagen en weken. De politie trad hard op en verrichtte meer dan 16 duizend aanhoudingen. Sindsdien beperken de straatprotesten zich tot eenmansacties die hooguit enkele minuten duren. Sporadisch zijn er heimelijke uitingen van protest op muren en in portieken. Ook politici die het waagden publiekelijk kritiek te leveren en bijvoorbeeld Ruslands ‘speciale militaire operatie’ een oorlog noemden, zijn vervolgd wegens het ‘discrediteren’ van het Russische leger of het verspreiden van ‘fake news’, kregen boetes of celstraffen opgelegd. Het Moskouse deelraadslid Aleksej Gorinov is veroordeeld tot zeven jaar strafkolonie, omdat hij tijdens een raadszitting kritiek uitte. Anderen, zoals politici Vladimir Kara-Moerza en Ilja Jasjin, zitten nog in voorarrest en hun hangen mogelijk ook zulke draconische straffen boven het hoofd. Diverse critici, media en ngo’s zijn gebrandmerkt als ‘buitenlandse agent’ of ‘ongewenste organisatie’ en velen hebben het land verlaten. Ook zijn talloze sites geblokkeerd. De resultaten van sommige opiniepeilingen suggereren dat een meerderheid van de Russen de ‘operatie’ tegen Oekraïne steunt, al bestaan daarover ook twijfels, omdat veel mensen huiverig zijn om zich uit te spreken. Maar van tijd tot tijd sijpelt opvallend genoeg toch twijfel of kritiek door, zelfs in de reguliere media, die nog altijd in Rusland kunnen verschijnen. Die uitingen worden veelal snel de kop ingedrukt of genegeerd. Maar het zijn indicaties dat er onder de oppervlakte meer aan de hand is dan Pamfilova’s montere woorden over ‘eendracht’ en een collectieve ‘vuist’ suggereren. Nog begin maart constateerde de bekende filmregisseur Karen Sjachnazarov in een van de talkshows op de Russische staatstelevisie schoorvoetend en met enige verbazing dat de Oekraïners ‘zich niet massaal overgeven’, dat het Oekraïense leger tegen de verwachting in ‘fel verzet levert’. ‘We moeten de realiteit erkennen. In dertig jaar hebben de Oekraïners een natie gevormd’, aldus Sjachnazarov, die spoedig na deze uitzending weer terugviel op de bekende retoriek en daarna geen onvertogen woord meer liet horen. Net zo verging het kolonel Michail Chodarjonok, nog een vaste gast van veel talkshows op de staatstelevisie. In mei waarschuwde hij tijdens de uitzending dat het moreel van de Oekraïense strijdkrachten hoog was en dat het land zo nodig zonder veel problemen een miljoen militairen op de been kon brengen. ‘De allergrootste tekortkoming van onze militair-politieke situatie’, vervolgde hij, ‘is dat wij geopolitiek volkomen geïsoleerd zijn. En dat, hoezeer we dat ook zouden willen ontkennen, praktisch de hele wereld tegen ons is’. Diezelfde Chodarjonok haalde nog begin februari in een lijvig artikel in de krant Nezavisimaja Gazeta uit naar de optimistische ‘prognoses van bloeddorstige politicologen’. ‘Een Oekraïense blitzkrieg zal er niet komen’, concludeerde de officier. ‘Een gewapend conflict met Oekraïne is op dit moment absoluut niet in het nationale belang van Rusland.’ Het artikel bleef nagenoeg onopgemerkt. Dat gold ook voor een artikel in dezelfde krant van de 80-jarige filosoof Aleksandr Tsipko in juni. ‘Ik heb mijn angst overwonnen en praat over datgene waarover men vandaag niet mag praten. Als ik niet al in mijn negende decennium was, zou ik dat waarschijnlijk niet hebben gedaan.’ Tsipko is geboren in Odesa, waar nog altijd familie van hem woont. In de Sovjettijd was hij adviseur van het Centraal Comité van de Communistische Partij, later een pleitbezorger van Gorbatsjovs perestrojka. In die tijd was er aan de top nog discussie mogelijk, nu niet meer, constateert hij bitter. Tsipko heeft eerder veel geschreven over de relatie tussen Rusland en Oekraïne, ook over het onbegrip dat in Rusland bestaat ten aanzien van het buurland. ‘Ik maak me zorgen over het vermogen van de huidige machthebbers om de situatie en de mogelijkheden van het land adequaat in te schatten’, schrijft Tsipko in de Nezavisimaja Gazeta. ‘Ik ben nog altijd geschokt dat de autoriteiten hadden verwacht dat Oekraïne de Russische troepen met bloemen zou onthalen.’ Volgens Tsipko hebben de mensen die in Rusland het beleid ten aanzien van Oekraïne formuleren ‘niet de minste voorstelling over zijn geschiedenis en problemen’. En de Russische inval heeft, geheel in tegenstelling tot de verwachting in Moskou, het buurland niet verdeeld, maar juist het Oekraïens- en Russisch sprekende deel van de bevolking aaneengesmeed. Maar de gevolgen van de Russische actie gaan veel verder. Tsipko ziet het huidige conflict met Oekraïne en de hele westerse wereld als een waterscheiding in de Russische geschiedenis, die voor zijn land vergaande en tragische gevolgen heeft. ‘Het is een grote tragedie dat Rusland – dat niet door eigen schuld geen Renaissance of Verlichting heeft gekend en zeventig jaar heeft verspild aan een zinloos communistisch experiment – in plaats van die culturele achterstand te overwinnen zichzelf probeert te overtuigen dat de verwijdering van Europa en de moderne instituten van cultuur en wetenschap het land zal redden.’ 24 februari heeft volgens Tsipko de Russische geschiedenis ‘op haar kop gezet’. Als Rusland niet tijdig het gezond verstand inschakelt, ‘dan betekent dat ons einde en dat is dan onze eigen schuld’. Nog een opmerkelijke rimpeling was er in diplomatieke kring, zij het buiten Rusland. De Russische ex-diplomaat Boris Bondarev nam dit voorjaar na twintig jaar diplomatieke dienst uit protest ontslag bij de Russische VN-vertegenwoordiging, waarvoor hij was gestationeerd in Genève. ‘Het begin van de oorlog was een schok voor heel veel medewerkers van het ministerie van Buitenlandse Zaken’, zei hij afgelopen week tegen de vanuit het buitenland opererende Russische televisiezender Dozjd. ‘Waarschijnlijk voor allemaal, want maar weinigen geloofden dat een dergelijk scenario reëel was.’ Bondarev had gehoopt dat anderen zijn voorbeeld zouden volgen, om zo een signaal af te geven en ‘te laten zien dat er bij Buitenlandse Zaken adequate mensen werken’, maar dat gebeurde niet. Niet openlijk, althans, wel in stilte. ‘Er zijn mensen die uit protest het ministerie hebben verlaten, en behoorlijk veel.’ En ook dat is een veelzeggende constatering. In de aankomende verkiezingen van 11 september hoopt Jabloko – landelijk allang gemarginaliseerd, maar plaatselijk succesvol – die stille critici van Ruslands optreden in Oekraïne een stem te geven. ‘Het is de enige legale mogelijkheid om dit te doen’, houdt Maksim Kroeglov, fractievoorzitter in de Moskouse gemeenteraad, de kandidaat-raadsleden voor. ‘Demonstraties zijn verboden, Facebook is tot extremistische organisatie verklaard, net als Instagram. Compromisloos je mening uiten is verboden, alle pogingen daartoe zijn strafbaar onder de nieuwe wetgeving. Maar ik verzeker u dat er in Moskou heel veel inwoners zijn die protesteren tegen wat er gebeurt.’ Rest de vraag hoeveel mensen daadwerkelijk van die mogelijkheid gebruik zullen maken. Een recente peiling laat zien dat vooralsnog slechts eenderde van de Moskovieten weet dat ze op 11 september naar de stembus mogen.||https://www.volkskrant.nl/nieuws-achtergrond/welke-rus-durft-poetins-catastrofale-oorlog-nog-te-bekritiseren-het-is-erop-of-eronder~b9d32d1d/
2022-08-24||Michelle Martin, ex-vrouw van Marc Dutroux, komt zonder voorwaarden vrij||Martin werd in 2004 veroordeeld tot 30 jaar cel voor medeplichtigheid bij de ontvoering, gijzeling en verkrachting van zes meisjes door Dutroux in de jaren negentig. Vier van de slachtoffers werden door hem om het leven gebracht. Zijn ex-vrouw werd schuldig bevonden aan de opsluiting van Laetitia Delhez, Sabine Dardenne, An Marchal, Eefje Lambrecks, Mélissa Russo en Julie Lejeune, en aan de dood van zowel Julie als Mélissa. Beide meisjes kwamen negen maanden na hun ontvoering om van honger en dorst, toen Dutroux al was opgepakt. Martin liet na voor hen te zorgen. Michelle Martin zat sinds 1996 vast en werd in augustus 2012 na herhaaldelijke verzoeken vervroegd vrijgelaten. Daarbij werd wel bepaald dat zij zich tien jaar lang aan bepaalde voorwaarden moest houden. Zo moest ze in therapie en mocht ze niet praten met de pers. Ook contact zoeken met nog levende slachtoffers of hun familie was haar verboden en ze moest zich regelmatig melden bij justitie. Ook mocht ze nooit zonder toestemming verhuizen of onaangekondigd op vakantie. De voorwaardelijke vrijlatingstermijn verstrijkt vrijdag, waardoor Martin zich niet meer aan deze voorwaarden hoeft te houden. Paul Marchal, de vader van slachtoffer An Marchal, reageerde dinsdagavond op Facebook. ‘Het blijft moeilijk... zeker op een dag als vandaag.’ Hij was middels een brief van justitie op de hoogte gesteld van het schrappen van de voorwaarden, aldus Marchal, die er moeite mee heeft dat Martin vervroegd vrij is gekomen en straks ‘helemaal vrij is om te gaan en staan waar ze wil’. Dutroux zelf zal wellicht nooit meer vrijkomen. Hij kreeg een levenslange gevangenisstraf opgelegd en zit inmiddels al meer dan 25 jaar vast.||https://www.volkskrant.nl/nieuws-achtergrond/michelle-martin-ex-vrouw-van-marc-dutroux-komt-zonder-voorwaarden-vrij~b9a38f6b/
