2022-08-28||De Volkskeuken: Oekraïense haringsalade||Slechts één lente logeerde hij bij zijn dochter in Nederland. Hoofdschuddend keek hij naar het kunstgras in haar Hollandse tuintje. Hij dacht aan zijn konijnen, aan de tomaten, de bieten en de rest van de moestuin die duizenden kilometers verderop naar de verdoemenis ging. Mijn collega Dasha komt uit Oekraïne. Haar vader is onlangs teruggekeerd naar zijn dorp aan de goede kant van de Djnepr, de rivier die het land doorkruist. ’Hij was niet te houden’, zegt ze. ‘Ik maakte de lekkerste dingen klaar, maar hij at het niet. Dan dacht hij aan de mensen uit zijn dorp, die ongetwijfeld honger leden, en voelde zich schuldig.’ Met Dasha repeteer ik af en toe de Oekraïense woordjes die ik op cursus heb geleerd. Zoals: ‘Waar is mama? Mama is hier en papa is daar.’ In het licht van de oorlog krijgt elke zin een loodzware lading. Inmiddels ben ik gelukkig bij de etenswaren beland. Voeding verbroedert. Zo leer ik verschillende gerechten kennen, zoals haring in de bontjas, een kleurige koude laagjessalade die je op hoogtijdagen serveert. 1 ei, hardgekookt 4 worteltjes, gekookt 4 tot 6 kruimige aardappelen, gekookt 2 bieten, gekookt ½ ui, gesnipperd drupje appelciderazijn 2 nieuwe haringen, in stukjes ½ eetl. zure room 1 eetl. mayonaise (ongezoet) 1 eetl. dille, gehakt peper en zout naar smaak kookring (8,5 cm) of een kleine springvormrand Kook het ei, de aardappelen, de wortels en de bieten. Voorgekookte bietjes uit de supermarkt zijn voor dit doel ook geschikt. Laat alles goed afkoelen. Zet bakjes of kommen klaar. Doe de uisnippers in een bakje. Voeg zout toe. Doe een drup appelciderazijn erbij en laat even staan. Rasp de aardappelen, de wortels en de bietjes. Doe in aparte bakjes. Kruid naar believen. Pak een ander bakje, neem 1 eetlepel van de bietenrasp en meng met de helft van de zure room en de helft van de mayonaise. Laat even staan. Doe de vis met het restant zure room en mayonaise bij de uisnippers. Meng met de dille, houd wat achter ter garnering. Duw het eigeel door een zeef, zet apart. Doe hetzelfde met het eiwit. Pak dan de kookring en zet op een bord. Leg de aardappel op de bodem. Doe het vismengsel erbovenop. Leg daarop de wortelrasp, daarna de bietenrasp en uiteindelijk smeert u het bietenroommengsel erover uit. Verwijder de ring en garneer met het eigeel en het eiwit en een paar dilleblaadjes. Pas de hoeveelheid aan voor een hoofdgerecht. Serveer dan met een salade en brood.||https://www.volkskrant.nl/beter-leven/de-volkskeuken-oekraiense-haringsalade~bd234048/
2022-08-28||De Volkskrant tv-selectie voor maandag 29 augustus||BBC 2, 15.00 uur (Thriller, Sidney Lumet, 1974) Een verrassend gecaste Albert Finney moet als Hercule Poirot in de jaren dertig een moord oplossen in de beroemde trein, in deze enige echte klassieke verfilming van de roman van Agatha Christie (in 2017 opnieuw en wat minder sprankelend verfilmd door en met Kenneth Branagh). Het gezelschap verdachten waar hij langs trekt, liegt er niet om. Het is deels die sterrencast waaraan de film zijn status dankt, van Lauren Bacall tot Ingrid Bergman en van Sean Connery tot Vanessa Redgrave. Topvermaak. BBC 2, 19.05 uur In het jaar dat de BBC een eeuw bestaat, brengt het klassieke-muziekfestival The Proms een eerbetoon aan de vermaarde National History Unit van de Britse omroep. Al decennialang brengen de makers van de natuurprogramma’s de kijker in vervoering met de mooiste documentaires over de aarde en het planten- en dierenrijk. In Earth Prom presenteren Chris Packham en Megan McCubbin betoverende beelden uit klassieke en gloednieuwe natuurprogramma’s van de BBC, gecombineerd met muziek van componisten als George Fenton, Murray Gold, Sarah Class en Hans Zimmer. RTL 8, 20.25 uur (Romantische komedie, John Madden, 2011) Zeven 60-plussers besluiten de herfst van hun leven door te brengen in een Indiaas paleis, dat bij aankomst iets minder pittoresk blijkt dan hun was voorgespiegeld. The Best Exotic Marigold Hotel biedt een soort witgewassen India: een plek waar straatkinderen al na één scène het zeuren opgeven en een gedwongen huwelijk met een goed gesprek van tafel is. Ook de plot is aangeharkt: natuurlijk is er een vrouw die haar racistische neiging opzij moet zetten. In de handen van regisseur John Madden (Shakespeare in Love) kabbelt het rustig voort, met genoeg gelegenheid voor acteurs als Judi Dench en Bill Nighy om volop te stralen. NPO 3, 20.25 uur Geïnspireerd door een Zuid-Afrikaans voorbeeld begon de Britse acteur Idris Elba (The Wire, Luther) een boksschool voor richtingloze jongeren. Vijf maanden volgen de acht kandidaten van Idris Elba’s Fight School een intensief programma met lichamelijke oefening, bokstraining en coaching. De deelnemers kampen met een slechte conditie, zwakke zelfdiscipline en gebrek aan motivatie. In de eerste aflevering inspecteren de begeleiders, voormalig bokskampioen Rachel Bower en fitnesscoach Greg White, de selectie. Ze hebben hun twijfels over de haalbaarheid. NPO 2, 20.26 uur De meeste sporten kennen een gescheiden competitie voor vrouwen en mannen. Niet iedereen laat zich echter even gemakkelijk in een man- of vrouwhokje stoppen. Transgender vrouwen die willen deelnemen aan vrouwencompetities zijn steevast goed voor discussies over eerlijkheid, biologische verschillen en de (on)wenselijkheid van geslachtstesten en hormoonmetingen. Tegenlicht stak zijn licht op bij sporters en ex-sporters, campagnevoerders, genderwetenschappers en experts, onder wie IOC-arts Richard Budgett. NPO 2, 22.09 uur Vijftig jaar geleden waren de ogen van de wereld gericht op München, waar de Olympische Spelen van 1972 plaatsvonden. Palestijnse terroristen kozen het symbool van vrede en vriendschap voor een gijzelingsactie, die wordt ontleed in de vierdelige documentaire Terror at the Games: Munich ’72. Op 5 september drongen gewapende Palestijnen het olympisch dorp binnen, waar ze de Israëlische delegatie in haar slaap verrasten. Twee Israëliërs werden direct vermoord, zeven anderen werden gegijzeld. De Duitse autoriteiten zaten met de handen in het haar. SBS 9, 22.30 uur (Komedie, Todd Phillips, 2016) Zelden werden in een filmpersonage zo veel überfoute stereotiepe kenmerken van de Amerikaan met zo veel plezier en zelfspot tot leven gewekt als in Jonah Hills vertolking van de echt bestaande wapenhandelaar Efraim Diveroli. Met een oud-klasgenootje ritselde twintiger Diveroli voor honderden miljoenen dollars aan wapens in opdracht van het Amerikaanse leger. Zijn eigengereide fuck-you-mentaliteit wordt door regisseur Phillips met ongeremde bewondering in beeld gebracht, als een smakelijke combinatie van het wapenhandeldrama Lord of War en de verheerlijking van corruptie en hedonisme in The Wolf of Wall Street.||https://www.volkskrant.nl/cultuur-media/de-volkskrant-tv-selectie-voor-maandag-29-augustus~b92c2407/
2022-08-28||Janine Abbring stopt na zes seizoenen met Zomergasten||De 46-jarige Abbring presenteerde het VPRO-programma al sinds 2017. Ze werd de opvolger van Thomas Erdbrink die het programma slechts één seizoen presenteerde. Na Peter van Ingen, die het programma acht seizoenen lang leidde van 1988 tot 1995, was ze de langstzittende Zomergasten-presentator. ‘Dit was de laatste aflevering van Zomergasten van dit seizoen’, zo meldde Abbring na afloop van haar gesprek met Van der Kolk. ‘Het is mijn laatste aflevering ooit.’ Ze bedankte de kijkers voor het kijken en ook het hele team voor hun inzet. ‘Het is een geweldig team.’ Abbring werd door de jaren heen door kijkers en recensenten geprezen om haar humor, empathie en haar betrokken manier van interviewen. Vooral haar uitzending in 2017 met de ernstig zieke Amsterdamse burgemeester Eberhard van der Laan kreeg veel lof. Abbring ontving voor dit gesprek de Sonja Barend Award voor het beste tv-interview van het jaar. Van der Laan overleed in oktober van datzelfde jaar. De veelzijdige Abbring werkte onder meer als presentator van het radioprogramma Vroege Vogels, als documentairemaker voor RTV Noord en bij De Wereld Draait Door. Ook was ze werkzaam als eindredacteur voor het populaire satirische tv-programma Zondag met Lubach. Hiermee won Abbring, eveneens in 2017, de felbegeerde Gouden Televizier-Ring, de belangrijkste Nederlandse televisieprijs. In december maakte Abbring voor het eerst ook een serie Wintergasten, waarin internationale beroemdheden te gast waren.||https://www.volkskrant.nl/cultuur-media/janine-abbring-stopt-na-zes-seizoenen-met-zomergasten~b276d070/
2022-08-28||‘Als alle kerken maar één asielzoeker opvangen, is het grasveld in Ter Apel leeg’||In de oude pastorie van de rooms-katholieke kerk Onze Lieve Vrouw Onbevlekte Ontvangenis in IJsselmuiden, een Overijssels dorp aan de monding van de IJssel in de gemeente Kampen, wonen negen Oekraïense vluchtelingen – vlak na het begin van de oorlog waren dat er zelfs 21. De moeders Natasha (38) en Lerna (42) bezetten de pastoraatkamer op de begane grond. Boven zijn de tieners Pavliuk (16) en Kosta (16) aan het internetten op hun gedeelde slaapkamer. In de kamer daarnaast zitten Dima (8) en Sascha (12) te gamen. Diane (18) rust uit in de voormalige secretariaatkamer. Twee huisgenoten zijn even buiten de deur. De vluchtelingen bereiden zelf hun eten in de keuken, maken zelf schoon en doen zelf de was. ‘Ze wonen helemaal zelfstandig’, onderstreept Marleen Kragt, jongerenwerker bij de hervormde kerk in IJsselmuiden. ‘Als ik langskom, bel ik altijd gewoon aan.’ Ze is een van de drijvende krachten achter dit opvanginitiatief dat zich kenmerkt door kleinschalige, hoogwaardige opvang, georganiseerd door de kerken en gefaciliteerd door de lokale overheid. ‘Het is publiek-private samenwerking waarbij beide partijen doen waarin ze goed zijn’, zegt burgemeester Sander de Rouwe. ‘De kerken, met hun charitas en sociale netwerk, zijn goed in bed, bad en brood. En wij zijn goed in regels en procedures, waaronder de financiering.’ Zo wordt zeker driekwart van de circa driehonderd Oekraïense vluchtelingen in Kampen via de kerken opgevangen, met volledige steun en medewerking van de gemeente. Die opvang vindt of vond plaats in kerkgebouwen, bedrijfspanden, leegstaande woningen of vakantiehuizen van bewoners. ‘Wij als overheid hadden deze opvang nooit zo goed kunnen regelen als de kerken en vrijwilligers nu hebben gedaan’, stelt de CDA-burgemeester. ‘Ook een deel van de rijksfinanciering voor de opvang gaat direct naar de kerken.’ De Protestantse Kerk in Nederland (PKN) is zo enthousiast over de publiek-private samenwerking in Kampen – van oudsher een gereformeerd bolwerk met zelfs twee, inmiddels gesloten theologische universiteiten binnen de stadsmuren – dat ze het project ook in andere gemeenten wil gaan inzetten voor de opvang van asielzoekers en statushouders. ‘Al weken kijken we met ontzetting naar de beelden uit Ter Apel. Het is meer dan mensonwaardig wat we zien’, zegt PKN-directeur Jurjen de Groot. ‘Onze telefoon gaat voortdurend: kerken in heel Nederland bieden hulp en opvangplekken aan. Maar ze weten eigenlijk niet hoe ze het moeten organiseren. Daarom hebben we samen met Kampen een plan uitgewerkt om de Kamper Aanpak Ontheemden landelijk te introduceren.’ Want de kerken hebben veel vastgoed, waaronder ook leegstaande kerkgebouwen, pastorieën en zalen. De PKN, de koepelorganisatie van ruim 1.500 protestantse kerkelijke gemeenten in Nederland, doet daarom een dringende oproep aan alle kerken om opvangplekken beschikbaar stellen. ‘Als alle gemeenten maar één asielzoeker opnemen, is het grasveld in Ter Apel leeg’, merkt De Groot op. De PKN-directeur wil wel eerst goede afspraken maken met het ministerie van Justitie en Veiligheid over de kerkelijke hulp bij de opvang van asielzoekers. Daarbij gaat het niet alleen over financiering en ondersteuning, maar ook over de vraag hoe vluchtelingen via de kerkeljke opvang nog wel contact houden met de asielverlenende instanties. Want dat is een van de oorzaken van de drukte in Ter Apel: asielzoekers willen dicht bij het aanmeldcentrum blijven uit angst buiten beeld te raken. Dat overleg met het ministerie verloopt volgens De Groot ‘vrij stroperig’ – dinsdag is een volgend gesprek gepland. ‘Daar moet wel een oplossing voor komen, want we willen de chaos die nu in Ter Apel heerst niet zomaar overhevelen naar de kerken’, aldus De Groot. Burgemeester De Rouwe noemt de mogelijke inzet van kerken bij de opvang van asielzoekers ‘onbenut potentieel’. Hij is zaterdag net terug van het voetbalveld, waar hij zijn zoon heeft aangemoedigd, en trekt de vergelijking met kluitjesvoetbal. ‘Het is in de asielcrisis vooral kluitjesvoetbal tussen de overheden onderling – Rijk, provincies en gemeenten. Ze komen er zelf steeds niet uit, maar vergeten de samenleving te betrekken bij het vinden van een oplossing.’ Hij meent dat vooral de kerken, die traditioneel opkomen voor kwetsbare mensen en vanuit de Bijbel het verhaal van de Barmhartige Samaritaan een warm hart toedragen, een actievere rol kunnen spelen. Dat vindt PKN-directeur De Groot ook. Maar anders dan opvangorgaan COA gelooft de PKN vooral in de kracht van kleinschalige opvang. ‘Als je drihonderd mensen in één locatie huisvest, heb je het over een groep anonieme vluchtelingen’, legt De Groot uit. ‘Als je tien mensen ergens kleinschalig opvangt, ken je ze bij naam en kun je ze opnemen in de gemeenschap. Dan bied je asielzoekers niet alleen een menswaardig bestaan, maar heb je ook meer draagvlak in de omgeving.’ Meerdere kerkelijke gemeenten in het land hebben volgens De Groot al belangstelling getoond voor de Kamper aanpak van vluchtelingen. Er is een speciale projectorganisatie opgetuigd, waarin kerk en gemeente intensief samenwerken. De komende tijd zullen op diverse plekken voorlichtingsbijeenkomsten worden gehouden. De PKN mikt voorlopig op de opvang van driehonderd asielzoekers of statushouders. ‘We blijven bescheiden, maar we hopen natuurlijk dat het er veel meer worden’, aldus de PKN-directeur. De Raad van Kerken, waarbij ook de katholieke kerk en andere christelijke kerken zijn aangesloten, ondersteunt het initiatief. ‘Wij hebben in Kampen bij de opvang van de Oekraïense vluchtelingen direct veel steun gekregen van vrijwilligers, bedrijven en verenigingen’, vertelt Marleen Kragt in de met majestueuze bomen omzoomde pastorietuin. ‘Toen de gemeente nog voor het eerst moest vergaderen over de crisis, hadden wij al met een bus de eerste 21 oorlogsvluchtelingen uit Oekraïne gehaald. Bij ons zijn de lijnen kort en zit veel minder bureaucratie. Van die aanpak kunnen kerken ook gebruik maken bij de opvang van asielzoekers of statushouders.’ Buiten is Lerna de was aan het ophangen aan een waslijn. Ze heeft ‘een thuis gevonden’ in IJsselmuiden, vertelt ze, en daar is ze heel blij en dankbaar voor. Maar ooit wil ze terugkeren naar haar vaderland: ‘Als het daar weer rustig wordt, ga ik terug.’||https://www.volkskrant.nl/nieuws-achtergrond/als-alle-kerken-maar-een-asielzoeker-opvangen-is-het-grasveld-in-ter-apel-leeg~b9045bbb/
2022-08-28||De nachten worden kouder, en de urgentie om buitenslapers in Ter Apel te helpen neemt toe||Het enige aanmeldcentrum in Nederland, dat plaats heeft voor tweeduizend asielzoekers, staat al maanden onder enorme druk. In de nacht van vrijdag op zaterdag was er volgens het Centraal Orgaan opvang asielzoekers (COA) voor ongeveer 250 mensen geen plek, de nacht erop ging het om een soortgelijk aantal. Vorige week overnachtten nog 700 mensen op het grasveld tussen het aanmeldcentrum en de aangrenzende provinciale weg. Inmiddels daalt de temperatuur ’s nachts tot ongeveer 10 graden Celsius. ‘Verschrikkelijk koud’, aldus een woordvoerder van Artsen zonder Grenzen (AzG), dat sinds vorige week voor het eerst in zijn geschiedenis in Nederland actief is. De dekentjes waaronder asielzoekers slapen zouden te klein en te dun zijn om de kou buiten te houden. De afgelopen dagen bood AzG al aan tientallen mensen medische hulp. De wachtende asielzoekers kampen met verwaarloosde wonden, deels een gevolg van de slechte hygiëne bij het aanmeldcentrum. Zo behandelde AzG zondagochtend ongeveer vijftien mensen met open wonden of pus op hun benen. Vrijdag had de Inspectie Gezondheidszorg en Jeugd de noodklok geluid over het gebrek aan water, schone wc’s, douches en beschutting op het terrein. De in de open lucht verblijvende asielzoekers zouden daardoor een groot risico op infectieziekten lopen. In allerijl werden diezelfde avond nog bijna 400 mensen met bussen naar andere locaties gebracht. Een deel van de asielzoekers keerde een dag later weer terug naar Ter Apel. Uiteindelijk werd in de nacht van zondag op maandag voor bijna vijfhonderd mensen die bij het aanmeldcentrum verbleven een onderkomen gevonden, zo meldde het COA. Zo opende in Doetinchem een opvanglocatie waar tot aan het eind van het jaar in totaal 225 vluchtelingen terechtkunnen. In Zwolle stelde een hotel net als vorige maand kamers beschikbaar, waarin 70 asielzoekers maximaal een week mogen verblijven. Daarnaast konden mensen terecht in de crisisnoodopvang in Zuidbroek en Stadskanaal, en in Dordrecht en Haaksbergen. Verder zijn er op zes verschillende plekken in de provincies Groningen en Drenthe plekken gevonden via de organisatie Inlia, een netwerkorganisatie die asielzoekers in nood helpt. Ook zijn 125 alleenstaande minderjarige vreemdelingen ondergebracht in Amsterdam en Doetinchem. In een poging om de vastgelopen asielketen te ontlasten presenteerde het kabinet vrijdagavond een reeks maatregelen. Zo maakt het kabinet 730 miljoen euro vrij om extra noodopvangplekken en flexwoningen voor statushouders te bouwen. Door de woningnood blijven statushouders op dit moment langer in asielzoekerscentra wonen, waardoor de asielketen vastloopt. Daarnaast wil het kabinet de regels voor nareizigers aanscherpen: tot eind 2023 zou gezinshereniging enkel mogelijk zijn voor statushouders die een woning hebben. Volgens Unicef Nederland botst dat echter met het VN-Kinderrechtenverdrag en nationale en internationale wetgeving. ‘Kinderen hebben het recht om spoedig herenigd te worden met hun ouders’, aldus de hulporganisatie in een verklaring. De kwestie won zaterdag aan urgentie toen het Dagblad van het Noorden en NRC meldden dat in Ter Apel ruim zes keer zo veel alleenstaande minderjarige asielzoekers verblijven als is toegestaan. Het zou gaan om ongeveer 350 kinderen, van wie er vijftig op stoelen in de wachtruimte van immigratiedienst IND sliepen. Vorig jaar kwamen er volgens het Centraal Bureau voor de Statistiek in totaal 2.150 kindvluchtelingen zonder ouders naar Nederland. De begeleiding van de kinderen in Ter Apel schiet bovendien tekort. Unicef schrijft ‘zorgwekkende signalen over hun fysieke en mentale gezondheid en veiligheid’ te ontvangen. Normaal gesproken zouden de minderjarigen enkele dagen na hun asielaanvraag doorstromen naar speciale opvangplekken voor jongeren, maar die locaties hebben momenteel geen plek.||https://www.volkskrant.nl/nieuws-achtergrond/de-nachten-worden-kouder-en-de-urgentie-om-buitenslapers-in-ter-apel-te-helpen-neemt-toe~b4bdca02f/
2022-08-28||Verstappen deelt dreun uit op Spa-Francorchamps: ‘Denk dat we nog twee of drie zeges nodig hebben’||Of hij vanaf de laatste plek ook nog had gewonnen? De pretogen en lachrimpels die na die vraag verschijnen op het gezicht van Helmut Marko, topman binnen Max Verstappens Formule 1-team, waren alleszeggend. ‘Waarschijnlijk wel’, zei de Oostenrijker ruim een half uur nadat zijn coureur met ongekend machtsvertoon de race op Spa-Francorchamps had gewonnen. Verstappen startte in België vanwege een motorwissel in de achterhoede, vanaf de veertiende startplek. Het was een zelfgekozen straf. Met zijn nieuwe motor zou hij de rest van het seizoen in principe zonder extra straffen moeten kunnen uitrijden. Daar komt bij dat op Spa-Francorchamps inhalen goed mogelijk is, waardoor hij de kans kreeg in de race een en ander te repareren. Marko had zich er al mee verzoend dat het besluit hoogstwaarschijnlijk punten zou kosten. Vooraf hoopte hij op een plek binnen de toptien. ‘Om op z’n minst punten te scoren.’ Na de kwalificatie, waarin Verstappen heerste, steeg de verwachting al snel naar een podiumplek. ‘Jos zei toen al dat hij ging winnen. Ik geloofde hem niet’, zei Marko lachend over de opmerking van Verstappens vader. Achteraf had de vader wel gelijk. Niet zo gek, want als geen ander weet hij waartoe zijn zoon op een circuit in staat is. Al na de eerste ronde was Verstappen opgerukt naar de achtste plek. Binnen tien ronden reed hij op een podiumplek. In ronde 12 van de 44 greep hij de leiding. Daarna kwam hij geen moment meer in de problemen. Zo af en toe leek het alsof hij de enige met een Formule 1-auto was, waarbij de rest het moest doen met een tragere auto uit een opstapklasse. Er stond geen maat op hem. Zelden worden Formule 1-races gewonnen vanuit de achterhoede. Van de in totaal 1.071 Formule 1-races die zijn verreden, werden er slechts 39 gewonnen vanaf de tiende plek of lager. Lewis Hamilton was tot zondag de laatste die een race vanaf de veertiende plek wist te winnen, vier jaar geleden in Duitsland. Het was tekenend voor de overmacht van Verstappen, die na de race desgevraagd erkende dat hij niet eerder een Formule 1-weekeinde zo had gedomineerd. ‘De auto was geweldig vanaf de eerste training’, zei hij. Het was alweer zijn negende zege in veertien races. Zelfs bij Red Bull lijken de overwinningen business as usual te worden. Na de race werd er amper gefeest in België. Dezelfde monteurs die hem met gejuich en knuffels begroetten na zijn zege, droegen krap een uur na de race fluorescerend gele shirts. Het betekende dat ze lid waren van de opruimploeg. Gedecideerd, snel en met serieuze gezichten haalden ze de garage van het team leeg en brachten ze spullen naar de al wachtende vrachtwagens; over minder dan een week is de GP in Zandvoort. Iedereen in de Formule 1 lijkt zich wel verzoend te hebben met de tweede wereldtitel van Verstappen. Hij leidt het kampioenschap met liefst 93 WK-punten. In het huidige tempo, en met een beetje geluk, lonkt begin oktober in Azië – in Singapore of Japan – al de titel. Dat is ruim anderhalve maand voor de seizoensafsluiter in Abu Dhabi. Zijn masterclass in Spa leek ook de genadeklap te zijn voor zijn concurrenten, getuige de reacties na de race. Zijn teamgenoot Pérez, de nieuwe nummer twee in de WK-stand, vond Verstappen ‘van een ander niveau’. Ferrari-coureur Sainz, die in België derde werd, omschreef Red Bull als ‘ van een andere planeet’. Verstappen probeerde ondertussen zo nuchter mogelijk naar zijn prestaties te kijken. Over de wereldtitel wilde hij nadrukkelijk nog niet praten. Zaterdag analyseerde hij zijn weekeinde kalmpjes met de Nederlandse pers. Hij kon wel verklaren waarom het op Spa-Francorchamps dit jaar zo soepel ging, terwijl het op diezelfde baan in de zes voorgaande jaren als Red Bull-rijder steevast draaide om schadebeperking. ‘We zijn sowieso sneller op de rechte stukken’, zei hij over wat bij zijn vorige auto’s steevast de zwakste plek was, maar cruciaal is op snelle circuits zoals Spa-Francorchamps. Hij bezit naar eigen zeggen een betere auto dan een jaar geleden, toen hij in de laatste race de wereldtitel greep. ‘Vorig jaar was de auto goed, maar over het algemeen denk ik dat Mercedes toen sterker was. Dan moet je ook iets meer op de limiet rijden. Nu zijn we een stuk competitiever en dat helpt bij het winnen van races’, zo legde hij uit. ‘Verder voel ik me steeds comfortabeler in de auto. Daar probeer je ook constant aan te werken.’ Vanuit dat oogpunt lijkt de race in Spa-Fracorchamps een voorproefje van nog veel meer dominante zeges van Verstappen, zeker als Red Bull de auto nog beter op hem weet af te stemmen. Het maakt Verstappens toekomst in de koningsklasse rooskleurig. Ook omdat er regeltechnisch tot 2026 amper iets verandert in de Formule 1. Er is dus geen drastische verschuiving in de pikorde te verwachten. Het verklaarde waarschijnlijk het opperbeste humeur van Helmut Marko na de race op Spa. De 79-jarige Oostenrijker noemde drie redenen voor Verstappens soevereine vertoning: ‘Een Max in supervorm, een chassis dat we volledig begrijpen en de Honda-motor die sinds vorig jaar net zoveel pk heeft als de anderen’. Hij wilde de soevereiniteit van Verstappen dit seizoen alleen niet vergelijken met de seizoenen toen Red Bull met de Duitser Sebastian Vettel vier titels op rij won tussen 2010 en 2013. ‘Want deze keer hebben we meer tegenstand’, zei Marko. ‘Met Vettel raceten we vooral tegen Ferrari en één jaar tegen McLaren. Nu racen we tegen Mercedes én Ferrari. We zijn dus tevreden met hoe het gaat, en ook erg trots.’ Net als Verstappen wilde Marko zichzelf nog niet feliciteren met de titel, die Verstappen alleen op papier eigenlijk nog kan mislopen. ‘Er zijn nog acht races te gaan’, benadrukte hij. ‘We hoeven alleen niet alles meer te winnen. Ik denk dat we met nog twee of drie zeges veilig zijn in het kampioenschap. Maar als we er meer kunnen winnen, zullen we dat niet laten’, zei Marko, met wederom een brede grijns.||https://www.volkskrant.nl/sport/verstappen-deelt-dreun-uit-op-spa-francorchamps-denk-dat-we-nog-twee-of-drie-zeges-nodig-hebben~b5b40fc3/
2022-08-28||Minister Kuipers moet hopen op mildheid van de Raad van State voor zijn nieuwe coronawet||Het kabinet moest tijdens de coronacrisis voortdurend improviseren. De bestaande Wet publieke gezondheid (Wpg) uit 2008 bleek al snel tekort te schieten bij de bestrijding van de pandemie. De wet liet alleen toe om individuele maatregelen af te kondigen, zoals het verplicht in quarantaine gaan voor besmette mensen. Collectieve maatregelen gericht op niet-besmette mensen, zoals de verplichting om afstand te houden, het sluiten van openbare gelegenheden en het dragen van mondkapjes, waren binnen de Wpg niet mogelijk. Als lapmiddel maakte het kabinet in eerste instantie gebruik van noodverordeningen die via de 25 veiligheidsregio’s werden uitgevoerd. Later kwam er een tijdelijke coronawet – een uitbreiding van de Wpg – die het kabinet de bevoegdheden gaf om zelf maatregelen af te kondigen. Die wet moest iedere drie maanden verlengd worden door de Tweede en Eerste Kamer. Vier keer lukte dat, maar in mei hield de Eerste Kamer een vijfde verlenging tegen. Volgens de senatoren had het kabinet tijd genoeg gehad om een permanente wet te maken. De stemming in de Eerste Kamer was een tegenvaller voor minister voor Volksgezondheid Kuipers. De bewindsman had liever alle evaluaties van het coronabeleid, zoals die van de Onderzoeksraad voor de Veiligheid (OVV), willen afwachten. Op basis daarvan zou hij dan bepalen wat in de nieuwe wet moest komen. Na de nederlaag in de Eerste Kamer moest het ministerie van VWS alsnog in alle haast gaan werken aan een nieuwe wet. Volgens critici had Kuipers beter moeten weten. De Raad van State waarschuwde al in februari dat het kabinet niet kon blijven doorgaan met tijdelijke verlengingen. Ex-OVV-voorzitter Jeroen Dijsselbloem meende dat het kabinet heeft nagelaten om het eigen beleid te evalueren en daardoor te laat in actie is gekomen. ‘Je zou denken dat met de grootste urgentie de Wet publieke gezondheid zou zijn aangepast?’, aldus Dijsselbloem in juni in de Volkskrant. ‘De tijdelijke wet voor de coronamaatregelen is vervallen, maar er is niets voor in de plaats gekomen. We beginnen dadelijk weer zo’n beetje van nul.’ Het Genootschap van Burgemeesters, de Vereniging Nederlandse Gemeenten en het Veiligheidsberaad hebben allemaal bedenkingen bij de nieuwe wet. De verantwoordelijkheden en bevoegdheden van de verschillende bestuursorganen zouden binnen de wet niet goed zijn uitgewerkt. Ook is er bij de burgemeesters en gemeenten verbazing dat ze amper betrokken zijn bij de uitwerking van een potentieel zeer ingrijpende wet die een permanent karakter krijgt. Ook uit andere hoeken klinkt kritiek. Zo vonden de GGD’s dat de regels voor quarantaine en isolatie in de wet niet goed waren uitgewerkt. Het Adviescollege Toetsing Regeldruk (ATR) meent dat de coronawet vergaande bevoegdheden geeft aan het kabinet, zonder dat is onderbouwd welke coronamaatregelen de afgelopen jaren echt effect hebben gehad. De wet heeft daardoor volgens de critici een willekeurig karakter gekregen. Het kabinet wil bijvoorbeeld wel regels kunnen opleggen om afstand te houden of mondmaskers te dragen, maar de coronapas en de avondklok zijn niet opgenomen in de wet. Hoe die afweging is gemaakt, wordt niet duidelijk. Minister Kuipers zal hopen op enige mildheid bij de belangrijkste adviseur op het gebied van wetgeving. Als ook de Raad van State zeer kritisch is, zal het nog lastiger worden om voldoende politieke steun te krijgen voor een snelle invoering. In de Tweede Kamer heeft het kabinet wel een meerderheid, maar in de Eerste Kamer is dat niet het geval. Een aanvullend probleem voor Kuipers is dat een deel van de Eerste Kamer überhaupt niet meer de noodzaak ziet van een coronawet. Bij een aantal andere Kamerleden bestaat weinig animo om het kabinet vergaande bevoegdheden te geven op basis van ‘een haastklus’. Dat zal helemaal zo zijn als de Raad van State dan ook nog bedenkingen heeft. Als bij een onverhoopte nieuwe coronapiek de nood aan de man is, zal het kabinet terug moeten grijpen op oude lapmiddelen. Er kunnen dan via de veiligheidsregio’s weer noodverordeningen worden afgekondigd of er kan opnieuw een tijdelijke aanpassing van de Wpg worden voorgelegd aan de Eerste en Tweede Kamer. In de woorden van Dijsselbloem: het kabinet ‘begint dan zo’n beetje weer op nul’.||https://www.volkskrant.nl/nieuws-achtergrond/minister-kuipers-moet-hopen-op-mildheid-van-de-raad-van-state-voor-zijn-nieuwe-coronawet~b753bde4/
2022-08-28||Door hoge stroomprijzen blijft deel van subsidie duurzame energie waarschijnlijk ongebruikt||Voor de subsidieregeling van duurzame energie, waarvan maandagmiddag om 17 uur de tweede inschrijfronde sluit, is dit jaar 13 miljard euro beschikbaar. Deze bedragen zijn veel hoger dan de voorgaande jaren, omdat het kabinet eerder 6 miljard extra had vrijgemaakt. Daarnaast is vanwege de hogere verwachte CO2-prijs het budget dit jaar eenmalig 2 miljard euro hoger om zo meer projecten een kans te bieden. Ondernemers kunnen tot 6 oktober in vijf verschillende rondes een aanvraag indienen. Bij elke fase is er per bespaarde CO2-uitstoot meer geld ter beschikking, zodat de meest efficiënte projecten als eerste geld kunnen ophalen. Welke partijen subsidie krijgen, zal pas later bekend worden; de cijfers over 2021 zijn pas recent bekend. De daadwerkelijke uitbetaling van subsidie is lager dan de toegekende bedragen, omdat projecten niet doorgaan of er door de hogere stroomprijs minder subsidie nodig is. Door dit effect blijft er altijd geld op de plank liggen en is besloten het budget te verhogen. De subsidiebedragen worden over meerdere jaren uitgesmeerd, zodat de rijksoverheid per jaar veel lagere bedragen uitkeert. In 2020, het laatste jaar waarvan alle cijfers inmiddels bekend zijn, is er 1,6 miljard euro aan subsidie uitgekeerd. Het grootste deel gaat naar projecten met opwekking van duurzame elektriciteit (915 miljoen). Ook projecten waarbij op duurzame wijze warmte wordt opgewekt, zoals bij biovergisting, ontvangen veel subsidie (650 miljoen). Als je inzoomt op verschillende technieken blijkt de meeste subsidie naar zonne-energie te gaan. Biomassa verliest aan populariteit. Hoeveel geld de komende jaren daadwerkelijk wordt uitgekeerd is nog ongewis. Gezien de hoge huidige stroomprijzen zullen duurzame projecten sneller rendabel zijn en is vermoedelijk veel minder subsidie nodig dan begroot.||https://www.volkskrant.nl/nieuws-achtergrond/door-hoge-stroomprijzen-blijft-deel-van-subsidie-duurzame-energie-waarschijnlijk-ongebruikt~b7c681bf/
2022-08-28||Met het abortusverbod moet ook onstuimig Nashville aan de safe sex: ‘Zonder condoom geen seks’||Je hoeft geen cowboy te zijn om een vrouw te bezwangeren. Dustin McKee (31) is ondanks zijn laarzen en hoed geen echte cowboy, zegt hij voor een bar in de uitgaansstraat van Nashville, maar hij heeft wel seks gehad met ‘tussen de 50 tot 60 vrouwen’. Hij haalt zijn schouders op. ‘Een paar raakten zwanger, helaas, maar dat hoorde ik pas veel later.’ Toen konden die vrouwen er nog met een abortus van afkomen. Sinds donderdag niet meer. Op 25 augustus werd, in navolging van zo’n 19 andere Republikeinse staten, abortus ook officieel verboden in Texas, Idaho en Tennessee. Dus ook in muziekstad Nashville, Tennessee, waar conservatief Amerika al een eeuw lang naartoe vlucht voor goede muziek, vrijgezellenfeesten en als het meezit, seks. Nashville is net zo onstuimig als Las Vegas, maar dan zonder casino’s. Uit alle bars, met namen als Honky Tonk Central en Tequila Cowboy, klinken countrynummers die luidkeels worden meegezongen door de toeristen. Jaarlijks trekken ze met miljoenen naar de stad waar vrolijke feestgangers (jong en oud) op cowboylaarzen door het centrum denderen met hoeden op of met bandana’s over hun hoofd geknoopt, of met T-shirts en topjes met de Amerikaanse vlag. Voor het middaguur zwalken sommigen al katjelam over straat. Vrouwen waarschuwen elkaar: ‘bij die-en-die moet je vandaan blijven!’ Wie niet op een straathoek met de heupen wiegt, is aan het zingen. Wie niet zingt, is waarschijnlijk ergens aan het kotsen. Hoe valt het verse abortusverbod in dit onstuimige deel van conservatief Amerika? Dustin McKee vindt het, net als veel mannen van zijn leeftijd vandaag, allemaal verschrikkelijk. ‘Ik zou mezelf zeker geen liberaal noemen’, zegt hij, ‘maar ik vind dat vrouwen over hun eigen lichaam moeten beslissen.’ En wat betekent dit voor hem, als man? ‘Eerlijk gezegd ben ik altijd roekeloos geweest’, zegt hij, ‘omdat ik een hekel heb aan condooms’. Maar die tijd is nu voorbij. ‘Het is tijd voor bezinning’, zegt McKee, die alleen de onderste twee knopen van zijn geblokte overhemd dicht heeft. ‘Natuurlijk kan ik niet meer om dat condoom heen, of gewoon op tijd er weer uit’, zegt hij teleurgesteld, zijn ogen op een vrouw die langs hem loopt en omkijkt. ‘Misschien moet ik ze maar een tijdje op afstand houden.’ In Republikeinse staten als Tennessee reageerden machthebbers lyrisch op de beslissing van het Hooggerechtshof in juni om het land op z’n kop te zetten door het recht op abortus voortaan over te laten aan de staten. ‘Na jaren van gebeden’, reageerde gouverneur Bill Lee op het nieuws, ‘heeft Amerika de kans om vrouwen, kinderen en sterke families te steunen’. Volgens de Republikein uit Tennessee kunnen Amerikanen eindelijk herstellen van ‘alle pijn en verlies’ die het recht op abortus jarenlang heeft aangericht. Landelijk is een meerderheid van de Amerikanen voor het recht op abortus, net iets meer vrouwen dan mannen. De vrouwen in Nashville vanavond reageren zonder uitzondering boos. Ze zijn ‘woest’, vinden het ‘verschrikkelijk’, sommigen ‘hebben gehuild’ toen het nieuws bekend werd gemaakt. Ze vrezen dat politici hun toegang tot anticonceptie gaan beperken. Hoe beter mensen begrijpen wat een abortusverbod betekent, hoe meer ze er tegen zijn. Deze zomer zou nog maar 17 procent van de inwoners van Tennessee voor een totaalverbod op abortus zijn, blijkt uit onderzoek van Vanderbilt University. In 2014 was dat nog 55 procent. De staat, voor 78 procent wit en 18 procent zwart, is verdeeld in 33 kiesdistricten: 27 vertegenwoordigers zijn Republikeins, 6 zijn Democraat. Vooral op het religieuze platteland van Tennessee, waar de meeste mensen wonen, zullen ze blij zijn met het verbod. In andere staten, waar het verbod al eerder is ingevoerd, zijn de gevolgen zichtbaar, zegt Nikki Zite, een prominente verloskundige in Tennessee: meer tienermoeders, meer ongewenste zwangerschappen, zeker in arme gezinnen die geen verre reizen kunnen maken. Ze zegt sinds het verbod, dat ook voor verkrachte vrouwen geldt, slecht te slapen. Nu al staat in ruim een kwart van de gezinnen in Tennessee de moeder er alleen voor. ‘Dat aantal zal oplopen.’ Op de tweede verdieping van de Honky Tonk bar, waar de geur van oud zweet en verschaald bier hangt, wordt deze lezing onderschreven. ‘Er zullen er niet veel zijn die dit toegeven, maar eerlijk gezegd denk ik niet dat de meeste mannen die hier seks hebben hun echte naam en echte nummer achterlaten’, zegt Michael Burne (40) uit Cleveland, Ohio, terwijl een vrouw beneden het nummer Zombie van The Cranberries in een microfoon brult. ‘Al worden vrouwen zwanger, die mannen hoeven daar niet eens achter te komen.’ Niet alle mannen in het uitgaansgewoel in Nashville balen van het verbod. ‘Ik ben echt heel blij’, zegt countryzanger Michael Marra (31). Hij is net zoals zijn ouders en de opperrechters die het verbod mede mogelijk hebben gemaakt, streng katholiek. ‘Politiek boeit mij dus helemaal niet, ik stem ook nooit, alleen abortus maakt mij boos.’ Sinds een jaar heeft hij een relatie met een Democraat, die ‘Trump haat, homoseksuele vrienden heeft, en pro-abortus is’. Dat vindt Marra allemaal best, zolang ze maar nooit een zwangerschap onderbreekt. ‘Al op mijn eerste dates zei ik tegen haar dat ik een abortus niet kan verdragen.’ Met een app houden hij en zijn vriendin bij wanneer ze vruchtbaar is. ‘Maar als de baby er toch komt houden we die.’ Marra is de uitzondering in Nashville vanavond. Hij noemt zichzelf een ‘uitstervend ras’. Veel mannen zeggen dat seks geen taboe meer is. Met het verbod in hun hoofd wijzen ze elkaar vaker op het belang van een condoom. Nick Watts (18) geeft toe dat hij soms als z’n moeder klinkt naar zijn vrienden. ‘Zodra een vriend een foto van een meisje doorstuurt zeg ik: vergeet je condoom niet!’ Maar gaan de mannen die zichzelf tegen abortus verklaren, daar ook stemmen tijdens de tussentijdse verkiezingen in november? De Democratische Partij ziet overal in het land de kritiek op abortus toenemen en heeft er hét grote campagnethema van gemaakt. ‘Jullie zullen vrouwen horen grommen als het hierop aankomt’, zei president Joe Biden vrijdag tegen een aantal politici in het Witte Huis, ‘en dat zal gevolgen hebben’. Bij een gigantische verkiezingsoverwinning in november – waar het overigens niet naar uitziet – zouden Democraten het recht op abortus kunnen verankeren in een wet. Dustin McKee zegt dat hij nooit stemt, maar dat ‘dit is iets dat mij zo direct raakt dat ik misschien wel voor het eerst ga stemmen’. Op een Democraat, zegt hij. Ricky Viviani (25) stemde in november 2020 op Trump. Nu wil hij in november op de Democraten stemmen, zegt hij zaterdagochtend. Hij heeft precies de wilde nacht achter de rug waarvoor hij naar Nashville was gekomen, de felle zon prikt in zijn ogen. Toen hij op het nieuws hoorde over het verbod, had hij zich voorgenomen extra voorzichtig te zijn ‘mocht de mogelijkheid zich aandienen’. En? Viviani bloost. Voor het eerst heeft hij seks gehad in een staat waarin abortussen illegaal zijn. Hij heeft zich aan zijn voornemens gehouden. ‘Ik zei dat ik haar echt niet zwanger wilde maken. Zij wilde geen condoom, omdat ze aan de pil zat.’ Zonder condoom geen seks, zei Viviani tegen de vrouw, die uiteindelijk akkoord ging. Achter hem loeit de sirene van een van de ambulance die om de haverklap in de mensenmassa moeten zijn. ‘Het haalt de pret er zo wel een beetje af, ja.’||https://www.volkskrant.nl/nieuws-achtergrond/met-het-abortusverbod-moet-ook-onstuimig-nashville-aan-de-safe-sex-zonder-condoom-geen-seks~bb59bb8e/
2022-08-28||Het heeft even geduurd, maar de mens gaat weer naar de maan||‘WE ARE GOING!’, we gaan. Uit die boodschap, in hoofdletters gedrukt op een grote banier bevestigd aan het hek rond lanceerplatform 39B in Florida, spreekt veel goede moed. Hier, op deze locatie met haar tot de verbeelding sprekende ruimtevaarthistorie van Apollo-maanmissies en Space Shuttle-lanceringen, torent Nasa-raket Space Launch System (SLS) boven alles uit. Zo hoog als de Martinitoren in Groningen, wacht de raket op haar vertrek naar de maan, maandagmiddag iets na half 3 Nederlandse tijd. De lancering vormt het startschot van de Artemis-missies, vernoemd naar de tweelingzus van de mythologische Apollo. De missies moeten onder meer de eerste vrouw en de eerste persoon van kleur op het maanoppervlak zetten. Zover is het nu nog niet. Artemis 1 is de ultieme stresstest, de eerste horde die de meest ambitieuze Nasa-missie sinds een halve eeuw moet nemen. Een reis die daarom nog zonder mensen aan boord plaatsvindt, terwijl de nieuwe megaraket en de bemanningscapsule Orion daadwerkelijk rond de maan vliegen. Het moet het absolute hoogtepunt vormen van een ruimtevaartjaar waarin het sowieso al krankzinnig druk is rond de maan. In juni beet Nasa’s Capstone-missie, een bescheiden testmissie voor latere Artemis-activiteiten, het spits af. En eerder deze maand vertrok de Zuid-Koreaanse sonde Danuri (‘geniet van de maan’) richting onze kosmische metgezel. De komende tijd staan bovendien nog zo’n tien missies in de boeken, van verschillende bedrijven en van landen als Rusland, Japan, de Verenigde Arabische Emiraten en (begin 2023) India. Dat de maan zo stevig in de belangstelling staat, is slechts voor een klein deel wetenschappelijk gemotiveerd. Dit soort complexe ruimtemissies zijn uiteindelijk vooral een kwestie van technologisch spierballenvertoon. Net zoals het vuur onder de raketten van Nasa’s maanmissies in de jaren zestig en zeventig van de vorige eeuw vooral werd opgestookt door de spanningen van de Koude Oorlog, wedijveren nu verschillende landen om het soort prestige dat je alleen in de barre omstandigheden van de ruimte kunt verwerven. Zo is China al enkele jaren bezig met een tot nog toe buitengewoon succesvol verlopen reeks onbemenste maanmissies. En hoewel de betrokkenen liever niet van een nieuwe ruimterace spreken, en vooral benadrukken dat men onderzoek wil doen en een nieuwe generatie (de ‘Artemis generatie’, zegt men bij de Nasa) wil inspireren, concurreren de afzonderlijke plannen wel degelijk. Zo culmineren ook China’s ruimteplannen naar verwachting nog dit decennium in het meest tot de verbeelding sprekende resultaat: mensen op de maan. Zowel China als de VS mikken daarbij bovendien op landingslocaties rond de maan-zuidpool. Ook werken beide, met hun partners (onder meer Europa voor de VS en Rusland voor China), aan een bemenst maanstation. Het ligt dus voor de hand dat de Verenigde Staten – en hun Westerse partners – met Artemis ook de voornaamste geopolitieke concurrent te snel af hopen te zijn. Tegelijk klinkt bij vertrek maandag in het gebulder van de SLS-motoren niet alleen die toekomstige prestigestrijd door. De raket torst ook nadrukkelijk het verleden mee. Artemis spiegelt zich immers bewust aan het belangrijkste succesverhaal uit de Westerse ruimtevaartgeschiedenis. De missie moet ons terugvoeren naar de korrelige televisiebeelden van Neil Armstrongs ‘one small step’ in 1969, een prestatie die de generaties na de Apollo-missies leerde dat niets onmogelijk is, als je maar echt wilt. Het voedt bovendien de hoop uit dat Apollo-tijdperk dat het universum nu écht aan onze voeten ligt. Destijds hoopten velen dat we op de drempel stonden van een betere, meer optimistische tijd van technologische en wetenschappelijke vooruitgang. Misschien verwoordde Gene Cernan, de minder bekende laatste man op de maan het bij zijn vertrek van de maan in december 1972, nog het beste. ‘Nu we de maan verlaten, gaan we zoals we kwamen en zoals we – als God het wil – zullen terugkeren. Met vrede en hoop voor de gehele mensheid’, zei hij toen. Het heeft even geduurd, maar: we komen eraan. Dat is de boodschap die je in de banier bij platform 39B in Florida zou kunnen herkennen. Tegelijk voedt de SLS-raket zelf in meerdere opzichten de herinnering aan een vervlogen ruimtevaarttijdperk. Na de afkalvende interesse van het publiek, die volgde op de eerste mens-op-de-maansuccessen, ontbrak jarenlang de politieke wil om de hoge rekeningen van dit soort ruimtevluchten te betalen. Een lancering van de nieuwe SLS kost per keer bijvoorbeeld een geschatte duizelingwekkende 2 miljard dollar. Het is daarom waarschijnlijk de laatste keer dat de Nasa zo’n reusachtige en dure raket heeft ontworpen, een laatste tussenstap naar een nieuw tijdperk waarin commerciële ruimtevaartbedrijven zoals SpaceX, Blue Origin en Boeing de kosmische vervoerstaken definitief overnemen. Dat doen ze al met het lanceren van satellieten en het vervoeren van astronauten naar de vierhonderd kilometer hoogte van het internationale ruimtestation, maar dat willen ze straks ook een grove duizendmaal verder doen: de 384 duizend kilometer naar de maan. SpaceX is daarmee in elk geval alvast nadrukkelijk bezig, met de ontwikkeling van zijn Starship, dat in de latere Artemis-missies al een rol moet gaan spelen en waarmee het bedrijf uiteindelijk mensen naar Mars wil vervoeren. Zodra die klaar is voor gebruik, wordt de dure SLS mogelijk alsnog overbodig. Tot die tijd kan de ruimtevaartorganisatie met de SLS echter zelfstandig haar plannen voor menselijke activiteiten ver voorbij onze dampkring ontwikkelen, in de zekerheid dat het in ieder geval een eigen zware raket tot zijn beschikking heeft. Dat was decennialang niet het geval. Met het einde van de Apollo-missies, ging namelijk ook de routine verloren en de benodigde technische knowhow voor verre bemenste ruimtevaart. De ontwerpen van de oorspronkelijke Saturnus V-raketten verdwenen in een la, ingenieurs gingen met pensioen, en verschillende onderaannemers stopten. Uiteindelijk kon zelfs de Nasa, toch ’s werelds succesvolste ruimtevaartagentschap, mensen niet langer verder brengen dan in een baan om de aarde, met de Space Shuttle. Zelfs die meer bescheiden mogelijkheid verloor de organisatie nadat het in 2011 ook die voertuigen definitief in de spreekwoordelijke mottenballen legde. ‘Vergelijk het met de Concorde. Die kun je nu ook niet zomaar bouwen en weer laten vliegen’, zei Philippe Berthe, Artemis-projectcoördinator bij de Europese ruimtevaartorganisatie Esa daarover eerder tegen deze krant. ‘De Saturnus V opnieuw maken zou een uitdaging zijn die vergelijkbaar is met de raket voor de eerste keer bouwen.’ De voormalige Amerikaanse president George H.W. Bush kondigde in 1989 aan dat de mensheid voor 2019, bij de 50ste verjaardag van Apollo 11, een ‘multiplanetaire soort’ moest zijn. Dat mislukte. Ook de latere wens van president Barack Obama, uitgesproken in 2010, om mensen naar Mars te vervoeren, staat voorlopig in de pauzestand. De huidige SLS-raket moet die impasse doorbreken. De raket is niet ontsproten aan het wensenlijstje van Nasa’s ingenieurs, maar aan de budgetten van het Amerikaanse congres. Dat maakte in 2010 geld vrij voor de nieuwe eigen zware raket. De plannen van de Nasa, die moest bedenken wat voor soort raket het moest worden, veranderden in de jaren die volgden herhaaldelijk. Zo transformeerde de SLS van lanceerder voor missies naar planetoïden tot de door Obama gewenste Marsraket, om uiteindelijk onder de regering Trump – vijf jaar later dan gepland en miljarden dollars boven budget – haar definitieve bestemming te krijgen als raket voor de Artemis-missies. Althans: als Artemis 1 verloopt zoals gepland. Want dat is nog wel even spannend. Nu de SLS-raket klaarstaat op platform 39B gaan de gedachten uit naar de twee keer dat er wet dress rehearsals plaatsvonden, technologische tests zonder lancering, waarbij men brandstof de raket inpompt. Beide keren, in april en juni van dit jaar, moest dat vanwege technische problemen voortijdig worden afgebroken. In april wilden verschillende kleppen niet meewerken, in juni zaten er lekkages in waterstofleidingen. Nasa denkt alle problemen inmiddels te hebben verholpen, maar of dat is gelukt weten we pas maandagmiddag. Slaagt de SLS-raket – en de Artemis-missie in haar kielzog – voor het eerste serieuze examen, dan worden de missies de komende jaren steeds complexer. Daarbij mikt de Nasa, bekend om zijn gelikte pr-apparaat, steeds weer op nieuwe primeurs. Bij missie Artemis 2, die naar verwachting in mei 2024 vertrekt, vliegen straks de eerste astronauten mee. Zonder landing nog, maar die missie markeert wel de eerste keer in ruim vijftig jaar dat de mens zich verder dan een paar honderd kilometer boven het aardoppervlak waagt. Bovendien zal de gekozen route de astronauten dieper in de ruimte brengen dan iemand ooit is geweest. Bij missie 3, ‘op z’n vroegst’ in 2025, maar waarschijnlijk later, volgen dan de eerste vrouwelijke voetstappen op het grijze maangruis. In de aanloop naar Artemis 1 maakte de Nasa alvast dertien potentiële locaties op de maan-zuidpool bekend voor die toekomstige landing. En daarna volgen nog meer eerste keren, al staan die nog in potlood in de agenda. Allereerst de bouw van Gateway: het eerste bemenste ruimtestation in een baan om de maan. Mogelijk kan dat station in de toekomst zelfs dienen als vertrekpunt voor nog ambitieuzere ruimtemissies. Zodat, bij bewezen succes en – minstens zo belangrijk – aanhoudende politieke wil, het vizier dan gericht kan worden op die langgedroomde volgende primeur: een bemenste missie naar Mars. Als dat lukt, zullen we eindelijk de eerste voetenstappen zien op een andere planeet. Hopelijk dan wel met vrede en hoop voor de gehele mensheid.||https://www.volkskrant.nl/wetenschap/het-heeft-even-geduurd-maar-de-mens-gaat-weer-naar-de-maan~b6c99a1b/
2022-08-28||De laatste stappen van Serena Williams: icoon, legende en voorbeeld||Bij de US Open in New York zijn alle ogen gericht op Serena Williams (40), de levende tennislegende die eerder deze maand haar pensioen aankondigde. Maandag komt ze in actie tegen de ongeplaatste Montenegrijnse Danka Kovinic, mogelijk voor het laatst. In New York, waar het in 1999 allemaal begon, maakt men zich op voor een grootse, maar mogelijk korte ereronde. Icoon. Legende. Voorbeeld. Het zijn de woorden waarmee Williams vrijdag op de traditionele persdag wordt beschreven. De toppers die plaatsnemen op het podium, worden stuk voor stuk gevraagd naar hun illustere collega. Rafael Nadal, Daniil Medvedev, Iga Swiatek, Emma Raducanu – voor even zijn het figuranten in het slotstuk van een bijzonder tennisleven. Gewillig nemen ze plaats in Williams’ schaduw. ‘Ik voel me nog altijd een kind als ik haar zie,’ zegt Swiatek, de Poolse nummer één van de wereld. ‘Het is surrealistisch.’ Nadal: ‘Ze is de belangrijkste speler in de geschiedenis van de sport.’ Medvedev: ‘Over honderd jaar praat men nog over haar.’ Zelf is Williams afwezig. De Amerikaanse doet haar verhaal in het populaire ochtendprogramma Today Show. Op Wall Street luidt ze de bel voor het openen van de beurshandel. De status van een doorsnee bekende sporter is ze lang geleden ontgroeid. 9 augustus kondigde Williams in modeblad Vogue haar afscheid aan. Ze is van plan van het tennis ‘weg te evolueren’, schreef ze in de monoloog met daarbij een fotoshoot van Williams met haar 4-jarige dochter Olympia, die volgens haar moeder veel dingen leuk vindt, maar van tennis niets moet hebben. In 2017 won Williams de Australian Open toen ze twee maanden zwanger was van haar dochter. Het is haar laatste grandslamtitel. Williams verklaarde tijd te willen vrijmaken voor ‘andere dingen die belangrijk voor me zijn’, zoals het moederschap, het ontwerpen van mode en haar onderneming in het durfkapitaal. De US Open zou waarschijnlijk haar laatste toernooi worden, verkondigde Williams. Sindsdien gaat het in de Amerikaanse media over haar nalatenschap, op en naast de baan. Haar plaats tussen grootheden, niet alleen uit het tennis, maar ook andere sporten. Geregeld wordt ze in een adem genoemd met legendes als basketballer Michael Jordan, American footballkampioen Tom Brady en zwemmer Michael Phelps. Williams was 319 weken de nummer één van de wereld en won 23 grandslamtitels, een minder dan de Australische recordhoudster Margaret Court. Zes keer won ze de US Open, voor het eerst in 1999. Williams was 17 jaar oud. De kracht van de jonge Amerikaanse overrompelde de fijnbesnaarde Martina Hingis. Het was een voorbode van een gedaantewisseling in het vrouwentennis, aangewakkerd door ‘powerhitter’ Williams. Volgens John McEnroe veranderde zijn landgenote het tennis zoals basketballer Stephen Curry dat in zijn sport deed. ‘Door hem schiet iedereen driepunters, maar niemand doet het beter dan hij,’ zei de Amerikaan. ‘Dat geldt ook voor Williams en haar service, die beter was dan die van veel mannen.’ Op het terrein van de US Open passeren bezoekers bij binnenkomst een standbeeld van Althea Gibson, in 1956 de eerste zwarte grandslamwinnaar. Het beeld staat in de schaduw van het imposante, ruim 23 duizend stoeltjes tellende Arthur Ashe Stadium, vernoemd naar de zwarte man die in 1968 de US Open won. De twee Amerikanen debuteerden in een op dat moment een uitsluitend witte sport en effenden het pad voor tennissers als Williams. Een pionier is zij in dat opzicht dus niet, maar wel droeg haar succes de afgelopen decennia bij aan een diverser deelnemersveld. Speelsters als Sloane Stephens, Madison Keys, Naomi Osaka en Coco Gauff raakten naar eigen zeggen geïnspireerd door Williams. ‘Voor Serena was er geen icoon in het tennis die op mij leek,’ zegt Gauff vrijdag tijdens haar persconferentie. ‘Het betekende als klein meisje veel voor mij om haar succes te zien hebben in een voornamelijk witte sport.’ In haar monoloog in Vogue sprak Williams over haar invloed op de perceptie van vrouwen in de topsport. ‘Ze kunnen meer zichzelf zijn op de baan. Kunnen met agressie spelen en hun vuist ballen. Ze kunnen krachtig én mooi zijn. Ze kunnen dragen wat ze willen en trots zijn op zichzelf.’ Williams speelde wedstrijden in vier decennia en won een, voor vrouwen, recordbedrag aan prijzengeld: ruim 94 miljoen dollar. In de loop van haar carrière werd de Amerikaanse een waardevol merk. Financieel tijdschrift Forbes schatte haar vermogen op 260 miljoen. Tennissen deed Williams de afgelopen jaren steeds minder. Dit seizoen speelde ze vier wedstrijden, waarvan ze er drie verloor. Twee weken geleden kwam ze voor het laatst in actie in Cincinnati, waar ze met 6-4 6-0 werd afgedroogd door regerend US Open-kampioen Emma Raducanu. Ogenschijnlijk somber wandelde Williams van het veld, waar een interviewer met lege handen achterbleef. In New York speelt Williams het dubbeltoernooi met haar zus Venus, inmiddels 42 jaar. Ook zij neemt mogelijk afscheid. In het enkeltoernooi kreeg Serena een wildcard. Momenteel staat ze 608ste op de WTA-ranking. Toen ze haar afscheid aankondigde, werden in een dag 13 duizend kaartjes verkocht. Nog altijd is ze een attractie. In de eerste ronde speelt Williams, die kwakkelt met haar fitheid, tegen de nummer 80 van de wereld, de eveneens ongeplaatste Montenegrijnse Danka Kovinic. Weet Williams haar te verslaan, dan wacht de als tweede geplaatste Anett Kontaveit. Voor een 24ste grandslamtitel lijkt een wonder nodig. ‘Ik verwacht geen sprookjeseinde,’ blikte tennislegende Martina Navratilova vooruit. ‘Zoals ze er nu voorstaat, lijkt het er niet op dat ze een miraculeuze comeback gaat maken.’ In een eerdere versie schreven we dat Williams 319 dagen de nummer één van de wereld was. Dat is onjuist en moet zijn: 319 weken.||https://www.volkskrant.nl/sport/de-laatste-stappen-van-serena-williams-icoon-legende-en-voorbeeld~b098b17b9/
2022-08-28||Samen onverschrokken driften over de grasbaan tijdens het EK zijspan in het stoffige Eenrum||Donker sonoor geknor, afkomstig uit het binnenste van door methanol gevoede 500 cc eencilinders, neemt zondagmiddag bezit van de grasbaan voor motoren in Eenrum, in het noordwesten van Groningen. Vijf zijspannen, al bij voorbaat links ver uit het lood hangend gemonteerd met het oog op de bochten, stellen zich naast elkaar op. Het is de eerste van een reeks heats waarin de strijd om de Europese titel zal worden beslist. Wilfred Detz uit Musselkanaal, de handen geklemd om een breed stuur met de uiteinden naar beneden, is er niet gerust op. Afgelopen vrijdag is hij voor het eerst in zijn carrière van ruim 20 jaar in Uithuizen Nederlands kampioen geworden. Naar eigen zeggen heeft hij 19 jaar achter een ander aangereden - zijspanicoon William Matthijssen, meerdere malen de beste in Nederland en van Europa. Die is onlangs gestopt. De onzekerheid komt ergens vandaan. Detz heeft na het kampioenschap maar weinig geslapen. Hij lag er na de huldiging en de viering pas in de vroege ochtend in en heeft de rest van de dag gesleuteld. Spieren in bovenarmen en dijen schrijnen nog na van de race. Hij twijfelt over de banden. De baan in Eenrum is na de aanhoudende droogte keihard. Een wat lagere druk is beter. Hij laat een kleiner tandwiel plaatsen, zodat de machine net wat minder fel is. Als het startkoord wordt opgetrokken, schieten de combinaties als steigerende paarden weg, bij menigeen komt het voorwiel even van de grond. Driftend en spinnend rubber trekt metershoge gordijnen van stof op. Dan blijkt dat Detz zich heel andere zorgen moet maken. Naast en achter Detz (39) hurkt en hangt Wendy Arling (36). Ze heeft blauwe plekken op haar linkerbeen overgehouden aan de race in Uithuizen. Het stel rijdt met elkaar sinds 2017. Een vrouw als bakkenist op de grasbaan is niet uitzonderlijk. Van de twaalf deelnemende zijspannen aan het EK flankeren er vandaag zes de coureurs. Het heeft, zeggen ze, te maken met gewicht en lengte. Veel rijders vinden het prettig dat het aantal kilo’s (tussen 50 en 60) en de hoeveelheid centimeters (rond de 165) beperkt blijft – het geeft ze net wat meer controle. Ze wijzen ook op de vereiste acrobatiek: vrouwen zijn volgens hen doorgaans net wat leniger. Ze kronkelen zich gemakkelijker over het spatbord, soms bijna de helm tot op het gras, om het achterwiel de gewenste grip te geven. Een oogwenk later hurken ze op de vloer, omwille van stabiliteit en luchtweerstand. Detz en Arling zijn ook ouders van twee kinderen. Hij is constructiebankwerker, zij was verkoopster en wil nu aan de slag in de zorg om vooral de zaterdag vrij te houden. Veel draait in het gezin om de driewieler. Zo’n beetje elke avond verdwijnt Detz na het avondeten de schuur in. Sleutelen, schoonmaken, repareren. IJzer en aluminium, daar weet hij wel raad mee. Arling ontfermt zich over helmen en pakken en houdt de bus schoon. Om de conditie op peil te houden, zitten ze geregeld op de mountainbike en bezoeken de sportschool voor krachttrainingen. Het is meestal een lekkere baan, die van MC Eenrum, vinden de coureurs. De lengte van 625 meter maakt hoge snelheden mogelijk. Ze halen de 120. De bochten zijn ruim, dan kunnen de deelnemers hun eigen lijnen kiezen. Dat het er in de draai lichtjes oploopt, vergroot de grip op de ondergrond. In Nederland is grasbaanracen een regionale sport. Circuits liggen in de drie noordelijke provincies en de kop van Overijssel. Plaatsen als Aduard, Siddeburen, Uithuizen, Stadskanaal en Loppersum. Voorzitter Menno Schuiringa van MC Eenrum vermoedt dat het te maken heeft met de bodem. Grasbaanracen doe je op veen of klei; dat ligt hier. Crossen is meer iets voor op het zand. De eerste heat is nog maar twee van de vier ronden oud of Detz en Arling vallen ineens ver terug. Een arm gaat te midden van stofwolken omhoog. Let op, wij doen niet meer mee. Heeft het GM-blok het soms begeven? Hapert de versnelling? Landgenoot Sven Holstein met Natasha Bartlett in de bak wint. Bij de bus zit Arling op een stoel. Nee, dit had niks met pech te maken. Het was onverantwoord. Levensgevaarlijk zelfs, je zag geen hand voor ogen. Detz is verhaal aan het halen bij de wedstrijdleiding. Zo kun je niet racen. Je moet ingrijpen. Dan beent hij naar het rennerskwartier. Ik rijd hier wel met mijn vrouw, hè. Vanzelfsprekend was hun symbiose op de motor niet. Arling, die als 15-jarig meisje nog dispensatie nodig had van de KNMV om te kunnen deelnemen, is er lang uit geweest. In 2005, op een baan in Vries, ging het mis. De combinatie reed in een kuil, de stuurdemper brak af en schoot als een projectiel in het gezicht van de bestuurder. De zijspan sloeg over de kop en schoot de boarding over. Arling brak bij het neerkomen haar rug. Drie maanden lag ze plat op bed. Het hoefde even niet meer, de grasbaanracerij. Twaalf jaar stond ze aan de kant. Intussen raakte Detz zijn bakkenist kwijt. De een kreeg een baan in de offshore, de ander blesseerde zijn arm. Het was midden in het seizoen. Het was zoeken naar een nieuwe partner. Je rijdt niet zomaar met iemand, er moet vertrouwen zijn. Tja, wat nu? Ze hadden elkaar lang aangekeken. Ik doe het, had Arling gezegd, totdat je een ander hebt gevonden. Ze hebben het nog wel aan de kinderen gevraagd wat die ervan vonden, papa en mama samen op de baan? Wel stoer, was het antwoord geweest. Ook in Eenrum laat de sport zich van zijn grimmige kant zien. Heat 2 haalt het einde niet. De zijspan van David Carvill en Kim Kempa boort zich halverwege het rechte stuk in de boarding, de bestuurder was vermoedelijk verblind door de stofmist, en stuitert terug. De stuurloze combinatie klapt achter op de Britse combinatie Shaun Hughes en Louis Bennett. Brokstukken en lichamen buitelen over de baan. Er verschijnen drie ambulances op het gras. Hulpverleners houden schermen omhoog. Het kreunen van de gewonden is te horen. Detz kijkt met een verbeten trek om de mond toe. Hij had toch gewaarschuwd? Bennett is over de boarding geklommen, het pak opengeritst. Hier en daar zitten bloeduitstortingen op het lijf. Vond hij rijden wel verantwoord? De organisatie had veel water kunnen sproeien, maar dan was het gevaarlijk glad geworden, zegt hij. Voor hem zit het erop. Zijn partner is op weg naar het ziekenhuis met een geperforeerde long. Het publiek langs de baan wacht geduldig op het vervolg. Niemand die eraan twijfelt: het kampioenschap gaat gewoon door. Enkele weken geleden was er ook een zwaar ongeval geweest, in Aduard. Toen landde een traumahelikopter op de baan. Daarna was het weer sonoor knorren geblazen. Het geduld in Eenrum wordt beloond: er komen tractoren met giertanks gevuld met water de zanderig ogende klei met wat verdorde polletjes gras op. Enkele ronden sproeien moet volstaan. Dit is een sport voor onverschrokkenen. Detz en Arling rijden alweer vijf jaar samen. Over een vervanger hebben ze nooit meer gesproken. Ze voelen elkaar aan, ze volgen elkaars bewegingen. Als Wilfred gaat verzitten om extra druk op het voorwiel te geven, weet Wendy al dat ze nog wat verder moet doorhangen om de grip op het gras te verzekeren. Eigenlijk, zegt hij, heeft hij nooit meer achterom of naast zich hoeven te kijken. Vertel hem niks over de gevaren – hij racet vanaf zijn twaalfde op de grasbaan. Hij brak een bovenarm, een knie en zijn voet, de laatste op vijf plaatsen. Hij is er niet zoveel mee bezig. Als je de deur uitgaat, kun je ook iets oplopen. Je moet vooral met je verstand rijden. En als het goed is, passen de andere deelnemers ook op, met de meesten rijdt hij al jaren. Bij enkelingen is hij niet helemaal overtuigd van de goede bedoelingen, die zijn in staat je gewoon van de baan te rammen. Detz en Arling verschijnen weer aan de start. De ontzetting hebben ze naast zich neergelegd. Het stof is bedwongen. Later in de middag worden ze vierde, eerste en tweede in hun heats en weten zich uiteindelijk aan het eind van de dag voor de finale te plaatsen. Ze zijn van motor gewisseld, de versnellingsbak van de eerste GM bleef telkens hangen. Ze zijn snel weg, lijken op weg naar het zilver achter de Duitsers Markus Venus en Markus Heiss, maar worden nog voorbij gestoken door de Britten Mitch Godden en Paul Smith. Detz beschouwt het als zijn fout. Hij is te verdedigend gaan rijden, dat kost snelheid. Maar ze treuren er niet om, brons is ook mooi en heel naar huis is altijd belangrijker, zeker na zo’n turbulente dag als vandaag in het stoffige Eenrum.||https://www.volkskrant.nl/sport/samen-onverschrokken-driften-over-de-grasbaan-tijdens-het-ek-zijspan-in-het-stoffige-eenrum~bcb11f0c/
2022-08-28||Coalitiepartijen leggen asielakkoord verschillend uit, ook twijfels over uitvoerbaarheid||Het lijkt een kleine doorbraak voor de geplaagde coalitie van Rutte IV: van de drie grote hoofdpijndossiers die al tijden op een oplossing wachten, is er nu ten minste voor één een plan van aanpak gepresenteerd. Het kabinet maakte vrijdag na lang delibereren een pakket maatregelen bekend om de problemen bij de asielopvang tegen te gaan. Dat moet de weg vrijmaken om ook compromissen te sluiten over een groot koopkrachtpakket (komende week) en de stikstofaanpak (in september). Toch is er van enige opluchting vooralsnog weinig te merken. De maatregelen waren vrijdag amper gepresenteerd of de regeringspartijen kwamen al met verschillende interpretaties van de afspraken. Zo ziet de VVD in de kabinetsplannen een ‘flinke stap richting een asielstop’, met extra grensbewaking, niet langer toelaten van de jaarlijks duizend vluchtelingen die volgens de Turkije-deal naar Nederland mogen komen en op de lange baan schuiven van gezinshereniging voor statushouders. Coalitiepartner ChristenUnie ziet dat anders. In een brief aan de leden schreef Kamerlid Don Ceder dat er volgend jaar in plaats van duizend nog wel vijfhonderd vluchtelingen worden opgenomen in het kader van de Turkije-deal. Ook meldde hij dat visa voor de zogenoemde ‘nareizigers’ – de gezinsleden van statushouders – na ‘maximaal zes maanden’ worden verstrekt. ‘Dit is binnen de ruimte die de wet al biedt en dus geen verruiming en dat mag het ook niet worden.’ De twee tegenpolen binnen de coalitie lijken zo de uitspraken van staatssecretaris Erik van der Burg (Asiel) op een geheel eigen wijze te verstaan. Van der Burg verklaarde vrijdag dat statushouders pas hun gezinnen mogen laten overkomen als ze een woning hebben gevonden. Hoeveel maanden daarvoor staan is niet duidelijk, maar dat maakte de kritiek van organisaties als Amnesty International en Defence for Children er niet minder om. Zij wijzen op de ingrijpende gevolgen voor gezinnen die zolang gescheiden moeten blijven. Asielexperts zijn er bovendien van overtuigd dat het kabinet in strijd handelt met Europese richtlijnen die voorschrijven dat er geen voorwaarden mogen worden gesteld aan gezinshereniging van erkende vluchtelingen. Het kabinet kan juridische procedures tegemoetzien, maar op de korte termijn zal dat waarschijnlijk geen invloed hebben op het beleid. Daarvoor duren de procedures te lang. De vraag of de ‘asieldeal’ binnen de coalitie een lang leven beschoren is, zal afhangen van de concrete resultaten. Vooralsnog slapen er nog steeds asielzoekers in de buitenlucht in Ter Apel. Om dat op te lossen moeten er de komende dagen meer noodopvanglocaties worden gevonden. Gemeentes als Delft, Arnhem en Emmen worden genoemd, maar een woordvoerder van het ministerie van Justitie en Veiligheid wilde die plekken dit weekend nog niet bevestigen. Doetinchem opende zondag wel een crisisnoodopvang voor zo’n 225 vluchtelingen. Staatssecretaris Van der Burg werkt ondertussen aan een wet die er toe moet leiden dat er een evenwichtige spreiding van asielzoekers over de gemeentes komt. Ook daarover wordt binnen de coalitie verschillend gedacht. Volgens VVD-Kamerlid Brekelmans is dwang, zoals eerder in Tubbergen, voortaan ‘van de baan’. ‘Wat mij betreft komt dat niet in de wet.’ Volgens de ChristenUnie is de essentie van de nieuwe wet juist dat gemeenten verplicht zijn om mee te werken aan opvang en desnoods ook gedwongen kunnen worden. Het kabinet moet er vooral voor zorgen dat de bijna zestienduizend vluchtelingen met een verblijfsvergunning die nog in in de azc vastzitten, versneld doorstromen naar een woning. Pas als die ‘prop’ is verwijderd, komt er in de azc’s weer plaats voor de nieuwe asielzoekers die zich in Ter Apel melden. Alleen al de komende vier maanden moeten er zo’n 7.500 flex- en prefabwoningen bij komen. In de komende twee jaar nog eens zo’n dertigduizend. Volgens kenners van de woningmarkt is het gezien de vergunningprocedures en de krappe arbeidsmarkt twijfelachtig of dat haalbaar is. De afgelopen jaren werden doelstellingen voor het aantal te bouwen flex- en prefabwoningen nooit gehaald. Als de prognoses te rooskleurig blijken en de opvangcrisis voortduurt, kan ook de spanning in de coalitie weer snel terugkeren. Zeker de VVD staat onder zware druk van rechtse rivalen als PVV en JA21 om de instroom van nieuwe asielzoekers verder te beperken. VVD-Kamerlid Brekelmans wil de komende maanden bekijken of er niet meer moet gebeuren. Omgekeerd liet ChristenUnie-Kamerlid Ceder weten dat hij sommige voorstellen ‘simpelweg pijnlijk’ vindt en dat hij blijft knokken voor ‘humanere opvang’. Het compromis over asielopvang heeft zo nog lang niet alle spanningen weggenomen, maar de broos ogende coalitie kan wel weer even vooruit. De komende dagen staan in het teken van het koopkrachtpakket.||https://www.volkskrant.nl/nieuws-achtergrond/coalitiepartijen-leggen-asielakkoord-verschillend-uit-ook-twijfels-over-uitvoerbaarheid~b713bc13/
2022-08-28||PSV-middenvelder Joey Veerman heeft buiten het veld zijn lesje wel geleerd||Joey Veerman had nog geen twee minuten nodig om zijn antwoord te geven. De halve week was het over hem gegaan. Vooral over wat hij naast het veld doet, maar eenmaal binnen de lijnen doet hij wat hij als beste kan: de bal hard en toch met gevoel binnen schieten. Zijn 1-0 tegen Excelsior is al lang geen toeval meer. Daarvoor heeft de Volendammer te vaak een bal van net buiten de zestien strak in de hoek geschoten. Nu was de timing ook om een andere reden perfect. Veerman is een van de weinige voetballers die voor de camera’s soms even kunnen vergeten dat anderen mee kijken. Of hij heeft er maling aan. Zeker als hem iets niet bevalt. Zo verklapte hij vorig seizoen in een interview welke, volgens hem te hoge, transfersom Heerenveen voor hem vroeg. Alsof hij in een Volendamse kroeg met zijn vrienden stoom stond af te blazen en de Friese club niet in onderhandeling was met AZ. In de winterstop vertrok hij toch, maar hij nam zichzelf mee naar Eindhoven. Dus als hem iets niet zint dan zegt hij nog steeds gewoon dat het kut is. En als hij niet op zijn favoriete plek speelt, dan gaat hij daar niet over liegen. In de meeste eredivisiewedstrijden is er niks aan de hand. Dan mag hij gewoon vlak voor de verdediging spelen, zoals hij graag wil. Dan heeft hij het spel voor zich, komt hij vaak aan de bal en kan hij de ploeg naar zijn hand zetten. Als de tegenstand zwaarder is dan kiest Ruud van Nistelrooij vaak voor meer zekerheid. Dan stelt hij met Ibrahim Sangaré en Erick Gutierrez liever twee controleurs op en schuift Veerman naar voren. Op de nummer 10-positie, waar hij minder en later in het spel wordt betrokken. Daar speelde hij woensdag ook toen PSV met 1-0 verloor van Rangers. De Schotten gaan door naar de groepsfase van de Champions League, PSV moet het opnieuw met de Europa League doen. De teleurstelling droop er na afloop vanaf bij Veerman. Over de nederlaag én zijn eigen positie. En dat liet hij weten ook. Ook tegen Excelsior is wel te zien dat de Volendammer het verdedigen niet heeft uitgevonden. Hij ziet er na de zomer weliswaar afgetrainder uit, maar ook in Rotterdam werd hij er bij een zeldzame tegenaanval soms uitgesprint. Tegen de Rotterdammers maakt dat niet veel uit, zeker voor de rust speelde PSV helemaal niet goed, maar zelfs dan loopt de score op. Na de vroege 1-0 van Veerman, uit een afgeslagen bal, viel ook het tweede doelpunt na een hoekschop. Ibrahim Sangaré torende hoog boven iedereen uit en kopte de 2-0 binnen. De Ivoriaan maakte voor rust ook nog de 3-0. Na rust liep het beter, al hield PSV opnieuw niet de nul. Door doelpunten van Gakpo en twee keer Xavi Simons werd het 6-1. Van Nistelrooij moet het de komende weken doen zonder de geblesseerde Luuk de Jong. Een vervanger is vlak voor de transferdeadline nog niet gevonden, terwijl Gakpo volgende week zomaar weg zou kunnen zijn. ‘Laat het maar snel over zijn’, zei de PSV-coach over de transfermarkt. ‘Het brengt veel onrust met zich mee.’ Over de reactie van zijn team op de nederlaag tegen Rangers was hij wel tevreden. Zeker ook die van Veerman. ‘Uitstekend, een complete wedstrijd.’ Wat niet hielp woensdag na de wedstrijd tegen Rangers was dat Veerman zelf niet goed had gespeeld. Terwijl Wesley Sneijder hem op tv kraakte over dat ‘heel merkwaardige interview’ waren de passes te zien van de PSV’er die niet aan waren gekomen. Het waren er veel, misschien iets te veel voor iemand die vooral kritiek had op anderen. Van Nistelrooij ging het er met hem over hebben, liet hij vrijdag weten. Binnenskamers. ‘Hij begrijpt het’, vertelde de coach zondag over dat gesprek. ‘Hij begrijpt dat hij zichzelf moet beschermen op sommige momenten. En niet alleen zichzelf, maar ook de club en het team.’ Op het veld zal er genoeg te genieten blijven. De Volendammer speelde niet eens zijn beste pot, maar ook dan straalt hij in alles uit dat voetballen hem altijd heel makkelijk is afgegaan. De balaannames onder zijn voet, de effectballetjes precies op de maat, nog zo’n vlammend schot vlak voor de rust. Voor de camera’s lijkt het over met de pret. ‘Natuurlijk, hij is een spontane jongen’, zei Van Nistelrooij, ‘en hij zegt ook wel eens wat, maar het niveau waar hij zich nu op begeeft is natuurlijk heel hoog en dan moet je daarin ook meegroeien.’ Hij laat een korte stilte vallen. ‘En dat doet-ie.’||https://www.volkskrant.nl/sport/psv-middenvelder-joey-veerman-heeft-buiten-het-veld-zijn-lesje-wel-geleerd~b0cd1c6c/
2022-08-28||In La voix humaine slingert Barbara Hannigan van verdrietige berusting naar grimmigheid ★★★★☆||Waar ooit onderzeeërs werden gefabriceerd, zit nu een broedplaats voor creatieve vernieuwers. De Onderzeebootloods is een evenementenlocatie in de Rotterdamse havenwijk Heijplaat. Vrijdagavond speelt hier het jubilerende orkest Ludwig; het bestaat tien jaar. Onder leiding van de Canadese sopraan Barbara Hannigan klinken Metamorphosen van Richard Strauss en La voix humaine van Francis Poulenc, waarin Hannigan ook de zangsolist is. Het is een intense ervaring. Zacht huilen de cello’s aan het begin van Strauss’ stuk voor drieëntwintig strijkers. Hannigan lijkt op een tovenares, met krullerige bewegingen van haar vingers, polsen, onderarmen en ten slotte haar gehele armen, lang en pezig, beroert ze de dikke, klaagzangerige brij van stem over stem, laag over laag. Poulencs La voix humaine is gebaseerd op de gelijknamige theatermonoloog van de Franse schrijver, cineast en ontwerper Jean Cocteau, met wie Poulenc in de aanloop naar de première van zijn eenakter nauw samenwerkte. Je kijkt naar een vrouw aan de telefoon. Ze is net verlaten door haar geliefde, de man heeft al een ander. Ze voeren een laatste gesprek, maar zijn stem is niet hoorbaar. Met lenige stem slingert Hannigan van verdrietige berusting naar grimmigheid; nee, het gaat niet goed – ze heeft een zelfmoordpoging gedaan. Tussendoor geeft de zangeres de inzetten aan voor het voortreffelijk spelende orkest, terwijl ze recht in een camera kijkt, waarvan het beeld wordt geprojecteerd op een groot scherm aan de achterwand. Ingezoomd op haar ogen – ‘Ik ben het niet meer gewend alleen te slapen’ – zie je haar lege blik. Hannigan spuugt woorden uit, schrille kreten van houtblazers. Ze stompt met gebalde vuisten in de lucht. Het orkest bonkt als een gebroken hart terug.||https://www.volkskrant.nl/cultuur-media/in-la-voix-humaine-slingert-barbara-hannigan-van-verdrietige-berusting-naar-grimmigheid~befadc1b/
2022-08-28||Julia van der Kaaij (100): ‘Het valt toch best mee hoe oud ik eruit zie?’||Julia van der Kaaij is net uit bed geholpen en heeft nog niet ontbeten als we om 11 uur in de ochtend hebben afgesproken. Het verpleeghuis waar zij sinds 1,5 jaar woont, kampt met personeelstekort. Haar dochter zorgt ervoor dat ze even later tiptop ten tonele verschijnt en alsnog haar ontbijt krijgt geserveerd. Ze kent haar moeder haar hele leven als een chique dame, die geen dag zonder make-up de deur uitgaat. ‘Ik kijk graag de kat uit de boom. Als het goed voelt, ga ik er helemaal voor en wil ik graag iets voor de ander doen. Ik hield van feestjes en artiesten imiteren, zoals Tina Turner, en was altijd de laatste gast die vertrok.’ ‘Nee, dat is voorbij. Wel mis ik te kunnen doen waar ik zin in heb. Tot mijn 90ste heb ik auto gereden en ging ik er vaak op uit, ook in mijn eentje. Iets gebruiken bij Van der Valk. Ik genoot van de vrijheid van het autorijden.’ ‘In een goed, warm gezin. Ik had twee oudere broers, Johan en Jacob. We hadden het vrij goed, zeker voor die tijd, waarin veel mensen het niet zo breed hadden. We woonden in een herenhuis in Den Haag, hadden een auto en aten elke dag vlees, zoals rosbief en rollade, en op zondag was er altijd taart met slagroom. Ik kon krijgen wat ik wilde: poppen, een poppenwagen, boeken, een fiets, nieuwe kleren, álles. Voor mij was dat allemaal heel normaal, maar nu zou je zeggen dat ik verwend werd. Aan de armoedige kleding van de kinderen op school zag ik dat zij het niet zo goed hadden thuis. Ik herinner mij nog dat ik op schoolreisje ging met de bus. Mijn vader reed langs met de auto en zwaaide. De andere kinderen in de bus keken met grote ogen uit het raam: een auto!’ ‘Mijn vader was meubelmaker en had een eigen bedrijf, met zo’n twintig mensen in dienst. Hij deed goede zaken. Hij had ook verstand van antiek, daar handelde hij in.’ ‘Nee, een paar jaar voor de oorlog is de meubelzaak failliet gegaan. Dat trok mijn vader zich vreselijk aan. De mensen kochten geen meubels meer en rekeningen die nog openstonden, werden niet betaald. Al toen de zaken slechter gingen, zei mijn moeder: ‘Je hebt dure krachten in dienst, gooi er een paar uit.’ Maar dat kon mijn vader niet over zijn hart verkrijgen. Na zijn faillissement verhuisden we naar een kleinere woning en werd de auto verkocht. Ik heb het niet zo gemerkt dat ons leven minder luxe werd, we aten nog steeds elke dag vlees. Na het faillissement is mijn moeder een wasserette aan huis begonnen. Ze was altijd een statige vrouw, die heel mooi gekleed ging. In de wasserette kon dat niet.’ ‘Mijn vader zei altijd: ‘onderzoek alles en behoud het goede’. Hij was de baas in huis, zo mocht ik geen korte sokjes dragen en mijn haar kort laten knippen. Die sokjes deed ik toch aan, als ik mijn vader zag, deed ik ze snel uit. Op een dag liet mijn moeder een kapper aan huis komen en mocht ik een pony laten knippen, en een stuk van mijn lange haar. Toen mijn vader eraan kwam, hield ze hem buiten de deur totdat de kapper klaar was. Van mijn moeder heb ik het meest geleerd, eigenlijk alles: mij netjes te gedragen, te kleden en ook koken. Ze had een koksopleiding gevolgd en kon koken als de beste: wildgerechten, zoals hazenpeper, de fijne keuken met hapjes, pudding met bessensaus, en ook Indisch. Ze kookte voor rijke gezinnen, en voor barones Van Egeren. Soms mocht ik mee naar de villa van de barones in het bos in Den Haag. Dan zat ik netjes op een stoel, mijn benen stijf tegen elkaar.’ ‘Met mijn twee schoonzussen ging ik op een avond in de Hongerwinter in het donker naar het Haagse Bos om een boom te halen voor de stook. Dat was verboden. We duwden een kinderwagen met ons mee, waarin een grote zaag was verstopt. We hadden net een boom omgezaagd, toen ik ineens vlakbij een jongen zag vallen. Hij was neergeschoten. Ik begon hard te gillen. Ik was ook geraakt, in mijn knie. Het bloed spoot als een fontein door mijn lange jas heen. We probeerden, terwijl ik in de kinderwagen zat, met hier en daar aanbellen een dokter te vinden. Dat lukte niet, waardeloos. Uiteindelijk ben ik in een ambulancewagen naar ziekenhuis Zuidwal gebracht. In die buurt was net een bombardement geweest, ik zag overal op straat en in het ziekenhuis gewonden liggen. Ik kon snel geopereerd worden. Eerst dachten ze dat mijn been eraf moest, maar gelukkig bleek dat mee te vallen. De kogel werd eruit gehaald. Die heb ik een tijdje bewaard in mijn tasje en later aan de vader gegeven van de jongen die ook was beschoten.’ ‘Ik kon nooit meer rennen en op mijn hurken zitten. Op mijn bruiloft lukte het niet te knielen. Ik deed mijn best deze beperking te camoufleren en vroeg altijd: kun je zien dat ik iets aan mijn knie heb? Dat wilde ik niet. Ik ben een beetje ijdel.’ (Zonder aarzeling:) ‘Met wie ik verloofd ben geweest, Wim.’ Haar dochter, die bij het interview aanwezig is, schrikt op: ‘Wát? En pappa dan?’ De 100-jarige vertelt onverstoorbaar verder: ‘Wim was een vriend van mijn broer, een bink om te zien: groot en sterk. Het is heel erg misgegaan. Hij overvleugelde mij. Ik keek te veel tegen hem op en werd wat onderdanig, terwijl ik dat van nature helemaal niet ben. Ik leerde ervan dat de buitenkant helemaal niks zegt. Toen ik de verloving verbrak, bleef Wim maar huilen. Op een gegeven moment kwam mijn moeder erbij en zei tegen hem: ‘Zou je niet eens naar huis gaan?’ ‘Na de bevrijding ben ik tijdens de straatfeesten versierd door Piet. Met hem ben ik getrouwd. Hij was een makkelijke jongen in de omgang, hield van gekkigheid en van watersport. Hij was timmerman, uit een boom van mijn vader maakte hij een boot waarmee we elk weekend gingen varen.’ ‘De relatie met Wim uitmaken. En ook het contact met mijn jongste broer Jacob verbreken. Ik heb halverwege de jaren zestig afstand van hem genomen en hem daarna nooit meer gezien.’ ‘Daar had hij het zelf naar gemaakt. Hij heeft mijn man heel slecht behandeld, zijn gedrag was schadelijk voor mijn gezin. Nadat Piet was hersteld van een maagoperatie, bood mijn jongste broer hem een baan aan in zijn verwarmingsbedrijf. Dat aanbod nam Piet aan. Maar Jacob vernederde hem keer op keer, hij heeft hem gek geouwehoerd, mijn man werd er psychisch ziek van. Piet kon daardoor niet meer werken en heeft twee jaar thuis gezeten. Omdat zijn ziekte schadelijk kon zijn voor mijn dochter, bracht ik haar een tijdje onder bij mijn familie.’ Haar dochter, ook met de naam Julia, krijgt het bij die laatste zin te kwaad. Ze vertelt over een lange reeks vernederingen, tot een poging tot vergiftiging van haar vader met rattengif aan toe. ‘Hij overleefde omdat hij bijna geen maag meer had.’ Over haar moeder zegt ze: ‘Ik bewonder haar zo. Ze is gaan werken en heeft mijn vader erbovenop geholpen. Intussen zorgde ze ervoor dat het thuis gezellig was en er veel mensen over de vloer kwamen. Tot op de dag van vandaag is ze altijd positief gebleven. Zó’n sterke vrouw.’ De 100-jarige Julia luistert geduldig terwijl haar dochter de beerput opent en haar moeder bejubelt. En zegt zodra er een stilte valt: ‘Het is een vreselijke tijd voor haar geweest.’ ‘Ik was 44 jaar en ging zes dagen in de week werken voor het cosmeticamerk Orlane. Daarvoor moest ik een opleiding volgen, om alle ingrediënten van de crèmes en parfums te leren, inclusief de Latijnse namen. Bij grote warenhuizen, zoals de Bijenkorf, adviseerde ik klanten over deze producten, natuurlijk om ze te verkopen, zoals B12-crèmes van wel 400 gulden per potje. Heerlijk werk was het, ik werd omringd door allemaal leuke jonge collega’s. Mijn man kon na twee jaar ziekte weer aan het werk bij een ander verwarmingsbedrijf en ik ben tot mijn 64ste blijven werken in de cosmetica.’ ‘O, helemaal niet erg. Het valt toch best mee hoe oud ik eruit zie? Ook als je oud bent, kun je er verzorgd uitzien. Ik ben nog steeds ijdel en maak mij nog elke dag op – of tegenwoordig laat ik het doen, want ik heb last van artrose.’ ‘Waardeloos, zo onecht. Dat is toch helemaal niet nodig?’ ‘Het is goed zoals het is gegaan. Je weet nooit hoe het leven loopt. Er gebeuren altijd onverwachte dingen. Ik heb altijd gedaan wat mij op dat moment het beste leek.’||https://www.volkskrant.nl/mensen/julia-van-der-kaaij-100-het-valt-toch-best-mee-hoe-oud-ik-eruit-zie~baa928fe/
2022-08-28||De wat flauwe zomerkomedie Malle Babbe blijft boeiend door het spel met de omgeving ★★★☆☆||Bij de balie van het Dolhuys ontmoeten twee figuren uit het Haarlem van de 17de eeuw elkaar. Vaste bewoner Barbara Claes (Emma van Muiswinkel), bijnaam ‘Malle Babbe’, heet Pieter Hals welkom (Bart Sietsema). Pieter is door zijn vader, de schilder Frans Hals, naar dit ‘huis voor krankzinnigheid’ gestuurd. Hij sleept een mysterieuze koffer achter zich aan en neemt zijn intrek tussen de excentriekelingen. Even later zal ook Frans Hals (Jasper van Hofwegen) zelf langskomen. Hij wordt door Malle Babbe overgehaald om een portret van haar te schilderen. Dan is de historische setting compleet, hier in de buitenlucht op het plein voor de Stadsschouwburg in Haarlem. Deze weken wordt hier een muzikale zomerkomedie opgevoerd, door jonge theatermakers die de Amsterdamse Toneelschool & Kleinkunstacademie hebben gedaan. Bijzonder is dat het publiek een koptelefoon op krijgt. Zo ontstaat een mooi sfeertje met een ‘silent disco’-effect: mensen in het publiek horen alles duidelijk en vormen een groep, terwijl de wandelaars en fietsers rond de schouwburg verwonderd toekijken: ‘Wat gebeurt dáár?’ Het script van Marlies Bosmans neemt alle historische vrijheid en richt zich op de ambitie van Pieter Hals om een vliegmachine te bouwen. Het zit ook vol anachronistische grapjes. Zo moppert Malle Babbe dat Rob de Nijs eeuwen later een lied over haar zal zingen waarin zij als sekswerker wordt neergezet. De komedie werkt niet altijd goed, de humor is vaak aan de flauwe kant, maar je blijft geboeid door het spel met de omgeving: acteurs klimmen op het balkon en zelfs op het dak van de schouwburg. Ook sterk zijn de liedjes met verrassende melodieën van Bart Sietsema. Dankzij de koptelefoons komen de mooie samenzang en de live muziek perfect binnen.||https://www.volkskrant.nl/cultuur-media/de-wat-flauwe-zomerkomedie-malle-babbe-blijft-boeiend-door-het-spel-met-de-omgeving~b6ca8507/
2022-08-28||Illegale wolkenkrabbers in Delhi gesloopt als waarschuwing voor projectontwikkelaars||Meer dan 3.700 kilogram aan explosieven was er nodig om de twee torens, gelegen net buiten de hoofdstad Delhi, te laten neerkomen. Om half drie ’s middags lokale tijd werden de 103 meter hoge flatgebouwen, onder luid gejuich en geklap van omstanders, tijdens een gecontroleerde sloop tot instorten gebracht. De sloop werd vorig jaar door het Indiase Hooggerechtshof bevolen. De wolkenkrabbers in Noida, een satellietstad van Delhi, voldeden volgens het hof niet aan meerdere bouwvoorschriften en brandveiligheidsnormen. De 850 appartementen die in gebouwen gevestigd zaten waren dan ook reeds onbewoond. Illegale bouw is een groot probleem in India. Alleen al in Delhi werden sinds 2016 64.300 illegale bouwprojecten geïdentificeerd. Toch is afbraak van bouwprojecten op deze schaal niet erg gangbaar. Er wordt daarom gespeculeerd dat de sloop als waarschuwing moet dienen voor projectontwikkelaars en de corruptie van illegale (hoog)bouw. Dit is niet door de Indiase autoriteiten bevestigd. Omwonenden ondervonden grote gevolgen van de afbraak. De explosie heeft naar schatting meer dan 80 duizend ton puin achtergelaten. Autoriteiten meldden dat het meeste hiervan zal worden gebruikt om de krater die is achtergebleven na de ontploffing op te vullen. De rest zal naar verluidt worden gerecycled. Bij de ontploffing kwamen grote stofwolken vrij. De drukke snelweg naast de torens, die de dichtstbevolkte Indiase staat, Uttar Pradesh, verbindt met de hoofdstad, was enkele uren afgesloten. Politie en brandweer ondersteunden bij de sloop en besproeiden het gebied rondom de ingestorte torens om het stofniveau te verlagen. Duizenden huizen in de buurt van de explosies werden gedurende tien uur ontruimd. Veel gezinnen kozen ervoor om hun woonplaats langer te verlaten, uit angst voor vervuilde lucht en gezondheidsrisico’s.||https://www.volkskrant.nl/nieuws-achtergrond/illegale-wolkenkrabbers-in-delhi-gesloopt-als-waarschuwing-voor-projectontwikkelaars~b520cdbe/
2022-08-28||Rechters stappen naar de rechter om EU te dwingen tot harder optreden tegen Polen||Dit is de kern van een zaak die vier internationale organisaties van rechters hebben aangespannen bij het Europese Hof in Luxemburg. De actie is vooral gericht tegen de drie milestones (mijlpalen) die ten grondslag liggen aan die beslissing: deze mijlpalen, bedoeld om het justitiebeleid van Polen te verbeteren, gaan volgens de rechters niet ver genoeg en gaan zelfs in tegen Europese wetten en regels. De EU heeft 36 miljard euro geblokkeerd die Polen zou krijgen als compensatie voor de schade die covid-19 heeft aangericht. Polen krijgt het geld pas als het voldoet aan een aantal voorwaarden, die erop neerkomen dat het de Europese wetgeving moet accepteren, en dat het de onafhankelijkheid van de rechterlijke macht en de justitie beschermt. De onenigheid begon toen Polen in 2017 een ‘tuchtkamer’ in het leven riep die uitspraken van Poolse rechters ging beoordelen. De leden van de tuchtkamer werden benoemd door de regering, en dat was een rechtstreekse inbreuk in de onafhankelijkheid van de rechterlijke macht in Polen. Rechters werden geïntimideerd om in hun uitspraken de lijn van de regering te volgen, en als ze dat niet deden werden ze geschorst. De conservatieve Poolse regering dreigde op die manier onwelgevallige vrijheden buiten de deur houden, vrijheden die wel in de Europese wetgeving zijn verankerd. Toen de EU protesteerde riposteerde de Poolse regering dat Poolse wetgeving boven de EU-wetgeving moet kunnen staan. Door deze aanslag op de fundamenten van het Europese recht leidde de onenigheid bijna tot een discussie over de vraag of Polen dan nog wel lid van de EU kon zijn. De instelling van de politiek gemotiveerde tuchtkamer zelf was een rechtstreekse aanval op de fundamenten van de onafhankelijkheid van de rechtspraak, zegt John Morijn, lid van het College voor de Rechten van de Mens, en hoogleraar in Groningen. ‘Je wordt er tuchtrechtelijk vervolgd voor de inhoud van je uitspraken. Ik ben zelf een soort rechter, en in Nederland kun je alleen worden geschorst als je in iemands portemonnee zit of in iemands kruis. Maar nooit om de inhoud van je uitspraken.’ De blokkade van 36 miljard euro aan covidherstelbetalingen bracht de Poolse regering uiteindelijk aan de onderhandelingstafel, en met enorme tegenzin besloot Polen daar de tuchtkamer dan maar weer af te schaffen. De klacht van de rechterorganisaties richt zich vooral op de manier waarop de EU zelf nu probeert de zaak af te handelen. De Europese Commissie stelde drie ‘milestones’ op waaraan Polen zou moeten voldoen. Een van die mijlpalen was de Europese eis dat alle rechters die al door de tuchtkamer – die volgens het Europese Hof geen rechterlijke instantie is – zijn geschorst ‘revisie’ van die schorsing kunnen aanvragen bij een nieuw te benoemen instantie. Morijn: ‘Zo’n revisie duurt minstens een jaar. En dan nog is het maar de vraag of zo’n schorsing ongedaan wordt gemaakt. We hebben het hier over een schorsing door een illegale tuchtkamer.’ Daarom eisen de rechtersorganisaties nu dat het besluit, dat op 17 juni door de Europese Raad van Ministers is bekrachtigd, wordt teruggedraaid, en dat ‘alle schorsingen door de tuchtkamer met onmiddellijke ingang worden vernietigd, en niet pas over een jaar’, aldus Morijn. De drie mijlpalen zijn een compromis. ‘De milestones waarmee Polen uiteindelijk heeft ingestemd zijn te zwak: ze tasten zelfs de rechterlijke onafhankelijkheid aan. Uitspraken van Europese rechters worden politiek onderhandelbaar gemaakt.’ Morijn snapt waarom met name Commissievoorzittter Ursula von der Leyen de overeenkomst met Polen wil sluiten: ‘Von der Leyen wil de Polen graag betalen. Dat land heeft net zeven miljoen Oekraïners opgenomen, dus het is zaak ze te vriend te houden.’ Vijf van de 27 commissarissen hadden echter ernstige bezwaren tegen het uiteindelijke voorstel, en in de Europese ministersraad onthield Nederland zich van stemming ‘gesteund door België, Denemarken en Zweden’, terwijl ook buiten de politiek het verzet toenam. De instelling van de Poolse tuchtkamer en de schorsingen van kritische rechters leidden tot felle protesten in de juridische wereld. Rechters – zowel uit Polen als uit de rest van Europa, inclusief Nederland – gingen in januari 2020 zelfs in Warschau de straat op om te protesteren. De nu ingediende klacht bij het hof in Luxemburg is ‘de juridische vertaling van dat sentiment’, zegt Morijn.||https://www.volkskrant.nl/nieuws-achtergrond/rechters-stappen-naar-de-rechter-om-eu-te-dwingen-tot-harder-optreden-tegen-polen~be635aaa/
2022-08-28||Het verdrag om oceanen te beschermen komt maar niet van de grond||Onder internationale juristen speelt het thema al sinds de jaren negentig van de vorige eeuw. De kwestie: ongeveer 70 procent van het aardoppervlak bestaat uit water. Zo’n tweederde deel daarvan (in oppervlak ongeveer de helft van de aarde) valt buiten de maritieme zones van kuststaten, en heeft dus geen juridische eigenaar. Die zee lijkt van iedereen. Dat geeft problemen, sinds bedrijven en landen hun zinnen hebben gezet op onder meer genetisch materiaal van diepzeeleven. In delen van de diepzee hebben organismen zulke bijzondere eigenschappen om zich tegen warmte of kou te wapenen, dat het genetisch materiaal commercieel interessant kan zijn voor de farmaceutische industrie en andere bedrijfstakken. Tegelijk staan de oceanen onder druk, onder meer door overbevissing en illegale visserij, opwarming, en vervuiling door onder meer plastic en afvallozingen. De oceanen produceren samen ongeveer de helft van alle zuurstof op aarde. De zee absorbeert ongeveer een kwart van alle CO2-verontreiniging, maar doordat de uitstoot de afgelopen 60 jaar met zo’n 50 procent is toegenomen, is het water zuurder geworden. Dat heeft gevolgen voor het leven in de oceaan. In 2004 besloot de internationale gemeenschap dit probleem gezamenlijk op te pakken. Een internationaal verdrag zou niet alleen de biodiversiteit in de oceanen moeten beschermen, maar ook juridische afspraken moeten vastleggen over de verdeling van eventuele inkomsten, het voorkomen van schade door menselijk handelen en het helpen van arme landen bij het verwerven van kennis en middelen voor oceaanonderzoek. Zoals dat gaat in het internationale diplomatieke verkeer, stelde de algemene vergadering van de VN een werkgroep in, die in 2011 leidde tot overeenstemming over de onderwerpen van een verdrag. Ondanks steeds weer optimistische voornemens is inmiddels de vijfde zitting van de conferentie gehouden, opnieuw zonder het eindresultaat: een verdragstekst waarin alle (of de meeste) deelnemende landen zich kunnen vinden. Zo’n tekst zou een aanvulling moeten zijn op het al bestaande UNCLOS, het VN-zeerechtverdrag dat sinds 1994 bindend recht is. Toch is volgens verschillenden afgelopen weken een akkoord weer iets dichterbij gekomen. Alex Oude Elferink, hoogleraar internationaal recht van de zee aan de Universiteit Utrecht: ‘Mijn indruk is dat de onderhandelaars vrijdag heel dicht bij een eindtekst waren, maar dat sommige staten op het laatst toch weer nieuwe elementen inbrachten, wellicht om een betere uitgangspositie te hebben voor het vervolg.’ Greenpeace wees na de conferentie onder meer de Verenigde Staten aan als grote vertrager. Ook Rusland werd deze dagen genoemd als remmende factor, soms door niet eens deel te nemen aan het onderhandelingsproces of door pogingen onderlinge akkoorden te smeden met de EU en andere landen. Lichtpuntje is volgens Oude Elferink dat in New York niet is besloten tot een nieuwe onderhandelingsronde, maar dat de lopende ronde enkel is geschorst. ‘Dat betekent dat in principe de al bereikte resultaten uitgangspunt blijven, en dat die alleen op punten nog verder uitgewerkt moeten worden.’ Mogelijk gebeurt dat laatste dit jaar nog, maar dat is mede afhankelijk van ruimte in de agenda’s van de VN en de deelnemende staten. Zowel milieuorganisaties als secretaris-generaal van de VN António Guterres hebben afgelopen jaren meermaals benadrukt dat de tijd dringt. ‘We moeten zorgen dat mensen druk uitoefenen op degenen die beslissen’, zei Guterres eerder dit jaar, na afloop van de vorige onderhandelingsronde in Portugal. Zodra een akkoord op tafel ligt, kan het volgens Oude Elferink nog wel even duren eer het wordt uitgevoerd. ‘Een verdrag treedt pas in werking na een hele juridische procedure; voldoende staten moeten meedoen. Dat kost tijd. Dat kan enkele jaren duren, maar je moet ervan uitgaan dat als de EU en de zogeheten G77-landen het met elkaar eens zijn, er voldoende kritische massa is om zo’n verdrag vrij snel in werking te laten gaan.’ Dan nog blijft de vraag welke landen er wel en niet aan meewerken. Oude Elferink: ‘Dit verdrag is geen eindpunt waarna alles is opgelost. Het zou een aanzienlijke verbetering betekenen van de bestaande afspraken, maar alles hangt af van de uitvoering daarna.’||https://www.volkskrant.nl/nieuws-achtergrond/het-verdrag-om-oceanen-te-beschermen-komt-maar-niet-van-de-grond~bb907172/
2022-08-28||Van der Leeuw-lezing 2022 wordt uitgesproken door Susan Neiman||De 40ste Van der Leeuw-lezing zal op 4 november 2022 worden uitgesproken door de Amerikaanse filosoof en essayist Susan Neiman (67). Neiman studeerde aan de Harvard-universiteit en was hoogleraar aan Yale en in Tel Aviv. Sinds 2000 is ze directeur van het Einstein Forum in Potsdam, dat zich inzet om het intellectuele proces te democratiseren met lezingen en workshops van internationale denkers, die worden uitgedaagd om over de grenzen van hun eigen vakgebied heen te reiken. Neiman zelf houdt zich bezig met hoe mensen ermee omgaan dat de werkelijkheid niet overeenkomt met hun verwachtingen, ideeën van gerechtigheid en rationele idealen – in haar meest recente boek Wat we van de Duitsers kunnen leren betoogt ze dat de wereld veel kan opsteken van hoe Duitsland probeert in het reine te komen met het oorlogs- en Holocaustverleden. In een essay in deze krant spoorde ze Nederland in dat verband aan voort te maken met de verwerking van het koloniale verleden, dat van de slavernij in het bijzonder. De Van der Leeuw-lezing is een initiatief van de stad Groningen, de provincie Groningen, de Hanzehogeschool, de Rijksuniversiteit en het Universitair Medisch Centrum Groningen, de Stichting Martinikerk en de Volkskrant. Informatie over het krijgen van kaarten volgt in september.||https://www.volkskrant.nl/cultuur-media/van-der-leeuw-lezing-2022-wordt-uitgesproken-door-susan-neiman~bdb39470/
2022-08-28||Ik vertrouw erop dat er per saldo meer Nick en meer Simon zal zijn||De professionele scheiding van een populair zangduo werd door Het Parool besproken in de rubriek Ten Slotte, doorgaans gereserveerd voor in memoria: Nick & Simon 2006 – 2023. Om de zwaarte van het muzikale verlies te duiden kwam Nu.nl met een artikel over ‘andere iconische duo’s’ die er ooit mee waren gestopt – van Simon & Garfunkel via Sonny & Cher tot Ike & Tina Turner. Daags na de mokerslag toog het AD naar Volendam, de iconische thuishaven van de zangers. De krant stelde vast dat de stemming er ‘verdeeld’ was, maar gaf z’n lezers toch hoop: ‘Er is leven na Nick en Simon.’ Het zal toch wel? We kunnen ons simpelweg niet nóg een crisis veroorloven. Maar aangezien het iconische duo liet weten samen iconische televisie te blijven maken, en afzonderlijk iconisch te blijven zingen, zodat er per saldo waarschijnlijk meer Nick en meer Simon zal zijn, vertrouw ik erop dat we deze klap te boven zullen komen.||https://www.volkskrant.nl/mensen/ik-vertrouw-erop-dat-er-per-saldo-meer-nick-en-meer-simon-zal-zijn~bcd39e3d/
2022-08-28||Racistische spreekkoren, vuurwerk, drank en drugs: het is de debilisering van het voetbal||In een week waarin de debilisering van het voetbal verder gestalte kreeg, waande ik me vrijdag in de hemel. Een hemeltje dan, bij Telstar - Helmond Sport, waar we met vrienden uit de voetbaljournalistiek mijn jubileum vierden; 25 jaar schrijven over het spel bij de Volkskrant. Gedragen door liefde en vriendschap was het zo’n avond waarop je een tijdje kunt teren. In Velsen komt de voorzitter met de fiets. Pieter de Waard draait dubbeltjes om en nog een keer als het moet. Bij zijn club verdienen voetballers een minimumsalaris. Van de transfersom van Antony kan Telstar ruim dertig jaar bestaan. Publiek is schaars en snel tevreden. Een jongeman draagt voor de aftrap het pak van de mascotte en takelt later de mandjes, het telraam van doelpunten. V en T. Voor en Tegen. De mandjes zijn niet meer nodig, omdat zelfs Telstar tegenwoordig een echt scorebord heeft, maar de traditie is moeilijk af te zweren. Het was een verlossing, deze avond, het zalfje tegen de pijn. Op de volgende 25 jaar! Dat zou zonder pensioenleeftijd misschien nog lukken ook, hoewel er kanttekeningen zijn te plaatsen, mede door misselijkmakend gedrag van supporters. Woensdag bij PSV geweest, eens de club van jaloersmakende gemoedelijkheid. En nu? In de nacht vuurwerk afsteken, om tegenstanders uit de slaap te houden. Wat een niveau. Trainer Giovanni van Bronckhorst van tegenstander Rangers, de beschaving zelve, reageerde ontredderd, vanwege belaging van de spelersbus. Vuurwerk. Geram op de bus. Kijkt u eens naar tv, hoe mannen, vaak mannen met pils, in tal van stadions schelden op een tegenstander die gewoon een bal inwerpt. Een dag later, bij FC Twente, zorgde alleen al de muziek voor totale opgefoktheid in delen van het stadion. Italiaanse supporters van Fiorentina gooiden van boven vuurwerk tussen families, tot woede van het thuispubliek. Dat vreselijke biergooien overal, de mode sinds corona. Stop desnoods met tappen. De combinatie van drank en drugs is blijkbaar te veel voor menig supporter. Zondag, bij FC Utrecht - Ajax, waren er racistische spreekkoren richting Ajacied Brian Brobbey, en volgens fotografen in de buurt was het veel erger dan we dachten, al zegt die lieve Brobbey dat het hem niet uitmaakt, door het pantser dat hij zich heeft aangemeten. Het moet ons wel iets uitmaken met zijn allen. We moeten niet willen dat voortdurend vuurwerk afgaat in stadions, zelfs in georganiseerde vorm voor de aftrap. Wie verzint het? Laat het over zijn met dat gegooi met bier, en met pis, omdat ze van al dat gezuip geen puf meer hebben om naar de wc te gaan. Velen zeggen: geen aandacht schenken aan overlast. Beter is: optreden tegen de normvervaging, ook vanuit de maatschappij meegenomen naar het stadion. Met de aantekening dat het vroeger niet per definitie beter was. Alleen: de huidige uitwassen zijn niet te harden. Telstar won vrijdag met 2-1. De voorzitter ging op een tafel staan, naast de speler van de wedstrijd. Ze bedankten de aanwezigen. Die namen nog wat te drinken. Gewoon uit een glas, want niemand was van plan te gooien.||https://www.volkskrant.nl/sport/racistische-spreekkoren-vuurwerk-drank-en-drugs-het-is-de-debilisering-van-het-voetbal~bddb002b/
2022-08-28||In de mistige Spaanse bergen grijpt de jeugd de macht in de Vuelta||‘Natuurlijk is het geweldig leuk om met een toptalent als Remco samen te mogen rijden’, laat Quick-Step-knecht Louis Vervaeke door het aanwezige legertje wielerjournalisten optekenen, wanneer hij het heeft over ploegmaat annex wonderkind Remco Evenepoel (22). Maar al lachend geeft Vervaeke ook toe dat het zijn mindere kanten heeft, nadat zijn kopman in de zesde etappe op donderdag de leiderstrui in de Vuelta heeft bemachtigd. ‘Ik reed hard op kop, maar Remco vroeg telkens of ik niet sneller kon’, vertelt Vervaeke aan de camera’s van Wielerflits. Tegenover de Belgische pers zegt ploeggenoot Ilan van Wilder hetzelfde. Voor Evenepoel kan het momenteel niet hard genoeg gaan. Het is een les die wereldkampioen Julian Alaphilippe goed heeft begrepen. Waar de Franse alleskunner normaal gesproken in meerdere etappes de favoriet voor ritwinst zou zijn, cijfert hij zich deze Vuelta weg voor zijn jonge kopman. Hij beseft dat de tijd rijp is voor een machtsovername van Evenepoel in een grote ronde, waar dat in de Giro d’Italia van vorig jaar nog zichtbaar niet het geval was. En dus zien we in de laatste kilometer voorafgaand aan Les Praeres, de loeisteile slotklim (3,9 kilometer à 12,9 procent) van de negende etappe van zondag, Alaphilippe als een soort sprintaandrijver op kop sleuren. Een paar minuten later blijkt waarom. Nog binnen de eerste klimkilometer heeft Evenepoel al zijn concurrenten gelost. Voor de tweede keer in vier dagen kan topfavoriet Primoz Roglic (Jumbo-Visma) hem niet volgen. En in tegenstelling tot de beklimming van de Pico del Jano van donderdag kan Movistar-kopman Enric Mas ditmaal niet mee in het Belgische beulstempo. Hoewel Evenepoel zelfs op de stroken met stijgingspercentages boven de 20 procent niet van zijn zadel komt, en steevast in zijn lage, aerodynamische houding blijft doortrappen, pakt de Belg op zondag wederom bijna een minuut op Roglic. Het verschil met de Sloveen in het algemeen klassement is al 1 minuut 53. Op Mas wint hij 1 minuut 12 – een voorsprong die specialist Evenepoel minstens lijkt te gaan verdubbelen in de aanstaande tijdrit op dinsdag. Voor de Belgische wielerhoop is het nu een kwestie van volhouden. Een flinke opgave voor een 22-jarige renner, met nog een rits loodzware bergritten voor de boeg. Maar in de eerste Vuelta-week op Spaans grondgebied maakt niet alleen Evenepoel indruk. Na jarenlang wachten op een waardig opvolger van de populaire Alberto Contador, heeft Spanje plots niet één, maar twee toptalenten voor het klimwerk in huis. Achter Evenepoel, Mas en Roglic staat momenteel Carlos Rodriguez vierde in het algemeen klassement. Hoewel de 21-jarige klimmer in de sportkranten van zijn thuisland vrijwel wekelijks richting Spaans wielerbastion Movistar wordt geschreven, komt Rodriguez uit voor Team Ineos. Bij die Britse formatie zijn de grote kanonnen voor het klassement, voormalig Giro-winnaars Richard Carapaz en Tao Geoghegan Hart, niet meer bovenin het klassement te vinden. Ook Pavel Sivakov lijkt niet om een podiumplek mee te zullen doen. En dus is nu de piepjonge Rodriguez de aangewezen man in het klassement. Opmerkelijk, want nog geen drie jaar geleden reed hij nog voor de ontwikkelingsploeg van Contador. Maar vlak achter Rodriguez in het klassement staat het Spaanse klimtalent waar het meest van wordt verwacht. Want na zijn eerste week in een grote ronde staat Juan Ayuso (19) doodleuk in de top-5. Een zo'n jong talent in het profwielrennen is al een noviteit, laat staan een tiener die bergop meekomt met de allerbesten. Niet voor niets heeft UAE Team Emirates, de ploeg van Pogacar, Ayuso tot 2028 vastgelegd. De ploeg weet dat het goud in handen heeft. Maar tussen al dit aanstormend talent was er ook nog plaats voor een waar wielersprookje, in de eerste bergritten van de Vuelta. Zowel op donderdag als op zaterdag kwam de Australische Jay Vine (26) solo aan als ritwinnaar in de dichte Asturische mist. Dat Vine zulke successen boekt, mag een wonder heten. Te midden van de coronapandemie verdiende hij een profcontract bij de Belgische wielerploeg Alpecin-Deceuninck, door te imponeren in de Zwift Academy-competitie. Op een fietstrainer bleek hij prof-waardige wattages weg te kunnen trappen in zijn woonkamer. Vine en zijn echtgenote verkochten hun Australische huis, verhuisden naar Girona en twee jaar later staat hij plots te boek als een van de gevaarlijkste rittenkapers in het peloton. Of het nu Evenepoel, Ayuso, Rodriguez of Vine is, deze editie van de Vuelta is van de nieuwe generatie.||https://www.volkskrant.nl/sport/in-de-mistige-spaanse-bergen-grijpt-de-jeugd-de-macht-in-de-vuelta~b6a8a6cc/
2022-08-28||Van katoen en water in Almelo: zo moet een grootschalige stadsmusical er dus uitzien ★★★☆☆||De locatie van de voorstelling Van katoen en water is goed gekozen: midden op het Indië-terrein in Almelo is een tribune voor 750 man publiek neergezet en een enorm breed podium gecreëerd. Daaromheen staan de nieuwe huizen van de stad – waar ooit de textielfabrieken van Ten Cate stonden, wordt nu een moderne woonwijk uit de Twentse grond gestampt. Verleden en heden komen aldus fraai samen op deze plek. Deze locatievoorstelling was bedoeld om in 2020 de viering van 600 jaar stadsrechten luister bij te zetten, maar kan door de coronapandemie nu pas gespeeld worden. Geen probleem, want de kaartjes vliegen de deur uit. Wederom wordt duidelijk dat het publiek maar wat graag naar theater wil als het maar op locatie is, over de eigen regio gaat, en bovendien iets van een evenement heeft. In dit geval is het theater-all inclusive, met vooraf een gezamenlijke maaltijd in een oude fabriekshal. Ook al is het 30 graden, de pot schaft stamppot boerenkool met worst en hutspot met stoofvlees. Culinair gesproken is er niets veranderd in Twente. In Van katoen en water passeert zeshonderd jaar Almelo in vogelvlucht de revue. De vorm is die van een raamvertelling: de oude Almeloër Bertus Hondebrink was ooit stadsarchivaris, maar slijt zijn dagen nu in een verzorgingshuis, waar hij terugkijkt op zijn leven. Van daaruit wordt een scala aan korte scènes gespeeld waarin veel aan bod komt: de textielindustrie die teloor is gegaan, de Spaanse overheersing, de watersnood in 1936, de cholera-epidemie in 1866, en nog zo het een en ander. ‘Ik wandel door de tijd’, zegt Bertus, die af en toe een beetje de weg kwijt is. Het script van Laurens ten Den is behoorlijk fragmentarisch en warrig, alsof alles even aan bod moest komen. Bovendien zijn er een paar verwijzingen naar #MeToo en de klimaatcrisis die wat geforceerd aandoen. Wel mooi is hoe het leven van Bertus in het teken staat van zijn grote liefde, zijn inmiddels overleden echtgenote Soofie, een half-Armeense vrouw die de wereld wilde verkennen, maar terecht kwam in Almelo. De voorstelling begint met een romantisch dansende Bertus en Soofie, en eindigt daar ook mee, en dat is ontroerend. Naast Laus Steenbeeke als Bertus valt vooral Renée de Gruijl als zijn verpleegster op: een goede actrice met een prachtige stem. Ook cabaretier André Manuel doet mee en onderscheidt zich vooral door zijn feilloze Twentse dialect, wat voor een niet-Almeloër nog knap lastig is. ‘Geschiedenis gaat over verhalen, niet over jaartallen’, wordt er gezegd. Die verhalen worden vooral getoond in de grote ensemblenummers, die hét pluspunt van deze productie zijn. De jonge Anne de Blok heeft in haar regie alles uit haar bijna veertigkoppige ensemble gehaald, met groots gemonteerde massascènes, prachtige koorzang en een sfeervolle belichting. Ook de composities van Fons Merkies zijn meeslepend en ingetogen. Weldadig ook dat een groot orkest onder leiding van Jos Pijnappel die muziek gloedvol speelt. Zo moet een grootschalige stadsmusical er dus uit zien.||https://www.volkskrant.nl/cultuur-media/van-katoen-en-water-in-almelo-zo-moet-een-grootschalige-stadsmusical-er-dus-uitzien~b11dc8b1/
2022-08-28||De opening van Cultura Nova in Heerlen stelt teleur, maar de locatievoorstellingen zijn prachtig||Het internationaal beeldend theaterfestival Cultura Nova bracht dit weekend duizenden mensen op de been in Heerlen. Verhalen over de herrijzenis van de stad, de verschillen met Duitse buren of over een zware jeugd in een berucht kindertehuis kwamen tot leven, boven- en ondergronds. Klimmers en dansers tolden metershoog aan een kraan, bezoekers uit Heerlen en Aken smokkelden elkaars smaak de grens over en jongeren uit het voormalige Sterrehuis groeven onder het Maankwartier naar pijnlijke herinneringen. Vrijdag liep nog niet alles op rolletjes, zaterdag bleek Zuid-Limburg klaar voor een tiendaags podiumfeest. De stad ‘Waar vuur is, is leven. Waar vuur is, is rook, roet en as. Waar vuur is, is ontwaken.’ Dit door een actrice veelvuldig herhaalde mantra klonk nogal stichtelijk tijdens de spektakelopening van de 31ste editie van het nazomerfestival. Even leek het of de ooit zo brutale Catalanen van La Fura dels Baus voor From the Ashes, een coproductie met Cultura Nova, leentjebuur hadden gespeeld bij The Passion. De jonge, getalenteerde Heerlense actrice Zorba Huisman zat ‘gekruisigd’ aan een lichtgevende, wandelende megapop, symbool voor de ziel van Heerlen, die door het mijnverleden van zwart goud in grijs beton was veranderd. ‘Wanneer wordt een stad geboren, wanneer sterft een stad, wanneer herrijst zij uit haar as?’ ‘Nu!’, probeerden de makers met beelden te onderstrepen – de culturele lente staat hier te loeien en te bloeien. Maar door een trage voortgang kwam From the Ashes niet op stoom. Het lag niet aan Zorba en ook niet aan de tachtig dappere amateurs die zich hadden laten strikken om door Fura-technici metershoog de lucht in te worden gehesen, maar From the Ashes werd een plat geslagen verhaaltje met opgeblazen beelden. Zelfs het ‘sjitterend wah’, traditiegetrouw klinkend uit monden van duizenden Limburgers, verstomde bij deze openluchtvisie op de transitie van Heerlen. Theatrale luchtacrobatiek is een vak voor professionals en die hadden de Catalanen blijkbaar thuis gelaten. Nu deden lokaal geworven klimmers en dansers een moedige poging om metershoog aan een kraan als 40-koppig mensenweb om hun as te tollen. Een zandloper-met-danseres-erin verbeeldde de tijd maar onbedoeld ook het stroperige verloop. Breakdancers met mijnwerkerslampen spinden een dansje dat weinig met koempels te maken had. En een mechanische feniks spreidde zijn lichtgevende vleugels over het theaterplein, maar weigerde vlam te vatten. Zo verzandde de opening onbedoeld in een verlammende generale. Een dag later verliep het spektakel sneller, maar de vraag blijft of zo veel vuurwerk vanaf een schouwburgdak nog gerechtvaardigd is in deze tijd van aandacht voor duurzaamheid. Gelukkig revancheerde Cultura Nova zich direct met prachtige locatievoorstellingen die nog tot 4 september zijn te zien. Een Jezusbeeld ontfermde zich met gespreide armen over de aandachtig luisterende toeschouwers die zich voor een theatrale wandeling met koptelefoon hadden verzameld op het lommerrijke Tempsplein, een oase van rust in hartje Heerlen. Theatermaker Lieke Benders, niet toevallig ook de nieuwe artistiek leider van Cultura Nova (zie inzet), schetste met schrijvers Joke van Leeuwen, Jibbe Willems en Willi Achten een haarscherp portret van de lichtschurende band tussen Heerlenaren en Akenaren. Met een scherp oog voor detail stippelden ze een ludieke route uit van het Tempsplein tot de Ungarnplatz, net over de grens. Van Leeuwens voice-over blonk uit in subtiele ironie door prikkelende vragen op te werpen bij neoclassicistisch straatmeubilair (‘Hoe zouden die Romeinse prullenbakken eruit komen te zien?) en grafzerken in de vorm van versteende kussens (‘Hoe kun je daarop zacht rusten?’). Charmant constateerden de makers ‘een wildgroei aan ideeën’ in de publieke ruimte, ‘of is het juist een gebrek eraan?’. Het drie uur durende Smalltalk vloog voorbij, wandelend, keuvelend, reizend en kijkend. De running gag ‘Kom, we gaan een blokje om’ ontpopte zich tot een echte Benders, die altijd met aandacht en precisie mensenogen stuurt naar dat wat dreigt over het hoofd te worden gezien. De laatste scène van Smalltalk – ‘ijsbreker- of opstappraat’ in Van Leeuwens vocabulaire – voltrok zich aan tafels voor het pittoreske Zollmuseum, gelegen op de verlaten grens tussen Nederland en Duitsland. Waar ooit boter in broekzakken en sigaretten in voetballen werden meegesmokkeld, graasden nu Nederlandse paarden probleemloos van Duits gras. En bespraken de ‘buren’ de originele herkomst van namen uit een bijzondere grensregio. De jeugd Het Laagland uit Sittard ging speciaal voor Cultura Nova ondergronds. Met Het Sterrehuis (10+), levendig gespeeld door vier energieke acteurs, nam de jonge regisseur Silke van Kamp bruisend bezit van de zanderige betonvloer onder het Maankwartier bij Station Heerlen. Tekstschrijver Annet Bremen schreef op basis van interviews en research een krachtig script over pijnlijke herinneringen van vier jonge bewoners van dit Heerlense kindertehuis (1945-1983). Door radicaal het perspectief van de daar opgevangen jeugd te kiezen, krijgt het nooit verdwenen gevoel van ‘gedumpt te zijn’ volop ruimte om alle kleuren van de seizoenen aan te nemen: luchtig en zonnig maar ook stormachtig en donker. Een even grappig en speels alsook grimmig en aangrijpend relaas over de loyaliteit aan falende ouders, het verlangen naar een thuis en het moeten auditeren voor pleeggezinnen. Dat volwassenen er in Het Sterrehuis karikaturaal vanaf komen, klopt precies, omdat alles zich voltrekt via de ogen van Frenkie (een prachtig fysieke rol van Jantien Fick), Mea (een innemend olijke Adina Macpherson), Peet (een mooi hoekige Scott Rubin Jun Jun) en Summer (een fraai zingende Marie-Mae van Zuilen). In Heerlen werden kinderen lange tijd gewaarschuwd zich niet stout te gedragen, ‘anges bring ich dich noa ut Sjterrehoes!’. Hoe erg het stigma voelde als je daar werkelijk werd geparkeerd, maak je mee tijdens Cultura Nova onder het Maankwartier.||https://www.volkskrant.nl/cultuur-media/de-opening-van-cultura-nova-in-heerlen-stelt-teleur-maar-de-locatievoorstellingen-zijn-prachtig~b797b13a/
2022-08-28||Willen Israëliërs naar de Trumphoogte verkassen? ‘Zijn naam is zéker niet waarom we hier wonen’||Nee, ze heeft niet speciaal iets met Trump, zegt Noa Aviad (38). ‘Hij heeft goede dingen gedaan voor ons land, maar zijn naam is zéker niet de reden dat we hier zijn gaan wonen. We zochten de rust, de nabijheid van de natuur, en de saamhorigheid van een kleine gemeenschap. Dat dit dorp naar Donald Trump is vernoemd, nou ja, dat is gewoon zo.’ Het zijn grote, glimmende, gouden letters die aankondigen dat je bij de nederzetting Trumphoogte (‘Trump Heights’), een klein dorp in het noorden van Israël, bent aangekomen – zoals bekend de manier waarop de voormalige president van de Verenigde Staten zijn naam graag bij een vastgoedproject ziet staan. Het was een cadeautje van zijn goede vriend Benjamin Netanyahu, de voormalige premier van Israël, om deze naam aan een nederzetting op de Golanhoogte te verbinden: Trump had het gebied, dat in 1967 tijdens de Zesdaagse Oorlog op Syrië is veroverd en door de hele wereld als bezet gebied wordt beschouwd, in 2019 als ‘onlosmakelijk deel van Israël’ erkend. Daar wilde Netanyahu hem graag voor bedanken. Het was indertijd een leeg gebaar. Volgens internationale wetgeving is Trumphoogte een illegale nederzetting, en het ging niet eens om een nieuw project. In 1991 was er al een poging gedaan op deze plek een dorp te stichten, toen nog met de naam Beruchim, maar bijna niemand wilde zich er vestigen. Er waren een paar oude, Russische immigranten die de sprong hadden gewaagd, en die woonden in kleine, bouwvallige huisjes. Maar sindsdien is er toch nieuw leven naar Ramat Trump getrokken, zoals het dorp in het Hebreeuws heet. Een kleine twintig gezinnen hebben zich er ondertussen gevestigd, en volgens Aviad is het leven goed. ‘De gemeenschap is erg hecht’, vertelt ze, terwijl haar dochters (5 en 7 jaar oud) in de tuin tussen het wasgoed spelen dat aan een lijn wappert. Er is schaduw van zacht ruisende bomen, een hangmat, en heel veel kinderspeelgoed. ‘Mensen helpen elkaar met kleine zaken, zoals de opvang van de kinderen, en organiseren samen de grote zaken, zoals de uitbreiding van het dorp. Want het is pionieren: we moeten alles zelf opzetten. Een school bijvoorbeeld, daar zijn we nu druk mee.’ Niet iedereen begreep dat Aviad vorig jaar met haar gezin deze kant op trok, maar zelf noemt ze het ‘de beste beslissing ooit’. ‘Het is een fantastische plek om te leven. De kinderen hebben ruimte, en we genieten dagelijks van de prachtige natuur.’ De Israëlische regering wil niets liever dan dat vele gezinnen het voorbeeld van Aviad zullen volgen. Er komen veel toeristen, maar na een korte vakantie haasten zij zich weer naar huis. Daarom is er dit jaar een ontwikkelingsplan opgetuigd: er wordt 285 miljoen euro uitgetrokken om een aantal nieuwe nederzettingen te stichten, maar vooral om te investeren in toerisme, technologie- en duurzame energieprojecten, zodat er werk komt voor de nieuwe inwoners. Want dat is wel een probleempje in dit gebied: er zijn wat banen in de landbouw en in het toerisme, maar verder is er helemaal niets te doen. Een baan elders is lastig: het is twee uur rijden voordat je weer in stedelijk gebied komt. ‘Je moet een beetje creatief zijn’, erkent Aviad glimlachend. ‘Mijn man, bijvoorbeeld, is ondernemer in de bouw, dus wij komen er wel.’ Op dit moment wonen er zo’n 53 duizend mensen op de Golanhoogte, onder wie 27 duizend Joodse kolonisten. De rest bestaat uit Arabisch sprekende minderheden, zoals druzen (24 duizend) en alawieten (tweeduizend). Wat betreft de voormalige premier Naftali Bennett, die het plan eerder dit jaar presenteerde, wordt het aantal kolonisten zo snel mogelijk ‘verdubbeld, en daarna nog een keer verdubbeld’. En dat terwijl het gebied dus eigenlijk van Syrië is. Maar vanwege de strategische plek (het vormt een buffer tegen mogelijke aanvallen vanuit Syrië), en de toegang tot de oevers van het meer van Galilea (Israël is voor een groot deel afhankelijk van dit gebied voor zijn watervoorziening) piekert de regering er niet over om het terug te geven. De internationale gemeenschap oefent weinig druk uit – er werd hooguit beetje voor de vorm gesputterd toen Trump de Golanhoogte als deel van Israël erkende. ‘Ontwikkeling is welkom’, zegt Abas Abu Awad, de burgemeester van het druzendorp Buqata. De sfeer is hier totaal anders dan in Ramat Trump: veel verkeer in de straten, rommelige winkeltjes, oude stenen huizen. Abu Awad gelooft dat de investeringen niet alleen de kolonisten ten goede zullen komen, maar ook zijn eigen gemeenschap. ‘We rijden over dezelfde wegen, en zullen werken voor dezelfde bedrijven. De regering heeft eerder fors in dit gebied geïnvesteerd, en daar zijn we alleen maar beter van geworden.’ Vroeger klonk hier een ander geluid: in 1981, toen Israël de Golanhoogte formeel annexeerde, verbrandden druzen nog publiekelijk hun verplichte Israëlische identiteitskaarten. De band met Syrië bleef sterk, want aan de andere kant van de grens wonen broers en zussen, ooms en tantes, neven en nichten, en de wens bleef bestaan dat ze elkaar op een dag weer in de armen konden sluiten. Maar de huidige oorlog in Syrië heeft de situatie veranderd, en Israël is daar handig op ingesprongen. ‘Vroeger gingen duizenden jonge druzen nog steeds voor hun studie naar Syrië, maar dat is voorbij’, vertelt Salman Suleiman Faridi, een vriend van de burgemeester. ‘Ze gaan nu naar Tel Aviv en Haifa.’ En terwijl mensen die voor de Israëlische nationaliteit kozen vroeger als verraders werden beschouwd, is dat nu veel normaler geworden. ‘We zien hoe de oorlog het leven van onze familieleden verwoest’, zegt Faridi. ‘Natuurlijk is het niet ideaal, de situatie is complex, maar in Israël kunnen we een goed leven leiden. Zeker jongere druzen, die Syrië alleen uit verhalen kennen, denken: ‘Hier zitten we beter.’’||https://www.volkskrant.nl/nieuws-achtergrond/willen-israeliers-naar-de-trumphoogte-verkassen-zijn-naam-is-zeker-niet-waarom-we-hier-wonen~bb980990/
2022-08-28||Tiende wereldtitel Nino Schurter leidt maar deels de aandacht af van dopingzaak Mathias Flückiger||Nino Schurter weet hoe het is om wereldkampioen mountainbike te worden. Hij werd het negenmaal eerder en nu in Les Gets opnieuw. De vreugde is alsof het zijn eerste titel betreft. ‘Ik kan het niet geloven’, herhaalt hij voor de televisiecamera telkens opnieuw. Niets zegt hij over de dopingzaak van zijn grote rivaal Mathias Flückiger, net zomin als hij daar voor het WK iets over te melden had. In de laatste stoffige ronde over de Franse Alpenweide had Schurter alleen nog de Spanjaard David Valero Serrano in zijn wiel. Op elke technische passage, over de bonkige boomwortels of tussen rotsblokken door, probeerde de Zwitser zijn concurrent af te schudden. Schurter meet 1 meter 73 en flitst soepel langs de obstakels. Valero komt met bijna 1 meter 90 een stuk moeilijker door de krappe bochtjes. Pas in het laatste echt lastige deel dwong Schurter hem eindelijk tot een foutje. Opgelucht wierp de Zwitser zich door de laatste slingerende bochten onder de skilift van wintersportdorp Les Gets. De weg naar de zege lag open. Schurter is een legende in zijn sport. Zijn eerste wereldtitel veroverde hij in 2009 al in Canberra. En op de Spelen haalde hij medailles in alle kleuren: brons in 2008, zilver in 2012 en goud in 2016. Maar in Tokio belandde Schurter net naast het olympisch podium. Die wedstrijd werd gewonnen door Tom Pidcock, die Mathieu van der Poel in veelzijdigheid naar de kroon steekt. De Brit kan veldrijden en is een groot talent op de weg. In de Tour de France van dit jaar won hij de rit naar Alpe d’Huez. En hij was degene die olympisch goud pakte in Tokio. In Les Gets stemde Schurter zijn race op Pidcock af. Omdat de Brit slechts twee wereldbekerwedstrijden had gereden – zijn wegprogramma liet meer deelnames niet toe – moest hij op een van de achterste startrijen beginnen. Schurter stond met koelvest aan in de zon helemaal vooraan en voerde de eerste ronde het tempo hoog op. In twintig minuten werkte Pidcock, die anderhalve week geleden in München in een zwak bezet veld Europees kampioen werd, zich vanuit de achtergrond naar de kopgroep met Schurter, Valero en de Italiaan Luca Braidot. In de ronden erna moest Pidcock het trio soms eventjes laten gaan, maar telkens keerde hij terug. Tot na een uur rijden Schurter aanviel en Pidcock door de inhaalrace in de beginkilometers te vermoeid bleek om te volgen. Na een valpartij en een achterwielwissel in de materiaalpost was het podium voor de 23-jarige Engelsman definitief uit het zicht. Braidot werd derde. Wie enkele weken geleden de hoofdpersonen voor het WK had moeten noemen was op Schurter, Pidcock en op Mathias Flückiger uitgekomen. En in zekere zin speelde Flückiger ook een hoofdrol, al was het juist door zijn ontbreken. Twee weken geleden bleek hij positief te hebben getest op zeranol, een groeimiddel uit de veehouderij dat soms door sporters wordt gebruikt in de hoop op wat extra spiergroei. Dat het ook werkt is nooit bewezen, maar het staat op de dopinglijst en de 33-jarige Flückiger, zilver in Tokio en op de afgelopen drie WK’s, werd voorlopig geschorst. Via bondscoach Bruno Diethelm liet hij weten onschuldig te zijn. Onmogelijk is dat niet. In 2017 werd de Amerikaanse 800 meterloopster Ajee Wilson niet geschorst. Ze had besmet vlees gegeten, iets dat overigens in de VS eerder kan gebeuren dan in Europa, want in de EU is het anabole middel in de veehouderij niet toegestaan. Het dopingnieuws hakte erin bij de Zwitsers en daarmee in het hele mountainbikewereldje, want daarin geldt Zwitserland als grootmacht. Die status dankt het Alpenland niet alleen aan veelwinnaar Schurter. Bij de Spelen in Tokio was bij de vrouwen het hele podium Zwitsers, met Jolanda Neff, Sina Frei en Linda Indergand. Neff, tweede in de vrouwenwedstrijd achter de Franse Pauline Ferrand-Prévot, toonde zich in de week voor de WK geschokt. Volgens haar is Flückiger ‘de aardigste mens op aarde’ en is hij slachtoffer van een mogelijk moedwillige actie van iemand anders. ‘Er zijn nu eenmaal boosaardige mensen die een ander iets aan willen doen’, zei ze. Verdere toelichting gaf ze niet. Juist Schurter hield zich stil. Hij en Flückiger liggen elkaar niet. Dit seizoen kwam de rivaliteit tussen beide dertigers tot een kookpunt bij de wereldbekerwedstrijd in Lenzerheide, in Zwitserland. In de slotronde zou Flückiger, buiten het zicht van de camera’s, Schurter ten val hebben gebracht, en zichzelf trouwens ook. Volgens Flückiger was het niet meer dan een ongelukkige samenloop van omstandigheden. De plooien zouden inmiddels zijn gladgestreken tussen beide mannen. Toch is de relatie nog niet zo dat Schurter het publiekelijk voor Flückiger opneemt. Wel biedt hij met zijn tiende wereldtitel de Zwitserse mountainbikefans in ieder geval iets om de nare smaak van Flückigers dopingzaak mee weg te spoelen.||https://www.volkskrant.nl/sport/tiende-wereldtitel-nino-schurter-leidt-maar-deels-de-aandacht-af-van-dopingzaak-mathias-fluckiger~bb1f2ca8/
2022-08-28||De granola van Snelle Jelle wordt met een hyperactief toontje in de afgeladen ontbijtgranenmarkt gezet||Snelle Jelle, van de handzame kruidkoekrepen die wielrenners op hun bezwete ruggen meedragen, wil voortaan een bunkerstation eerder (of later) om de hoek komen kijken. De granola van Snelle Jelle heeft ‘dé unieke kruidkoeksmaak’, smaakt volgens Snelle Jelle ‘echt naar Snelle Jelle’ en wordt met een hyperactief toontje in de afgeladen ontbijtgranenmarkt gezet. ‘Dankzij de voedzame volkoren granen blijf je gewoon gáááááán.’ De graanclusters, zoals die dingen heten, zijn bonkig en zoet. In twee van de drie smaken gaan ze samen met chocolade of noten. Snelle Jelle staat voor een ‘te krachtige start’, lezen we op de kartonnen doos, waarbij ‘te’ tussen haakjes is gezet. Wat is het nou, wel of niet te krachtig? Kan een start te krachtig zijn? Overal waar te voor staat is niet goed, denkt Het Nieuwe Eten maar weer eens, behalve tevreden. Voor de echte Snelle Jelle-smaak vinden we ’m in ieder geval iets te taaitaaierig. Niet goed, maar ook niet slecht. Cijfer: 6,5||https://www.volkskrant.nl/beter-leven/de-granola-van-snelle-jelle-wordt-met-een-hyperactief-toontje-in-de-afgeladen-ontbijtgranenmarkt-gezet~b38bed3b/
2022-08-28||Koken met konijnen heeft een kwaliteit die doet denken aan Taarten van Abel||Het was wel even geleden – een jaar of twintig – dat ik op zondagochtend in pyjama voor de tv zat. Ik stuitte op Koken met konijnen – een VPRO-kinderprogramma, uitgezonden op NPO Zapp. Presentators Ayrton Fraenk en Diederik Kreike doen in Koken met konijnen aan inclusive cooking. Ze maken gerechten voor elk huisdier, want alle dieren mogen er zijn, en ze mogen zelf hun pronoun kiezen. Deze week was het de beurt aan de twee pony’s van Julia, die volgens deze ‘ponymoeder’ een zware tijd achter de rug hadden, vol verhuizingen. Vanwege mijn nieuwe functie als tv-recensent mijmerde ik de laatste dagen over de rol die de tv tot nu toe had gespeeld in mijn leven. Ik dacht vooral aan hoe mijn zusje en ik vroeger elke weekendochtend meteen voor de buis ploften. Villa Achterwerk, natuurlijk – je bent een VPRO-kind, of je bent het niet. De Daltons, Madelief, Toscane (banááánen, orkááánen). Pas rond groep 4 kwam ik erachter dat er ook andere netten bestonden naast 1, 2 en 3; dat daar programma’s te zien waren als Dragon Ball Z en Pokémon. Zeker tot mijn 8ste werd al mijn tv-entertainment goedgekeurd door de publieke omroep. Ik vraag me ineens af wie toen de netmanager was. Kinderen met eenzelfde lot denken momenteel dat iedereen op zondagochtend kijkt hoe Diederik en Ayrton – na het netjes gevraagd te hebben – rondrijden op de pony’s van Julia, met Old Town Road van Lil Nas X als soundtrack. En je kan eigenlijk niet anders dan die kinderen benijden. Koken met konijnen heeft een kwaliteit die doet denken aan Taarten van Abel, waarin kinderen tijdens het bakken met een stalen gezicht vertelden over allerhande problemen, en Abel niet met medelijden reageerde, maar met vriendschappelijk levelen. ‘Dus je vader is dood, en je moeder zwaar depressief, jeetje, nou, dat is nogal wat.’ Ayrton en Diederik combineren aanstekelijk enthousiasme met het volstrekt serieus nemen van hun gasten – zowel de kinderen als de dieren. Voor Julia’s pony’s maken ze clafoutis pour toutes les amies: clafoutis voor alle vrienden. (Ingrediënten: havermelk, havermout, kersen, banaan, extra kersen.) En omdat ze ook wel aanvoelen dat niet alleen haar pony’s moeite hebben met vrienden maken, nemen ze Julia mee op een paardentraining, gericht op het creëren van zelfvertrouwen. Diederik doet voor hoe je een paard aanspreekt. ‘Je moet gewoon zelfverzekerd ‘kom mee’ zeggen, en dan komt-ie.’ Het gaat om aangeven wat je wil, vult Ayrton aan. ‘Jij bent de leider.’ Julia leert dat ze ‘gewoon rechtop moet staan’ in de klas. Diederik en Ayrton vonden het weer een geslaagde dag, zeggen ze, als ze omringd door hun ‘nouvelles amies’ de clafoutis aansnijden. ‘Wauw’, zegt Ayrton, als hij de eerste hap neemt – vol ongeloof kijkt hij naar zijn eigen baksel. Ook de paarden krijgen een stuk – de vraag is natuurlijk of ze het lekker vinden. Pony Jip trekt als antwoord zijn bovenlip omhoog. Diederik concludeert: ook hij vindt het heerlijk.||https://www.volkskrant.nl/columns-opinie/koken-met-konijnen-heeft-een-kwaliteit-die-doet-denken-aan-taarten-van-abel~b1aef29d/
2022-08-28||Spreekkoren en vuurwerkbom hinderen Ajax meer dan spel van FC Utrecht||‘Lamzakken’, riep een supporter van de thuisclub na de wedstrijd naar de spelers van Utrecht, dat geen enkele echte kans kreeg. Zo zagen ze er ook uit, de spelers, als slappe hap samen, al is het lastig om in het spel te komen als je voortdurend te laat bent, als de tegenstander technisch en qua positiespel zoveel meer te bieden heeft. Ja, natuurlijk was het ook in de Galgenwaard weer een middag met smetten. De minderheid, althans dat zeggen ze dan om het probleem overzichtelijk te houden, is het aardig aan het verpesten voor de liefhebber. Vanaf de Bunnikside kwamen racistische geluiden, vooral na de 0-2 van Brian Brobbey. Na een uur, toen de wedstrijd allang was beslist, ontplofte een stuk vuurwerk in de buurt van doelman Remko Pasveer van Ajax, die tolde op zijn benen van schrik. ‘Schaam je kapot’, voegde de omroeper toe aan zijn mededeling dat het duel bij een volgend incident definitief gestaakt zou worden. Pasveer: ‘Ik schrok van de klap, maar elke aandacht is te veel. We moeten ons concentreren op het voetbal.’ ‘Schaam je kapot’, zong ook een deel van de supporters van FC Utrecht na afloop, waarbij het onzeker bleef of ze het over zichzelf hadden of over de spelers voor wie ze normaal juichen. Van het randgebeuren had Ajax aanmerkelijk meer te duchten dan van FC Utrecht zelf, het eeuwig ambitieuze elftal, sinds dit seizoen onder trainerschap van Henk Fraser. Tegenvallen is het handelsmerk van de club. Spits Bas Dost, de belangrijkste nieuweling in de selectie van dit seizoen, bleef al in de eerste minuut een tijdje liggen nadat Calvin Bassey tegen hem opsprong. Van Dost is verder niets meer vernomen deze middag. Bassey en Jurriën Timber vormen een krachtig centrum met vaardigheid, al is Bassey nog wat druistig, met te veel balverlies. Remko Pasveer is vast terug in het doel. Twee duels is Ajax nu zonder tegengoal. Kenneth Taylor ontwikkelt zich uitstekend als middenvelder met diepgang, tweebenigheid en flair. Nee, het spannendst bij Ajax is dezer dagen eigenlijk of Antony blijft, de pingelaar uit Brazilië. Hij zal vrijwel zeker vertrekken, voor bijna honderd miljoen, in het spel met Manchester United dat is aangezwengeld dankzij de naar Engeland vertrokken trainer Erik ten Hag, die zich de grootste sponsor van de Nederlandse kampioen mag noemen. Ajax zal, afgezien van de eventuele komst van Hakim Ziyech of welke vervanger ook, de snelheid, trucs, streken en inventiviteit missen van Antony, de laatste week een soort werkweigeraar. Dusan Tadic was zondag vooral rechtsbuiten. De aanvoerder is alleen ver verwijderd van zijn beste vorm en lijdt voor zijn begrippen veel balverlies. Hij is normaliter wel balvast, doch vrijwel zonder topsnelheid. Steven Berghuis, belangrijk met een goal en een assist, kreeg weer een belangrijke rol in het elftal, als aanvallende middenvelder. Zo makkelijk ging het balletje rond bij Ajax, van voet tot voet, soms bijna zonder interceptie van de tegenstander. En als FC Utrecht dan al eens de bal had, had Ajax die zo terug vanwege druk op de juiste momenten. Zelfs invaller Jorge Sanchez, als rechtsback gekomen voor de geblesseerd geraakte Devyne Rensch, toonde zich meteen Ajacied. Hij trok naar voren alsof hij nooit iets anders heeft gedaan en probeerde in de slotfase zelfs een spectaculaire omhaal. Fysiek ongemak was ongeveer de enige schade die Ajax opliep. Afgezien van Rensch en Daley Blind, geraakt door een onbesuisde sliding van Othmane Boussaid, verliet ook Jurriën Timber het veld, in zijn geval met kramp. De vroege 0-1 was een stimulans voor Ajax, na een korte hoekschop, de voorzet van Dusan Tadic, de halve kopbal van Edson Alvarez en de hele kopbal van Berghuis, die bij de tweede paal mede vrij was omdat Moussa Sylla niet oplette. Kort voor rust viel de beslissing, toen Brobbey de voorzet van rechts inkopte, door gewoon sterker te zijn dan Ter Avest. De spits bleef even voor de harde kern van de tegenstander staan en kreeg discriminerende spreekkoren over zich heen, al zei hij na afloop dan dat hij zich daarvan niets aantrekt. FC Utrecht valt tegen, opnieuw, niet voor het eerst, vermoedelijk ook niet voor het laatst. Regimenten spelers zijn door de jaren heen met grote ambities naar Utrecht getrokken, nu weer als laatste Jens Toornstra van Feyenoord, op zich natuurlijk een goede versterking. Utrecht liep erbij en keer ernaar, naar Ajax. In de tweede helft gebeurde nagenoeg niks. ‘Zakelijk’, oordeelde Pasveer. ‘We hadden Utrecht iets offensiever verwacht’, zo was trainer Alfred Schreuder blij met de zege. ‘We hebben ons weer kunnen ontwikkelen in het samenspel. Er zat energie in de ploeg. En er is net gezongen in de kleedkamer.’||https://www.volkskrant.nl/sport/spreekkoren-en-vuurwerkbom-hinderen-ajax-meer-dan-spel-van-fc-utrecht~be071467/
2022-08-28||Te aangename koorklanken, galanterieën en strelende fluiten op het Festival Oude Muziek  ★★★☆☆||Net nu in Europa een oorlog woedt en de energieprijzen ontploffen, komt het Festival Oude Muziek in Utrecht met een luchtig, zeg maar gerust frivool thema: galanterie. Hoffelijkheid en avontuurtjes, olala, past dat wel in deze brisante tijd? En kun je daar tien dagen met 75 concerten plus een baaierd aan nevenactiviteiten mee vullen? En óf dat past, in deze tijd. Als je tenminste, zoals in Utrecht, het begrip galanterie oprekt naar een stelsel van sociale codes, naar alles wat het samenleven versoepelt en veraangenaamt. Zo bekeken vallen er wel tien festivals te vullen. Hoofse liefde en verfijnd tijdverdrijf: de muziekhistorie staat er bol van. Zo bol, dat ‘ratjetoe’ het eerste woord is dat opkomt als je het klinkerdikke programmaboek doorbladert. Onterecht, want natuurlijk zijn middeleeuwse troubadourliederen eersteklas galanterie, kent muziek uit de rococo een hoge mate van verfijning en is de liedkunst in Parijse salons rond 1900 met passen en meten best galant te noemen. Toch is galanterie niet de reden waarom buiten de Jacobikerk een mensenlint het plein op slingert. Dit publiek komt af op Stile Antico, een groep van twaalf Britse zangers die grossiert in een aangename, misschien te aangename koorklank. Trendy programma brengen ze mee: renaissanceliederen voor en door vrouwen, onder wie Leonora d’Este en Maddalena Casulana. Tegen de stroom in schreven ze noten die niet onderdeden voor die uit de pen van William Byrd en John Sheppard. Maar zingen de Britten een droevig motet van Pierre de la Rue, dan hoor je toch het verschil tussen maakwerk (m/v) en een meesterwerk. Concerten voor een handvol volk, ook dat komt voor in Utrecht. De Lutherse Kerk, toch al mini, is maar half gevuld als de Amerikaanse klavecinist Mitzi Meyerson een ‘spectaculaire vernieuwer’ presenteert: de Oostenrijkse componist Joseph Anton Steffan. Zijn 18de-eeuwse sonates zouden we, vindt Meyerson, moeten rekenen tot de kern van de klavierliteratuur. Een kat in de zak, zo blijkt. Galanterieën zitten er genoeg in Steffans klavierstijl, van schalkse impuls tot schelmse versiering. Maar al met al is het weinig meer dan handig aan elkaar gehaakte ideetjes en clicheetjes. Ook dat is al 41 jaar festivaltraditie: bij het ene optreden ontploft een bom, het andere loopt af met een sisser. Een tegenvaller was bijvoorbeeld het openingsconcert door de Nederlandse Bachvereniging, ‘artist in residence’. In delen uit Bachs Hohe Messe en in werk van zoon Carl Philipp Emanuel Bach konden we er niet omheen: het koor van de Bachvereniging ontbeert wat decennialang z’n trots was, gloed en spankracht. Verbluffend dan weer hoe de Britse sopraan Carolyn Sampson de Franse liedkunst verkende. Debussy, Fauré, Ravel, stuk voor stuk verklankten ze gedichten uit de bundel Fêtes galantes (1869) van Paul Verlaine. Maar geen lied was zo mooi als L’heure exquise van de sensuele Reynaldo Hahn. Zweefvlucht onder sterrenhemel: Sampson voltooide hem zoemend. Verlaine haalde inspiratie uit de rococoschilderijen van Antoine Watteau. Een daarvan dook op in Geister von Sanssouci, een festivalproductie rond de Pruisische koning Frederik de Grote. Sanssouci, ‘zonder zorgen’, heette het lustslot dat hij neerzette in Potsdam bij Berlijn. Het Duitse ensemble Art House 17 liet zijn verbeelding los op de muziek waarmee Frederik zich amuseerde. Zijn liefdesavontuur met ene luitenant Frederik von Katte vormde het vertrekpunt. Frederik was 18 toen ze vluchtten richting Engeland. De twee werden gesnapt, waarna hij moest toezien hoe zijn vriend werd onthoofd. In de Utrechtse Paardenkathedraal mijmerde Frederik over het aangename bestaan dat ze hadden kunnen leiden. Watteau kwam tot leven, commedia dell’arte zette theatraal de toon. Maar het was vooral de galante muziek, van Gluck tot Graun, die de voorstelling optilde. Zwiepen over snaren en strelen met de fluit: toch heilzaam, in het onrustige Europa.||https://www.volkskrant.nl/cultuur-media/te-aangename-koorklanken-galanterieen-en-strelende-fluiten-op-het-festival-oude-muziek~b714c078/
2022-08-28||Nog één keer wentelde ik mijn voeten in het zand, nog één keer ergerde ik me aan mijn zwembroek ||Omdat zes weken bijna onafgebroken met zijn vieren te zijn geweest niet genoeg was, gingen we de laatste dagen van de vakantie nog even naar een strandhuisje. Het was maar voor één nacht, als deksel op de zomer. Toen we aankwamen was het nog boven de 30 graden, maar het zou snel afkoelen, die avond al. De volgende dag zouden er drie stelletjes trouwen, bij drie verschillende strandtenten in de buurt, en zou de harde noordenwind de woorden van de speeches over het strand doen waaien. Bij de ene bruiloft werd er iets gezegd over geluk, en het verschil met gelukkig zijn. Ik ving er net te weinig van op om er hier iets snedigs over te zeggen. Bij de andere bruiloft vertelde een vrouw dat de bruidegom er zo van hield aan zijn Honda te sleutelen en met lekker veel lawaai rond te rijden. Aha, dacht ik, dus jij bent dat. Diezelfde noorderwind zorgde ervoor dat ik ’s avonds laat in het donker op het dak van ons strandhuisje moest klimmen omdat de rubberen afdekking had losgelaten. Het flappende rubber maakte een geluid alsof er op ons dak iemand een diner voor een Honda-club had georganiseerd, met stoelendans. Een emmer gevuld met zand bracht uitkomst. De voldoening die ik ervoer nadat ik het klusje had volbracht, kan ik niet anders omschrijven dan overdreven. Een paar uur eerder was die wind er nog niet. De zon scheen warm, maar was zijn kracht aan het verliezen, als een bokser in de laatste rondes van een gevecht. Dit gingen de laatste uren van de zomer worden. Aan de horizon, achter de windmolens, doemden hele dagen achter een bureau op en gingen de schooldeuren open. Nog één keer wentelde ik mijn voeten in het zachte zand, nog één keer leunde ik achterover in een strandstoel, nog één keer ergerde ik me aan mijn zwembroek die geen steekzakken heeft en nog één keer liet ik chips in het zand vallen. Zoals altijd was het voorbij voordat ik het wist. Het koelde af en ik trok een trui aan. Onze dochters speelden in het water, terwijl de stroming ze steeds een beetje zuidwaarts dreef. De zee was warmer dan de buitenlucht, misschien dat ze er daarom niet uit wilden. We stonden naar ze te kijken, aan de rand van het water, aan de voet van de herfst. Ze spetterden en sprongen en gilden en lachten. ‘Als ze nu niet binnen een minuut slapen’, zei mijn vriendin, ‘weet ik het ook niet meer.’ En nu weet ze het dus ook niet meer.||https://www.volkskrant.nl/mensen/nog-een-keer-wentelde-ik-mijn-voeten-in-het-zand-nog-een-keer-ergerde-ik-me-aan-mijn-zwembroek~b304a1b4/
2022-08-28||Opinie: In vergrijsd dorp komt crisis van de zorg veel harder aan dan in trendy binnenstad||Als Limburgse in de binnenstad van Utrecht ben ik de afgelopen decennia volkomen geïntegreerd: ik bak crackers met zaden en pitten van de Ekoplaza, drink gemberthee en als het koffie moet zijn latte macchiato met amandelmelk – hoe cliché kun je het hebben? Een bakfiets heb ik niet, maar als ik iets had om ermee te vervoeren, was die er ongetwijfeld geweest. Ik zou niet weg willen uit Utrecht, met telkens nieuw te ontdekken eettentjes, winkeltjes en muurschilderingen, steeds vaker ook buiten de binnenstad, overal wordt de stad steeds leuker. Twee jaar geleden werd mijn vader ziek. Dankzij corona is het mijn moeder, mijn man en mij gelukt hem tot aan zijn overlijden thuis te houden. We reden eindeloos de A2 op en neer. Mijn man en ik huurden vele vakantiehuisjes in het dorp om van daaruit via Teams, Zoom en Webex te werken terwijl we dan tussendoor de straat overstaken. Ik wandelde vaak met mijn vader langs de Maas en leerde rummikub spelen. Het huis van mijn ouders werd intussen een huis waarin zorgprofessionals in en uit liepen, maar dat is nog altijd goedkoper dan opname in een verpleeghuis en vooral voor mijn ouders natuurlijk kwaliteit van leven. Ik voerde soms mooie gesprekken met mijn vader en was door al die overnachtingen vaak in de buurt om mijn moeder te helpen als hij slechte momenten had. Mijn vrienden kwamen wat vaker naar Limburg, als afleiding voor mijn ouders en gezelligheid voor ons; in Utrecht was ik vaak alleen maar voor de post. Al pendelend realiseerde ik me dat in de huidige discussies rondom migratie, stikstof, energietransitie, bestaanszekerheid en de houdbaarheid van de zorg iets mist, daar waar het gaat om tegenstellingen tussen regio’s. Er zijn recent rapporten verschenen als Afgehaakt Nederland en Regionaal maatschappelijk onbehagen, maar deze vertellen voor mij maar een deel van het verhaal. In alle feiten mis ik de tegenstelling tussen het optimisme in Utrecht en de zorgen in Limburg. In 2008 organiseerde het Nicis (tegenwoordig Platform31 geheten) in Amsterdam een tweedaagse bijeenkomst voor gemeentebestuurders over de toekomst van het land. De teneur was dat Nederland zich zou ontwikkelen in gebieden waar veel geld verdiend zou worden en waar grote welvaart zou zijn, en andere gebieden waar het leven ‘ook goed’ zou zijn, maar kleinschaliger en met meer lokaal georiënteerde bedrijvigheid. Ik vond dat ‘ook goed’ destijds al dreigend klinken: deze term verbloemde iets. De term werd geïllustreerd met de belbus, die in de toekomst een alternatieve voorziening zou zijn omdat een reguliere dienstregeling aan de randen van het land niet meer zou renderen. Ik weet dat ik toen dacht: hoe moet dat later in het dorp van mijn ouders? Anno 2022 rijdt in het dorp van mijn ouders de bus nog steeds of weer opnieuw (want de belbus die er inderdaad ook kwam bleek toch niet zo goed te werken), maar hoe lang nog? De kern is dat ‘ook goed’ eigenlijk betekent: slechter. De afgelopen twee jaar heb ik veel aan ‘ook goed’ gedacht. Daar waar mijn vader vroeger zijn zakenrelaties uitnodigde om in een restaurantje in het dorp een hapje te eten, zijn de meeste restaurantjes buiten het toeristenseizoen gesloten of alleen in het weekend geopend. De wijkverpleging liet alvast weten dat het team te klein was om nog meer zorg te kunnen leveren wanneer mijn vader die nodig zou hebben, ook al had hij er formeel wel recht op. Het dorp van mijn ouders is prachtig, maar ik voelde deze laatste jaren toch ook de ervaring van machteloosheid die ik in mijn Utrechtse bubbel nooit voel. Ik ontdekte dat de gesprekken die mijn ouders in Limburg met hun kennissen voerden somberder waren dan de gesprekken die ik voerde in Utrecht en dat zij met andere ogen naar het nieuws keken. Kwesties als verduurzaming werden gereduceerd tot: ‘Is het voor ons realiseerbaar en betaalbaar, nu het inkomen lager is dan het ooit was?’ Mijn ouders en de mensen in hun omgeving voelen zich sneller klem zitten, met minder perspectief, afhankelijk van een pensioen dat al jaren niet meer groeit, in een dorp waar voorzieningen niet meer vanzelfsprekend zijn. Wat betekent dit voor de Haagse keuzes van dit moment? Bekend is dat veel gemeenten in Zeeland, Limburg, Drenthe en Groningen veel vergrijsder zijn dan de rest van Nederland. Omdat ons zorgstelsel landelijk is ingericht, was mijn naïeve veronderstelling dat verschillen via landelijke solidariteit worden vereffend, dat wil zeggen: 17 miljoen Nederlanders betalen in principe hetzelfde en krijgen daar ook dezelfde kwaliteit van zorg voor terug. Het zou niet uit mogen maken in welke regio je woont. Totdat ik me realiseerde dat vergrijzing ook een kleinere beroepsbevolking inhoudt en dat de vergrijzing in de grensregio’s niet alleen het gevolg is van kleinere gezinnen, maar ook van het verhuizen van jongere mensen naar regio’s waar meer baan- en carrièrekansen liggen – een keuze die ik zelf ook ooit maakte. De gevolgen daarvan zijn schrijnend en zorgwekkend. Dit voorbeeld gaat over zorg, maar ook op andere terreinen zijn er aan de randen van het land minder keuzemogelijkheden, waardoor mensen sneller zelf klem komen te zitten, zien dat anderen klem zitten en daar bang van worden. Ik ken meerdere verhalen dat de wijkverpleging niet in staat is voldoende zorg te leveren; niet omdat er geen budget is, maar omdat er onvoldoende mensen zijn om teams ingevuld te krijgen. Dit betekent weer overbelaste mantelzorgers en een grotere kans dat thuis wonen als oudere of voor mensen met een lichamelijke beperking niet langer vol te houden is. Beiden met alle gevolgen van dien voor de leefbaarheid van de lokale gemeenschap. Een dynamische economie zoals in Utrecht werkt nu eenmaal als een magneet, maar het zou goed zijn om na te denken hoe beleidskeuzes deze trend niet onbedoeld extra aanjagen. Feit is dat aan de randen van het land bepaalde problemen harder aankomen, of het nu gaat om een stikstofkaartje dat de grootste reductie verlangt in deze gebieden, of een kleine gemeenschap die een grote hoeveelheid asielzoekers moet verstouwen. Zaken die in een regio als Utrecht makkelijker te absorberen zijn. We mogen meer begrip hebben voor elkaar en mensen buiten onze dynamische bubbels niet wegzetten als irrationele mopperaars. Het onbehagen dat er is, kent een reële basis van meer machteloosheid en minder perspectief. Dat moeten we als maatschappij serieuzer nemen, ook in gebieden waar meer geld verdiend wordt. Dat betekent niet, zoals in de jaren zeventig, het verhuizen van overheidsinstanties als DUO en het CBS naar Groningen of Limburg, maar wat wél welkom zou zijn is een beetje praktische hulp en inventiviteit om problemen op te lossen. Ieder mens heeft perspectief nodig: dat geldt voor boeren, voor ouderen en ook voor de jongeren die in de regio blijven wonen, maar niet de mantelzorger kunnen worden voor de hele straat.||https://www.volkskrant.nl/columns-opinie/opinie-in-vergrijsd-dorp-komt-crisis-van-de-zorg-veel-harder-aan-dan-in-trendy-binnenstad~b60206be/
2022-08-28||Het weerbericht voor maandag 29 augustus: Zon en wolkenvelden||Een hogedrukgebied tussen de Britse Eilanden en Scandinavië is de komende dagen bepalend voor het weer in ons land. De stroming om dit hogedrukgebied heen is verantwoordelijk voor een noordenwind. Hierdoor zijn de temperaturen normaal voor eind augustus. Vanaf zee trekken maandag af en toe wolkenvelden over en het blijft vrijwel droog. Met name ’s middags breekt de zon steeds vaker door de bewolking en zijn er langere zonnige perioden. De temperatuur stijgt naar 20 graden in het noorden en 23 graden in het zuiden. In de avonden en nachten is het vrij helder en hierdoor koelt het sterk af. Deze week verlopen de ochtenden dan ook aan de frisse kant. De noordenwind wordt vanaf dinsdag verruild voor een noordoostelijke wind en de temperatuur zit in de lift. In de loop van de week stijgt in het zuiden en oosten de kans op zomerse temperaturen van 25 graden of meer. In de westelijke provincies is het veelal 22 tot 24 graden. Daarbij blijft het droog met geregeld zonneschijn. Met het wegtrekken van het hogedrukgebied komt er later in de week ruimte voor een westelijke wind. Er worden dan meer wolkenvelden aangevoerd en de buienkans neemt toe.||https://www.volkskrant.nl/nieuws-achtergrond/het-weerbericht-voor-maandag-29-augustus-zon-en-wolkenvelden~b2f72554/
2022-08-28||Volleyballers openen WK met comfortabele winst op Egypte ||De openingswedstrijd van de Nederlandse volleyballers in het Sloveense Ljublana is verlopen zoals gehoopt. De comfortabele 3-0-winst tegen Egypte geeft vertrouwen voor de andere wedstrijden in de poule. Maandag en woensdag wachten Argentinië en Iran, die op de wereldranglijst een stuk hoger staan dan Nederland. Tegen Egypte ging het tot 10-10 in de eerste set nog gelijk op, daarna nam de Nederlandse sterspeler Nimir Abdelaziz zijn ploeg op sleeptouw. De Egyptenaren hadden geen antwoord op zijn snoeiharde sprongservices en zo wist Nederland het eerste gat te slaan. De set werd met 25-17 gewonnen. In de tweede set leek Nederland door te stomen, maar door slordigheid kwamen de Egyptenaren toch nog op gelijke hoogte: 18-18. Met 25-22 trok Nederland toch nog aan het langste eind. De laatste set werd probleemloos met 25-16 gewonnen. Met 21 punten was Abdelaziz bij Nederland de topscorer. Met de 3-0 overwinning zet Nederland al een grote stap naar de achtste finale. De eerste twee landen van de zes poules en ook beste vier nummers drie plaatsen zich daarvoor. Maar met een derde plek wacht in de volgende ronde wel meteen een van de toplanden. Met winst tegen Argentinië en/of Iran kunnen die worden ontlopen. Maandag speelt Nederland eerst tegen Argentinië, dat vorig jaar op de Olympische Spelen brons won en zevende staat op de wereldranglijst. Nederland staat zelf dertiende, maar wist de Zuid-Amerikanen onlangs in de Volleybal Nations League wel te verslaan. Ook van Iran (achtste op de wereldranglijst) werd toen gewonnen. De twee landen waren in hun eerste poulewedstrijd aan elkaar gewaagd. Drie van de vijf sets moesten ze langer doorspelen voordat er een verschil van twee punten was gemaakt. Iran won uiteindelijk met 2-3.||https://www.volkskrant.nl/sport/volleyballers-openen-wk-met-comfortabele-winst-op-egypte~b4f88415e/
2022-08-28||Verstappen heerst in België en wint vanaf veertiende plek op Spa-Francorchamps||Verstappen heerste in de Ardennen van eerste tot de laatste bocht, met als resultaat een nóg grotere voorsprong in de WK-stand, zijn negende zege dit seizoen, en de hoogstwaarschijnlijke genadeklap als het gaat om de titelstrijd. Het was na de kwalificatie op zaterdag al een beetje te merken aan de gelatenheid bij Ferrari-coureur Carlos Sainz, die op Spa vanaf de eerste plek startte dankzij een motorwissel bij Verstappen. De Nederlander was met afstand de snelste in de kwalificatie, maar startte de race door de straf voor de wissel in de achterhoede, vanaf de veertiende plek. Of Verstappen vanaf die positie nog kans had op de zege? ‘Ik denk het wel’, zei Sainz, die waarschijnlijk toen al wist hoe de race zou gaan verlopen. Verstappen was het gehele weekeinde ongenaakbaar op Spa-Francorchamps. Vol zelfvertrouwen stuurde hij zijn RB18 over het snelle circuit in de Ardennen. Na de kwalificatie zei Verstappen al dat hij zich race na race comfortabeler voelt in zijn nog altijd relatief nieuwe bolide, die voor dit seizoen volledig is veranderd. De auto excelleert bovendien op banen waar een hoge topsnelheid cruciaal is, zoals op Spa. Tel die twee zaken bij elkaar op en Verstappen blijkt in zijn huidige vorm een klasse apart, zo toonde de regerend wereldkampioen zondag in de race. Al na de eerste ronde was hij opgerukt naar de achtste plek. Binnen tien ronden reed hij op een podiumplek. In ronde 12 van de 44 greep hij de leiding. Het was een ongekende opmars, waarin het soms leek alsof de ontketende Verstappen de enige was in een Formule 1-auto, met de rest van het veld in een auto uit een andere klasse. Eenmaal aan de leiding kwam hij geen seconde meer in de problemen. Ook scoorde Verstappen nog het extra punt voor de snelste ronde. Charles Leclerc, Verstappens titelrivaal sinds de eerste race van het seizoen, kwam niet verder dan de zesde plek. Daardoor werd Verstappens voorsprong in de WK-stand nóg rianter; hij leidt nu het kampioenschap met liefst 93 WK-punten. Daarmee is de kans aanzienlijk dat hij zijn tweede wereldtitel ergens in oktober al binnen heeft, ruim een maand voor het seizoenslot in Abu Dhabi. Of misschien komt die titel nog wel eerder, gezien de onverzadigbaarheid die Verstappen in België direct na de race toonde. ‘Nee, ik had dit voor dit weekeinde niet kunnen bedenken’, zei hij. ‘Maar ik wil meer van dit soort zeges. Dus we moeten vooral hard blijven werken.’||https://www.volkskrant.nl/sport/verstappen-heerst-in-belgie-en-wint-vanaf-veertiende-plek-op-spa-francorchamps~bb38a275/
2022-08-28||Een shirt maken voor Ajax is voor de mannen van Daily Paper wéér een wens die in vervulling gaat ||De mannen van het succesvolle Nederlandse modemerk Daily Paper vliegen de hele wereld over; omdat ze persoonlijk contact belangrijk vinden laten ze graag overal hun gezicht zien. Ze hebben drie flagshipstores, in New York, Londen en Amsterdam, en wereldwijd 148 verkooppunten. Ondertussen moeten ze hun bedrijf draaiende houden en willen ze elkaar zoveel mogelijk fysiek ontmoeten. Maar de telefoon is heilig en ook tijdens het interview nooit ver weg. De mannen zijn druk. ‘Het meeste contact verloopt via onze appgroepen, dat gaat de hele dag door’, zegt Abderrahmane Trabsini. ‘Maar onze board meetings vinden altijd plaats als we allemaal in Nederland zijn.’ Trabsini is van de drie oprichters het spraakzaamst. Hussein Suleiman praat via zoom mee vanuit New York, zijn enthousiasme is door het scherm voelbaar. De bedachtzame Jefferson Osei heeft het belangrijkste nieuws te delen: de samenwerking met Ajax. Wat begon als een blog over streetwear, is nu een van de hipste kledingmerken van Nederland en ver daarbuiten. Het was Hussein Suleiman die in 2008 creatievelingen interviewde voor zijn online ‘daily paper’ en hun als bedankje een zelfontworpen T-shirt cadeau gaf. Die sloegen zo aan, dat hij samen met vrienden Trabsini en Osei in 2012 besloot door te gaan als kledingmerk. Geen van allen hadden ze een opleiding in de mode. ‘Een T-shirt ontwerpen was al lastig’, zeggen ze over die tijd. Nu zitten ze in de boardroom van hun uit de kluiten gewassen bedrijf, in een indrukwekkend kantoorpand nabij Amsterdam Houthavens. Een massieve betonnen buitentrap met knalgeel hekwerk brengt bezoekers naar de ingang. Het ruime kantoor telt twee verdiepingen, die overal kledingrekken herbergen met de nieuwste collecties. De veelal jonge medewerkers zijn intimiderend stijlvol gekleed. Het idee voor een samenwerking met Ajax ontstond al tijdens de fashion week van Parijs, in september 2018. Spelers van Ajax wisten hem sowieso wel te bereiken, vertelt Osei, maar het ging hem om het ontwerpen van de officiële Ajax-kleding. Via een Adidas-vertegenwoordiger kwam hij in contact met de teamsport-afdeling van Ajax. Het idee werd gedropt, maar daarna volgde, mede door corona, een lange radiostilte. Tot Daily Paper per toeval in dezelfde periode als Ajax een ode bracht aan Bob Marley, beide partijen met onder andere een T-shirt. Adidas nam contact op: ze deden toch niet hetzelfde als zij? In plaats van een conflict ontstond er toenadering, en al snel kwam vanuit Adidas de vraag of ze binnen drie weken een ontwerp wilden maken voor het Champions League-uitshirt. Na een traject van twee jaar project-, product-, en campagneontwikkeling werd het resultaat afgelopen woensdag gepresenteerd. Het shirt wordt het derde shirt voor Europese wedstrijden. Osei: ‘Adidas heeft eigen templates voor voetbalshirts. Binnen die kaders moesten we aan de slag. De opdracht aan ons was om het shirt kleur te geven, om een verhaal te vertellen aan de hand van het shirt. Voor ons is het belangrijk dat iedereen die Ajax een warm hart toedraagt zich met het shirt kan identificeren. Tijdens onze research onder sporters, artiesten, mensen op kantoor, oud-spelers en supporters kwamen vier belangrijke Ajax-thema’s naar voren: Johan Cruijff, stadion De Meer, het Olympisch stadion en straatvoetbal. Cruijff heeft zijn eigen foundation, daar konden we niks mee doen, stadion De Meer viel af omdat Ajax daar niet meer de officiële tekeningen van had, en een uiting rond het Olympisch stadion zou geïnterpreteerd kunnen worden als marketing voor het stadion. Bleef over straatvoetbal, precies het onderwerp dat dicht bij ons ligt: wij zijn op straat opgegroeid en hebben veel buiten gespeeld en gevoetbald. Straatvoetbal is het fundament waarop Ajax drijft. Johan Cruijff, Dennis Bergkamp, Kluivert, Seedorf: ze zijn allemaal op straat begonnen. ‘De Ajax-selectie heeft lang bestaan uit jongens die niet uit de eigen jeugdselectie kwamen, terwijl de jeugdacademie barst van de talenten, met verschillende etniciteiten – een afspiegeling van de stad. De laatste jaren heeft Ajax weer meer oog voor jeugdspelers, waardoor er een nieuwe generatie opgroeit die zich graag identificeert met de spelers. Die generatie willen we meenemen en vertegenwoordigen.’ Osei: ‘Zeker. Straatcultuur, muziek, kleding, taal, maar ook sport. Dat zijn belangrijke pijlers voor ons.’ Osei: ‘Door de grens op te zoeken en de juiste snaar te raken. We kijken naar de toekomst, zonder te vergeten waar we vandaan komen en waar de club vandaan komt. We hebben ons verdiept in de geschiedenis van straatvoetbal. Het concept is ‘de gouden straatvoetbalgeneratie’ geworden. Wij zijn een van de laatste generaties die vaak buiten speelden. Kinderen van nu groeien op met een iPad, een mobiele telefoon, internet. En de duizenden pleintjes in Amsterdam blijven leeg. We willen uitdragen dat lekker voetballen op straat gezond is en leerzaam: je leert niet alleen voetballen, maar je ontwikkelt je ook in sociaal opzicht. Je empathisch vermogen neemt toe, je leert mensen kennen met een andere achtergrond en je leert hoe je met elkaar moet omgaan. Uiteindelijk hebben we silhouetten van voetbalveldjes als een soort watermerk in het shirt verwerkt.’ Osei: ‘We hebben alle drie een vergelijkbare opvoeding gehad, ook al hebben onze ouders verschillende paden bewandeld. Dat nemen we mee in alles wat we doen.’ Trabsini: ‘Ik kom uit Amsterdam Osdorp en heb gevoetbald tot de grote jongens niet meer met me wilden spelen. Maar op mijn manier was ik altijd buiten op straat en kreeg ik steeds ruzie met mijn moeder omdat ik op tijd thuis moest zijn. Omdat we alle drie tot een minderheidsgroep horen, creëert dat een band. Het feit dat je ouders niet uit Nederland komen, is een connectie, dat maakt je broers. We hebben dezelfde mindset en we delen dezelfde normen en waarden. Dat zie je terug in hoe we met medewerkers omgaan. Als stagiair ben ik zelf in het verleden totaal genegeerd, dus hier zien we stagiairs als collega’s. Als je voor ons merk wilt werken en gelooft in wat we doen, tel je mee.’ Trabsini: ‘We hebben alle drie Afrikaanse roots, in verschillende landen. Ik in Marokko, Hussein in Somalië en Jeff in Ghana. Maar we zijn westers opgegroeid, omdat we hier geboren en getogen zijn. Wij zijn waar het merk voor staat: Afrika meets West-Europa. Dat proberen wij over te brengen en daarom herkennen mensen zich in onze kleding. En ook al heb je geen Afrikaanse achtergrond, iedereen is bezig met zijn of haar roots.’ Trabsini: ‘We leren van elkaar. Soms schrik ik Somaliërs af met bepaalde woorden die ik gebruik en daar word ik dan door Hussein op gewezen. Jeff en Hussein zijn allebei een keer in Marokko geweest. En we hebben met z’n drieën een paar keer Ghana bezocht. Ik vond het echt sick om Jeff z’n roots te voelen. Mijn droom is nu om een keer naar Somalië te gaan.’ Suleiman: ‘Ze weten sowieso al meer over Somalië dan de gemiddelde Nederlander. Ze kennen mijn familie goed en mij natuurlijk. We zijn nu toevallig bezig met een Somalië-collectie. Samen met onze collega’s verdiepen we ons in historie en cultuur van het land en proberen vervolgens elementen uit die cultuur te vertalen naar onze kleding.’ Suleiman: ‘Somalië staat bekend als ‘the nation of poets’. De bekende Somalische schrijver Ibrahim Hirsi heeft een gedicht voor ons geschreven, dat we gebruiken voor onze T-shirts. Maar we hebben ook traditionele kledingstukken, silhouetten en stoffen vertaald naar deze collectie. ‘En we zoeken creatieve talenten in de landen waardoor we ons laten inspireren. Somalische kunstenaars werken mee, maar we vragen ook outsiders, in dit geval een Somalisch meisje dat we van onze winkel in Londen kennen, of we op de goede weg zijn, want we willen de plank niet net misslaan.’ Osei: ‘Ook de opa van Hussein heeft ter inspiratie foto’s met ons gedeeld.’ Trabsini: ‘Voor het zomerseizoen van 2023 hebben we ons gericht op Imazighen, een bevolkingsgroep die al meer dan 15 duizend jaar verspreid over Noord-Afrika woont. Daarvoor vragen we mensen in ons netwerk wat ze ervan vinden, of we goed zitten, of het niet te zwaar beladen is, of ze zich er thuis bij voelen. We willen politiek en religie vermijden en vooral positiviteit brengen.’ Trabsini: ‘Dat vinden wij tof. We maken kleding voor iedereen. Vorige zomer hadden we drie vergelijkbare truien in elk een andere wassing: een Ghanese, een Somalische en een Marokkaanse. Ik heb zoveel verschillende kids in die truien gezien. We zullen nooit zeggen: jij bent geen Ghanees, dus jij mag het niet dragen. Dat zou het tegenovergestelde zijn van wat we als merk willen uitdragen.’ Osei: ‘Zowel in onze artistieke uitingen als via onze kanalen vertellen we ons verhaal en laten we weten waar we voor staan. Niet dwingend, maar subtiel. Dus ik denk en hoop het wel.’ Trabsini: ‘Alle drie 33.’ Trabsini: ‘Wij zitten net boven het gemiddelde denk ik.’ Trabsini: ‘Via de mensen hier op kantoor en onze vrienden- en kennissenkring. Maar vergis je niet: onze doelgroep groeit mee en wordt ouder. Onze smaak verandert en is volwassener geworden.’ Lacht: ‘We dragen niet alleen meer hoodies, maar ook overhemden en cardigans. Als ik een cardigan aantrek van een ander merk denk ik: Daily Paper moet een eigen vest hebben, zodat ik dat andere merk niet meer hoef te dragen. Wat ik nu draag – cap, T-shirt, cardigan, broek – is van top tot teen Daily Paper.’ Trabsini: ‘We hebben goede managers, die zorgen dat alles draait en dat deadlines worden gehaald. Zo kunnen wij ons focussen op de visie en de groei van het bedrijf. We weten niet meer precies wanneer er een nieuwe drop is of wanneer er mailings uitgaan. Het is mooi om te zien dat als wij niet werken de boel niet stilvalt. Dat heb ik wel moeten leren: dat je anderen moet vertrouwen, moet delegeren en niet te dicht op het proces moet zitten. Ik werk vaak met mensen die op sommige gebieden meer kennis en ervaring hebben dan ik, daar kan ik alleen maar van leren.’ Suleiman: ‘Onderling praten we over hoe we leiding willen geven. Dat we op basis van vertrouwen werken geeft mij de ruimte om nu in New York te zijn, dat had ik niet gekund als ik in Amsterdam had moeten zijn om mijn team te begeleiden. En verder werken we vooral op basis van trial-and-error, zoals we dat al sinds de oprichting van Daily Paper doen. Al doende leert men.’ Suleiman: ‘Ja en nee. Alles wat er gebeurt hebben we hardop tegen elkaar uitgesproken, sinds het begin eigenlijk al, als een soort wishlist. Natuurlijk hebben we momenten van ‘wow, het is echt gelukt’ of ‘het gebeurt nu echt’, maar het is niet iets wat voor ons onmogelijk leek.’ Suleiman: ‘Dat vind ik zo lastig! Want mijn advies zal altijd zijn: geloof in jezelf en geef niet op. Een ontzettend cliché. Maar verder kom ik eigenlijk niet, terwijl ze natuurlijk specifieke tips willen. Ik kan ook zeggen: lees dit boek of ga naar die lezing, maar dat gaat ze niet verder helpen.’ Trabsini: ‘Doe het elke dag beter dan gisteren, is ons advies.’ Trabsini: ‘Om in voetbaltermen te blijven: we hebben de Eredivisie uitgespeeld, we willen nu naar de Champions League. In meerdere landen winkels openen. Kleding produceren in Afrika. Internationaal nog meer bekendheid krijgen.’ Osei: ‘In plaats van streetwear zou ik liever alledaagse kleding zeggen, en de behoefte daaraan zal er altijd zijn. Het T-shirt zal nooit verdwijnen. De spijkerbroek en de joggingbroek ook niet.’ Trabsini: ‘We zijn wel hoodie-moe. Dus bedenken we een andere sweater en houden we daarnaast twee tot drie ijzersterke hoodies in de collectie. Ook onze tracksuits vinden nog steeds gretig aftrek.’ Trabsini: ‘Natuurlijk kijken we rond en sluiten we af en toe ergens bij aan.’ Osei: ‘We kijken eerder naar een tendens dan naar een trend.’ Trabsini: ‘Naar WGSN (een trend-forecasting-bedrijf, red.), naar de catwalks in de fashion weeks, maar ook naar vintage. De toekomst is het verleden. Ook experimenteren we met materialen, wassingen en printtechnieken. Op die manier kun je zelfs een simpel T-shirt vernieuwen.’ Osei: ‘En we reizen veel om andere culturen te leren kennen en te weten wat er in andere landen speelt.’ Suleiman: ‘Het is hier superheet, dus de New Yorkers hebben nauwelijks iets aan! En dat terwijl we vandaag onze wintercollectie lanceren. Maar ik voel hier een frisse, nieuwe energie, explosief bijna. Mensen hebben zin om zich weer uit te dossen.’ Trabsini: ‘Zeker, het is de norm. Maar het is niet altijd eenvoudig en gaat stapje voor stapje. Door dichter bij huis te produceren bijvoorbeeld.’ Osei: ‘Duurzaamheid staat wat mij betreft voor maatschappelijke betrokkenheid in alle opzichten, dus in die zin zie ik ons zeker als duurzaam.’ Trabsini: ‘Zo mooi dat we dat vieren met Amsterdam en Ajax. Op 24 september geven we een feestje in Paradiso. Zal ik je een flyer meegeven om mee te vouwen in de krant?’||https://www.volkskrant.nl/mensen/een-shirt-maken-voor-ajax-is-voor-de-mannen-van-daily-paper-weer-een-wens-die-in-vervulling-gaat~b25c91e4/
2022-08-28||‘Monstermoesson’ teistert Pakistan, al meer dan duizend doden||De Pakistaanse regering heeft om internationale hulp gevraagd, omdat de ramp alle capaciteiten van het land te buiten gaat. De Verenigde Staten, het Verenigd Koninkrijk, Iran en de Verenigde Emiraten hebben al hulpgeld beschikbaar gesteld, maar dat is nog bij lange na niet genoeg. Zelf heeft het land amper iets, omdat zijn economie al voor de watersnood in een vrije val was beland. Volgens een ambtenaar van het ministerie van Binnenlandse Zaken, Salman Sufi, was Pakistan ‘net weer aan het opkrabbelen, toen de moessonramp toesloeg’. Premier Shebas Sharif heeft 45 miljoen euro beschikbaar gesteld voor de zwaarst getroffen gebieden, maar dat is slechts een fractie van wat er echt nodig is. Volgens de minister-president zijn nu al 33 miljoen mensen getroffen, 15 procent van de hele bevolking. Een miljoen huizen zouden zijn verwoest, 150 bruggen weggespoeld, wegen zwaar beschadigd en een onbekend deel van de oogsten verwoest. Voor veel bewoners komen waarschuwingen te laat. Of te vroeg: veel waarschuwingen gingen in het holst van de nacht uit, en daardoor werden mensen ’s ochtends alsnog door het snel stijgende water verrast, zodat ze met helikopters en boten gered moesten worden. Reddingswerkzaamheden worden her en der ook bemoeilijkt doordat het water, dat uit de besneeuwde bergen komt, ijskoud is. Sharif vergelijkt de huidige ramp nadrukkelijk met die van 2010 en 2011, die tot nu toe gold als de grootste overstromingsramp in de geschiedenis van het land, waar overstromingen een bijna jaarlijks terugkerend verschijnsel zijn. Sherry Rehman, senator, waarschuwt dat de huidige ‘monstermoesson’ niet op zichzelf staat. Pakistan kampt ook met hittegolven en bosbranden en zit daarmee aan de frontlijn van de klimaatverandering. Rehman noemt wat er nu gebeurt een ‘ernstige klimaatramp’, die in het geval van Pakistan ook nog eens wordt aangewakkerd door het smelten van gletsjers in de bergen in het noorden. ‘Pakistan heeft van alle landen buiten het Poolgebied de meeste gletsjers.’ Door opwarming van de aarde smelten die ruim 7.200 gletsjers steeds sneller weg en overstromen hooggelegen ijsmeren, wat volgens Rehman nog eens bovenop al dat regenwater komt en de moessonramp versterkt. Tegen het Turkse TRT zei Rehman: ‘Tegen de tijd dat de regen afneemt staat een kwart of eenderde van Pakistan onder water.’ De vracht water uit de bergen in het noorden schuift nu langzaam, onder meer via de rivier de Indus, naar het zuiden waar de provincie Sindh eveneens zwaar getroffen is. Zondag alleen al stierven in Pakistan 119 mensen door plotseling opkomend water, vooral in de Noordelijke provincie Khyber Pakthunkwa. Tienduizenden mensen moesten worden geëvacueerd uit het stroomgebied van de noordelijke Swat-rivier.||https://www.volkskrant.nl/nieuws-achtergrond/monstermoesson-teistert-pakistan-al-meer-dan-duizend-doden~b7cd3086/
2022-08-28||Zo monomaan als Josef Albers zich op zijn vierkanten had gestort, zo veelzijdig was het werk van zijn vrouw Anni||Pioniers van de moderne kunst, zo zou je het Duits-Amerikaanse echtpaar Anni en Josef Albers met gemak kunnen noemen. De bekendheid van beiden mag dan decennialang ongelijk zijn geweest (Josef was beroemder), de laatste tijd is die gelijkgetrokken. Terecht. Sterker, achteraf gezien was Anni meer een ‘pionier’ dan haar man: met haar ‘pictorial weavings’ zorgde ze voor een doorbraak in de waardering van de (abstract-geometrische) textielkunst. Met meer dan tweehonderd werken doet Kunstmuseum Den Haag dit najaar eer aan hun beider oeuvres, die zo in het verlengde van elkaar liggen. Anni (1899-1994) en Josef (1888-1976) ontmoetten elkaar in 1922 tijdens hun opleiding aan het befaamde Bauhaus, als studenten van onder anderen Paul Klee en Johannes Itten. Ze trouwden drie jaar later. Door de opkomst van de nationaalsocialisten verhuisde het duo in 1933 naar de Verenigde Staten. Daar doceerden ze tot 1949 aan het al even befaamde Black Mountain College in North Carolina. Josef kreeg als kunstenaar naam door zijn Homages to the Square, een studie in talloze schilderijen van kleurrijke vierkanten. Anni begon aanvankelijk met tegenzin te weven (als vrouw mocht ze aan het Bauhaus niet aan alle studies deelnemen) maar ze vond haar draai in de machinale techniek ervan. En in de geometrische patronen. Plus de pragmatische toepassing van het materiaal: dat het duurzaam was, geluid dempte en licht weerkaatste. Terwijl haar man succes kreeg als schilder en met name als docent, werd Anni door verschillende architecten (zoals Walter Gropius en Philip Johnson) gevraagd haar textielkunst in productie te nemen. Ze was de eerste ontwerper die een solotentoonstelling kreeg in het Museum of Modern Art in New York, in 1949. Daarna begon ze een nieuwe carrière als graficus. Zo monomaan als Josef Albers zich op zijn vierkanten had gestort, zo veelzijdig was het werk van zijn vrouw. Reden genoeg om aan deze artistieke twee-eenheid, ‘like a two-person religious act’ volgens de Josef and Anni Albers Foundation, een overzichtsexpositie te wijden.||https://www.volkskrant.nl/cultuur-media/zo-monomaan-als-josef-albers-zich-op-zijn-vierkanten-had-gestort-zo-veelzijdig-was-het-werk-van-zijn-vrouw-anni~b1d71086/
2022-08-28||De Instagramtypetjes van Merijn Scholten beloven veel voor zijn eerste solovoorstelling||Grappig hoe dat gaat: de volgers van cabaretier Merijn Scholten (38) sturen hem tegenwoordig soms Instagrammers door ter inspiratie, vertelt hij, filmpjes van mensen die zichzelf, nou ja, serieus op een lachwekkende manier profileren. Kennelijk doen die types hen denken aan de typetjes waarmee Scholten tijdens de coronaperiode begon te experimenteren, in satirische filmpjes op Instagram dus. Intussen hebben die ogenschijnlijk terloops gefilmde en gemonteerde minuten bijna 74 duizend gretig delende volgers en een paar terugkerende publiekslievelingen opgeleverd. De droneliefhebber uit het noorden des lands in zijn eeuwige rode fleecetrui. Ronel Wadereus, een heerlijke Ronald Waterreus-parodie. De influencerachtige figuur die altijd met een verveeld ‘hey guys’ begint, om vervolgens uitgebreid te verhalen over wat het nu weer een ‘rammend taaie dag’ maakt. Niks onderdrukken uit angst voor het oordeel van anderen, geen ijdel trekje hoeven verdoezelen, maar gewoon alles wat in je opkomt ongefilterd als een enorm melodrama presenteren – dat kan dus als je in de huid van zo'n karakter kruipt. Allemaal zijn het absurde uitvergrotingen van een menstype waarmee Scholten iets specifieks van deze tijd aanraakt, opgegeind door iets in zijn mimiek, een manier van doen, of een woord als ‘zwemslip’ dat op papier waarschijnlijk weinig doet, maar in de context van zo'n video precies het juiste effect heeft. En allemaal zijn het een beetje lonerige figuren, zoals hij zelf zegt, wat dan weer te rijmen lijkt met de titel van zijn eerste solovoorstelling: Team Solo. Nog meer rijm: drie jaar geleden vormde Merijn Scholten met Thomas Gast nog het duo De Partizanen. Na hun voorstelling Het leven an sich (vijf sterren in de Volkskrant) besloten ze ieder voor zich verder te gaan. Belooft Team Solo een voorstelling over eenzaamheid te worden? Enig gesputter aan de andere kant van de lijn. ‘Een voorstelling over eenzaamheid... Als ik dat hoor, word ik er zelf niet warm van. Maar de titel is wel een verwijzing naar het feit dat we nu eenmaal met veel eenzame zielen op de aarde rondlopen.’ Zoals een van de typetjes uit Het leven an sich, podcastmaker en interviewer Gijs Groenteman, een Instagram-minuut kreeg, zo neemt Scholten een aantal personages die op Instagram ontstonden in Team Solo mee het podium op. In ieder geval de influencer komt er terecht in een groter universum, waar sketches niet meer aan die korte lengte gebonden zijn. Het plezier van de minisketch zit in het feit dat zo’n minuut een grijs gebied vormt tussen improvisatie en ‘iets wat je afmaakt, iets waaraan je schaaft tot het perfect is’, legde Merijn Scholten in februari vorig jaar uit, toen de theaters nog dicht waren. Team Solo voelt al een heel eind af, zegt hij nu. De komende maanden speelt hij nog try-outs, om eind november met een gepolijste voorstelling in première te gaan. Had hij al gezegd dat er veel muziek in zit? Team Solo. De Kleine Komedie, Amsterdam. Première 23/11, tournee van 15/9 tot en met 31/5.||https://www.volkskrant.nl/cultuur-media/de-instagramtypetjes-van-merijn-scholten-beloven-veel-voor-zijn-eerste-solovoorstelling~b67e7334/
2022-08-28||Le Guess Who krijgt met de genrevrije programmering wereldwijde aandacht||Wie bij de eerste edities van het Utrechtse Le Guess Who was, nog in het oude Tivoli aan de Oudegracht, zal het festival nu nauwelijks nog herkennen. Le Guess Who begon in 2007 als een eerbetoon aan de bloeiende Canadese muziekscene uit de stad Montreal. Er speelden (vooral) Canadese bands, en al ging het daarbij soms ook alle kanten op, het was verder wat het was: Canadese pop. Een kleine tien jaar geleden sloegen de programmeurs op drift, ook omdat in het nieuwe muziekzalencomplex TivoliVredenburg een flinke schaalvergroting mogelijk werd gemaakt. Van ver buiten de pop werd muziek aangedragen: in 2014 speelde de 73-jarige Turkse diva Selda, naast de punkbands Wire en Swans, de Afrikaanse gitaarrockers Tamikrest en het dwarse dancegezelschap Autechre. Het werd daarna alleen maar veelzijdiger, en Le Guess Who kreeg met de genrevrije programmering wereldwijde aandacht. Het festival liet onderdelen cureren door uitgenodigde musici, en dat verschijnsel kreeg navolging op andere festivals. Bovendien werd het vrijzinnige aanbod, zonder dikke headliners maar met zeer indrukwekkende shows van vaak onbekende grootheden uit de hele wereld , geprezen in de internationale muziekpers – en natuurlijk in de Volkskrant. Je moest als publiek gewoon komen, en kijken waar je tegenaan liep. Vooral de jazzprogrammering maakte veel los. Le Guess Who schoof nieuwe bands naar voren, van Kamasi Washington tot Sons of Kemet. En liet vorig jaar de Pakistaanse zangeres Arooj Aftab een adembenemende show geven, op het podium van de Grote Zaal. En de legendes uit het verleden deden wat gezien de reputatie van ze verwacht mocht worden: het optreden van saxofonist Pharoah Sanders in 2017 galmt nog na in TivoliVredenburg. De grenzeloze benadering waaierde ook uit, naar buitenlandse festivals en in eigen land. Het dancefestival Dekmantel en zelfs popfestival Lowlands brachten dit jaar samba uit de jaren zeventig en pure jazz, en deden daarmee feitelijk een eigen Le Guess Who’tje. Ook daarom mag de jaargang 2022 niet gemist worden. Wij kijken uit naar de undergroundhiphop van Moor Mother en Billy Woods, de soefitrance van The Master Musicians of Jajouka en naar de curieuze klankenwereld van het Italiaanse gezelschap Tutto Questo Sentire. Nooit van gehoord? Dat is zo’n beetje de bedoeling.||https://www.volkskrant.nl/cultuur-media/le-guess-who-krijgt-met-de-genrevrije-programmering-wereldwijde-aandacht~b12da747/
2022-08-28||De studerende sporter laat zich niet meer afschepen met een fooi||In aanloop naar het footballseizoen van de Amerikaanse universiteiten, dat zaterdag begon, regende het sponsordeals voor de grootste talenten. Sinds ruim een jaar mogen sportende studenten in de VS verdienen aan hun ‘name, image and likeness’, ofwel NIL. De nieuwe regels staan garant voor drastische verandering in de populaire universiteitssport. Jordan Addison, een van de beste jonge footballspelers van het land, poseerde afgelopen week in zijn tenue van de universiteit van USC naast een Boeing van United Airlines. De luchtvaartmaatschappij tekende een contract met de sterspeler, die in ruil voor een onbekend bedrag nieuwe vluchtroutes van en naar wedstrijden naar USC promoot. Elders kregen 51 verdedigers een gezamenlijk contract van restaurantketen Hooters, bekend om zijn schaarsgeklede serveersters. Quinn Ewers, quarterback van Texas, ontving 1,4 miljoen dollar van een marketingbedrijf en turnster Olivia Dunne tekende een contract voor ruim 1 miljoen dollar bij een luxe kledingmerk. Haar 2 miljoen volgers op Instagram blijken aantrekkelijk voor sponsoren. De grote talenten vormen slechts het topje van de ijsberg. Volgens bemiddelaar Opendorse betaalden bedrijven in een jaar tijd in totaal 917 miljoen dollar aan universiteitssporters. Het gemiddelde NIL-contract had volgens marketingbureau INFLCR een waarde van tussen de 1.500 en 1.800 dollar. Niet alleen de toppers profiteren. Het is even slikken voor de National Collegiate Athletic Association (NCAA), het orgaan dat sport op universiteiten reguleert en zich lange tijd verzette tegen betaalde ‘student athletes’. Onder het mom van amateurisme mochten sporters geen cent aannemen. Terwijl er jaarlijks miljarden omgaan in de universiteitssport en coaches miljoenen betaald krijgen, moesten de hoofdrolspelers het doen met een studiebeurs. Het systeem stond al jarenlang op springen en implodeerde afgelopen zomer. Meerdere staten hadden wetten aangenomen die spoedig in werking zouden treden en waardoor sportende studenten geld konden gaan verdienen met NIL-contracten. Californië was in 2019 de eerste, anderen volgden. De NCAA, aangeklaagd door enkele oud-sporters, leed in juni vorig jaar een gevoelige nederlaag bij het Hooggerechtshof, dat bepaalde dat de bestaande regels van het orgaan eerlijke concurrentie dwarsboomden. Om volgende rechtszaken te voorkomen, kon de NCAA niet anders dan ze te laten vallen. De organisatie verwees voortaan naar de staten en hun nieuwe wetten en waar die er nog niet waren, mochten universiteiten zelf bepalen of hun studenten mogen verdienen. Vrijwel overal is dat inmiddels het geval. Critici vreesden een ongecontroleerde goudkoorts waarvan alleen supertalenten zouden profiteren, maar in de praktijk pikken ook sporters aan kleinere universiteiten, en uit minder populaire sporten een graantje mee. Ook het argument dat de vrouwensport benadeeld zou worden, bleek ongegrond: als het dominante American football (alleen mannen) wordt weggelaten, ging vooralsnog het meeste geld naar vrouwen. Basketbal, softbal en turnen blijken interessant voor investeerders. Het meeste wordt verdiend aan sociale media. Grijs gebied bestaat er nog wel omtrent rekrutering. De NCAA liet zijn regels varen op voorwaarde dat spelers niet met sponsorgeld naar universiteiten zouden worden gelokt. Pay for play, zoals het heet. De grootste universiteiten onderscheiden zich door het rekruteren van talenten. De NCAA en anderen maken zich zorgen over zogeheten ‘collectives’, onafhankelijke groeperingen met voornamelijk oud-studenten die bij sponsoren geld inzamelen voor de sporters van hun oude universiteit. Nieuwe talenten zouden worden ‘gekocht’ met de grote potten geld. Pay for play dus. De wetten omtrent NIL verschillen vooralsnog per staat, wat volgens critici tot oneerlijke concurrentie zou leiden. De NCAA probeert momenteel via het Amerikaanse Congres landelijke regulering af te dwingen, om zo wat van haar afbrokkelende macht terug te krijgen. De meeste universiteiten omarmen op hun beurt de nieuwe NIL-regels en helpen studenten bij het aantrekken van sponsoren. De jonge sporters mogen zaakwaarnemers aannemen, iets dat voorheen verboden was. Sommigen gaan creatief om met de nieuwe mogelijkheden. Turnster Leah Clapper ontwikkelde een bordspel tijdens de coronapandemie dat ze nu mag verkopen. Rayquan Smith, voormalig footballspeler en huidig tienkamper bij Norfolk State, kroonde zich tot ‘King of NIL’ door liefst zeventig NIL-deals voor zichzelf te regelen. Smith deelt zijn expertise als adviseur voor andere studenten. Alleen Amerikaanse sporters kunnen vooralsnog verdienen aan NIL-contracten. Buitenlandse studenten komen in de problemen met hun verblijfsvergunning als ze geld aannemen aan reclamewerk. De regels worden mogelijk aangepast in de nabije toekomst. Basketballer Oscar Tshiebwe wist ze onlangs te omzeilen. Het Congolese talent was met zijn ploeggenoten van de universiteit van Kentucky op trainingskamp op de Bahamas en ging daar van het ene naar het andere sponsorevenement. Fotoshoots, commercials, clinics - Tshiebwe bleek een gewild man. In zeven dagen haalde hij voor 500 duizend dollar aan sponsorgeld binnen. De basketballer kocht een huis met vijf slaapkamers voor zijn moeder in Congo.||https://www.volkskrant.nl/sport/de-studerende-sporter-laat-zich-niet-meer-afschepen-met-een-fooi~bdf226ea/
2022-08-28||De kleinste, glibberigste en minst aaibare dieren in het Rijksmuseum||Tegen de tijd dat het koud en regenachtig is geworden, wemelt het in het Rijksmuseum Amsterdam van de vleugels, schubben, voelsprieten, tentakels, angels en pootjes. De meer dan duizend vlinders, torren, slangen, mieren en andere kleine dieren waar ze aan toebehoren zijn te bewonderen op schilderijen, sierzilverwerk en wonderlijke keramieken schotels, met daarop afgietsels van echte beestjes. En er is niet alleen beeldende kunst uit de periode van begin 16de tot en met de 18e eeuw te zien: uit diezelfde tijd vind je ook ‘onderkruipsels’ op sterk water, wetenschappelijke geschriften en een 17de-eeuwe schandhuik uit Den Bosch – een soort houten mantel vol afbeeldingen van duivelse padden en slangen, waarmee overspelige, ‘zondige’ vrouwen op een kar de stad werden rondgereden, alvorens te worden verbannen. De expositie Onderkruipsels zoomt in op hoe onze houding ten aanzien van de kleinste, glibberigste en minst aaibare dieren in de loop der eeuwen is veranderd. Lange tijd werden ze geassocieerd met het kwaad, ziekte en dood. ‘Maar in de 16de, 17de en vroege 18de eeuw ontstond een nieuwe nieuwsgierigheid naar die beestjes, en haast een soort emancipatiedrang’, vertelt conservator Jan de Hond. ‘Wetenschappers, maar ook kunstenaars raakten er enorm door gefascineerd. Ze begonnen heel precies te kijken en wilden ook de schoonheid van deze diertjes tonen, om te laten zien dat de grootsheid van Gods schepping juist het beste zichtbaar is in het allerkleinste.’ Op de expositie is onder meer een doodenge Medusa van Peter Paul Rubens (1616-1618) te zien, met vervaarlijk kronkelende slangen, en prachtig, kleurrijk werk van Maria Sibylla Merian. De Hond kijkt persoonlijk uit naar het Vliegend hert van Albrecht Dürer (1505), een bruikleen uit de Getty-collectie in Los Angeles. ‘Dat geeft zo mooi het omslagpunt weer: dat een kunstenaar voor het eerst een blad volledig wijdt aan één insect. Daar spat het plezier van het kijken en nauwkeurig vastleggen van af.’ De conservator geeft toe dat ‘sommige mensen misschien zullen moeten rillen’ bij deze expositie, ‘maar dat is ook deel van de aantrekkelijkheid ervan’. Zowel de aloude angst als de bewondering en fascinatie voor de kleinste wezentjes bestaan immers voort tot op de dag van vandaag. Toch raken we momenteel vooral steeds meer doordrongen van het feit dat onderkruipsels the good guys in plaats van the bad guys zijn. De Hond: ‘Nu het eigenlijk al bijna te laat is, beseffen we pas hoe ongelooflijk belangrijk insecten en andere kleine diertjes zijn voor onze ecosystemen. Omdat het zo’n actueel onderwerp is, hebben we daarom ook twee hedendaagse kunstenaars uitgenodigd, Tomás Saraceno en Rafael Gomezbarros, die heel indrukwekkende installatiekunst laten zien die je hierover aan het denken zet.’||https://www.volkskrant.nl/cultuur-media/de-kleinste-glibberigste-en-minst-aaibare-dieren-in-het-rijksmuseum~be83c4d9/
2022-08-28||Hoe de mediamagnaat een waterzuiveringssysteem in zijn garage ontwierp||Op maandag 15 augustus verschijnt de voorzitter van de Nederlandse waterleidingbedrijven met een prangende boodschap bij actualiteitenprogramma EenVandaag. Hij pleit voor een fundamentele herziening van de Nederlandse waterhuishouding. Een van zijn belangrijkste oplossingen is een vermindering van het gebruik van drinkwater, als dat gebruik niet noodzakelijk is. Arthur Valkieser (68) kijkt de uitzending de volgende ochtend om 6 uur terug. De voorzitter vervolgt: ‘Wat mij betreft beginnen we niet morgen of vandaag, maar gisteren.’ Je kunt gelijk hebben, en je kunt gelijk krijgen, denkt Valkieser. Valkieser is niet gisteren begonnen, maar in 2015, toen hij zijn bedrijf Hydraloop heeft opgericht. De Hydraloop, een futuristisch uitziende doos, zuivert lichtvervuild water binnenshuis. De zuivering levert geen drinkwater op, maar het water kan gebruikt worden bij minder hoogwaardige toepassingen, zoals in de wasmachine, bij het sproeien van de tuin en in het toilet. In 2022 wordt de techniek achter de Hydraloop bekroond met de prestigieuze World Intellectual Property Innovation Award. ‘Het gemiddelde huishouden verbruikt vijfhonderd liter water per dag’, vertelt Valkieser. ‘Met de Hydraloop wordt daarvan om en nabij 40 procent bespaard.’ Een revolutie, nu de zomers wereldwijd alarmerende droogte kennen. Ten grondslag aan het veelgeprezen bedrijf liggen het ondernemerschap van Valkieser en zijn compagnon en echtgenote Sabine Stuiver (55), wat provisorisch technisch vernuft, maar vooral een fikse dosis frustratie over de waterhuishouding in Nederland en daarbuiten. Valkieser: ‘We kunnen op dezelfde comfortabele wijze met water omgaan als we nu doen, als we ons afval maar gaan zien als een bronproduct, in plaats van als onwenselijk overblijfsel.’ Het is een boodschap die met name bij de overheid gehoor moet vinden, is de ondernemer van mening. ‘We gaan 900 duizend nieuwe huizen bouwen in de komende 10 jaar. Ik zou zeggen: maak een waterrecyclingsysteem voor elk nieuwbouwhuis verplicht.’ De eerste acht eenheden werden geleverd in een nieuwbouwwijk in Leeuwarden, waar ook het hoofdkwartier van Hydraloop staat. Ondanks de Nederlandse roots heeft het bedrijf zich ondertussen verspreid over de wereld, met dependances in de Verenigde Staten, Dubai, Canada en Australië. Meer dan 80 procent van de omzet komt uit het buitenland. Uit gortdroge gebieden waar water schaars is, maar ook uit buurlanden waar de waterprijzen hoger zijn. En dus eerlijker, aldus Valkieser. ‘Neem Denemarken’, zegt Valkieser. ‘Daar is een gezin 5 euro per dag kwijt aan water. Het scheelt een gezin daar in een jaar al gauw 600 euro om een Hydraloop te hebben.’ In Nederland is een gezin zo’n 90 cent per dag kwijt. Dat tarief moet omhoog, vindt Valkieser. ‘Anders mergelen we onze natuur uit.’ Valkieser is ondertussen vocaal waterexpert en schreef onder meer mee aan de Europese waterstandaarden. Toch begon hij niet op een technische universiteit, maar als fotograaf. Vanaf zijn zestiende is Valkieser in de weer met camera’s. Tijdens het vervullen van zijn dienstplicht komt hij terecht bij de Marine Filmdienst, ‘prachtig’ volgens de ondernemer. Nadien wordt hij aangenomen op de filmacademie. Ondertussen ‘schnabbelt’ hij wat bij als televisiecameraman. Dat commerciële randje beviel de antikapitalistische filmacademiedocenten van de jaren zeventig niet bepaald. Valkieser kan kiezen: stoppen met zijn televisieklusjes of zijn biezen pakken. Met enige pijn in het hart kiest hij voor dat laatste. Hij gaat direct aan de slag als freelancecameraman in Hilversum. In 1982 richt hij ook zijn eigen film- en montagebedrijf op, dat tegenwoordig United Broadcast Facilities heet. Het bedrijf filmt en monteert onder meer eredivisiewedstrijden en de Tour de France en ontwerpt de huisstijl van RTL. In 2002, Valkieser is dan 48, is hij een Hilversumse mediamastodont geworden met meer dan vierhonderd werknemers. Hij wordt Omroepman van het jaar in 2001 en voegt zich in een illuster rijtje met ook Matthijs van Nieuwkerk, Eva Jinek en John de Mol. Wanneer hij een goed aanbod krijgt voor zijn aandelen, besluit hij dat het tijd is Hilversum achter zich te laten. Hij gaat naar zijn tweede huis in de Provence. De jonge pensionado zit niet stil. Hij haalt zijn vliegbrevet, leert zeilen, maar investeert ook in een bedrijfje van een kennis, dat een thuiswaterzuiveringssysteem poogt te ontwikkelen. De prototypen worden getest in Valkiesers eigen huis. ‘Daardoor werd ik ervaringsdeskundige in wat er allemaal fout kon gaan. Het water ging bijvoorbeeld ontzettend stinken.’ Het blijkt een van de vele, onoplosbare problemen. Na een paar jaar trekken de investeerders, onder wie Valkieser, de stekker uit het bedrijf. ‘Naast de gebrekkige techniek was er ook geen urgentie. Watertekorten stonden niet op de radar.’ Tot 2015, wanneer Valkieser rapporten van de Verenigde Naties en de EU onder ogen krijgt. Daarin worden grote droogtes voorspeld. Urgentie? Check. ‘Ik ben terugverhuisd naar Nederland en begon te sleutelen in de garage’, vertelt hij grijnzend. Maar, zo bleek al snel, het oude systeem faalde aan alle kanten. ‘Het had geen zin om daarmee door te gaan.’ Valkieser neemt een softwareontwikkelaar in de arm en begint van voren af aan. ‘Waterreiniging bestond natuurlijk al, maar dat ging met tanks van twee bij twee meter. Dat willen mensen niet in hun huis. Dus ik wilde een kleiner systeem. Daarnaast moest er weinig onderhoud aan te pas komen.’ Het prototype mag daarom geen gebruik maken van filters. En dus experimenteert hij op de wateruitvoer van zijn eigen huishouden met allerlei technieken, zoals desinfectie met uv-licht en bezinking van zware afvaldeeltjes. Er wordt eindeloos geklooid met trechters, soldeerbouten en luchtpompen in de garage van Valkieser en zijn vrouw Sabine Stuiver (55). Zij ziet het gedoe met enige verbazing aan, maar het enthousiasme van Valkieser werkt aanstekelijk. De garage vol met tamelijk afzichtelijke constructies met niet-passende watertanks en allerlei buizen is zo interessant dat het echtpaar met enige regelmaat in de garage dineert. ‘Het was zo interessant om te zien of het nieuwe foefje zou werken, daar wil je bijzitten’, vertelt Valkieser. In het voorjaar van 2017 ligt er dan eindelijk een werkend prototype dat voldoet aan de Amerikaanse standaarden. Die laat hij inpakken in een futuristisch jasje. Het resultaat heeft meer weg van een Tesla of Apple-computer dan van een cv-ketel (inclusief led-lampje achter het strakke logo). Als de eerste exemplaren op de oprijlaan worden afgeleverd, zegt Stuiver: ‘Maar dit is heel anders dan wat er in de garage hangt?’ Valkieser haalt zijn schouders op. ‘Ik ben ondernemer, maar ook vormgever. En vormgeving is gewoon ontzettend belangrijk.’ Stuiver is in elk geval verkocht. ‘Sabine is ondernemer en weet veel van marketing, dus ze sloot zich vanzelf aan bij het bedrijf.’ Stuiver is mede-oprichter en bestuurder. Sinds 2017 heeft het echtpaar over de hele wereld 27 beurzen bezocht om het waterrecyclingevangelie te verkondigen. ‘Sabine en ik met zijn tweetjes’, zegt Valkieser glimlachend. ‘Samen met de Hydraloop in het vliegtuigje.’ Het vliegbrevet bleek geen overbodige luxe.||https://www.volkskrant.nl/nieuws-achtergrond/hoe-de-mediamagnaat-een-waterzuiveringssysteem-in-zijn-garage-ontwierp~bc6bc593/
2022-08-28||Over de kop, zwenken, enorme G-krachten: brullende straaljagers en het leven op de basis||De verwezenlijking van een jongensdroom kán, maar hóéft niet alleen euforisch te zijn. ‘Bij de start is het alsof je een schop onder je kont krijgt. Het toestel krijgt een enorme acceleratie. Je komt los van de grond en je hebt geen idee meer hoe hard je gaat. Het toestel schiet naar links en naar rechts, je lichaam krijgt krachten van 4- tot 5g te verduren: alsof er een olifant boven op je zit. Bijzonder onprettig. Je probeert de ademhalingsoefeningen te doen die je hebt geleerd – een soort zwangerschapspufjes. Maar door alle sensatie vergeet je hoe je moet ademen, door de adrenaline ga je juist eerder hyperventileren. ‘Het eerste uurtje ging het nog wel met me, maar daarna gebeurde dat wat volgens de piloot iedereen bij zo’n eerste vlucht onherroepelijk overkomt: ik ging over mijn nek. Je kunt niet anticiperen, zoals in een auto, je ziet geen horizon: over de kop, zwenken, soms met 7g. Ik moest mijn tijd verdelen tussen fotograferen en overgeven. Ik wist dat in mijn pak overal kotszakjes waren gestopt, zodat je niet misgreep. En ik had geleerd: zet de microfoon uit, dan hoeft de piloot dat braken niet te horen. Dat heb ik braaf gedaan.’ Het klinkt vooralsnog meer als een nachtmerrie dan als een droomvlucht, de luchtdoop in het Amerikaanse gevechtsvliegtuig F-15 Eagle, boven Finland, door fotograaf Patrick van Dam (51). Maar het braken en de olifant – die zijn maar één kant van het verhaal. Er was ook dat ‘magische moment’ dat de F-15 in de lucht werd bijgetankt: ‘Dan komt er een tankvliegtuig zo groot als een passagiersvliegtuig met kerosine boven je vliegen, en wordt via een lange slang verbinding gemaakt.’ Het was zo’n moment waarop Van Dam zich realiseerde hoe machtig en dodelijk een legereenheid als het 493rd Fighter Squadron van de Amerikaanse luchtmacht kan zijn. ‘Hoe langer een gevechtsvliegtuig in de lucht kan blijven, hoe dodelijker de kracht.’ Hij zegt het niet, maar zo klinkt het wel: een superieur moment. Los van Van Dams persoonlijke ervaringen leverde de oefenvlucht van 2,5 uur boven Finland een reeks spectaculaire foto’s op, en daar was het hem met deze helletocht natuurlijk in de eerste plaats om begonnen. Ze prijken in het 2 kilo zware boek Mission Ready, een ‘kruising tussen een koffietafelboek en een journalistiek document’ waaraan Van Dam zes jaar, tot eind 2021, heeft gewerkt. Zes jaar waarin hij ‘als een vlieg op de muur’ op Lakenheath Air Base in het Engelse Suffolk het leven vastlegde van de ongeveer 25 piloten van het 493rd Fighter Squadron. En van de paar honderd technici, monteurs, de arts, de commandant: al die mensen, meestal mannen, die zo’n door motorgeweld, metaal en hightech ingekapselde man omringen. Als jongetje woonde Van Dam in Soest en ging hij met zijn vriendjes vaak kijken bij vliegbasis Soesterberg. Stond hij daar aan het hek, de vingers als klauwtjes tussen de mazen van het hekwerk, te genieten van de brullende, vuurspuwende motoren, de snelheid, de pure kracht van de vliegtuigen die er opstegen. Ga daar maar eens over iets anders dromen dan over de dag waarop je zelf plaatsneemt in de cockpit en je jouw vliegtuig naar de startbaan laat rollen. Het liep anders. ‘Het creatieve deel van mijn brein ontwikkelde zich beter dan de wiskundige kant’, en zo trok niet Defensie maar de grafische vormgeving aan het langste eind. Van Dam werkte lang als artdirector voor de mannenbladen Man en Playboy, waar hij altijd een grote interesse had voor wat er gebeurde op de werkvloer. ‘Het eindproduct kan iedereen in het blad zien, maar wat er achter de schermen gebeurt niet. In de Playboy zie je een mooi bloot meisje op een bed, ik fotografeerde wat je juist op die foto níét ziet: de crew, de make-up, de set.’ Het resulteerde in het fotoboek Playboy Behind the Scenes. ‘Het eerste exemplaar heb ik in 2011 aangeboden aan Playboy-baas Hugh Hefner, op zijn beroemde Playboy Mansion.’ Intussen was Van Dams fascinatie voor luchtmacht niet uitgedoofd. Hij ontwierp een embleem voor de Amerikaanse luchtmacht en kreeg tot zijn verrassing bericht dat het daadwerkelijk zou worden gebruikt. Sindsdien ontwierp hij vaker zulke emblemen – en zo ontstond het netwerk dat Van Dam in staat stelde de juiste personen aan te spreken. Dat leidde er uiteindelijk toe dat hij met zijn camera mocht afreizen naar Lakenheath Air Base. De toestemming kwam uit het Pentagon, en nee, er waren geen restricties: ‘Ik had een vertrouwensband opgebouwd en kreeg carte blanche.’ Het mocht geen pr-project voor de Amerikaanse luchtmacht worden, het moest realistisch zijn, ook al zou dat demystificerend zijn. Mission Ready is het resultaat van fotojournalistiek werk, met een belangrijke rol voor esthetiek. Zie de sierlijk gekromde strepen op het beton van de taxibaan, de kronkeling van de kerosineslang op de grond tijdens het tanken, de geometrische patronen van de popnagels op de vleugels, de stroomlijn van de fighter jets, waarvan de romp meer dan van titanium haast van haaienhuid lijkt gemaakt. Tegen het einde van zijn vlucht boven Finland kreeg Van Dam van de piloot het offer you can’t refuse: of hij zelf ook even het vliegtuig wilde besturen? ‘Ik moest helaas wel weigeren. Ik was zó brak, ik kon het niet opbrengen.’ Een kleine persoonlijke teleurstelling, maar voor het resultaat maakt het niet uit. Behalve een portret van het eslader, dat overigens al kort na de aanval van Poetin op Oekraïne werd ingezet om boven Polen de Russen af te schrikken, markeert Mission Ready ook het afscheid van de F-15C fighter jet, die na vijftig jaar wordt afgedankt. Het boek heeft een nawoord en enkele essays van prominente, voormalig eskaderleden, maar geen – mogelijk sturende – inleiding. ‘De lezer kan zo aan de hand van mijn foto’s zelf zijn eigen verhaal maken.’ Bij Van Dam overheerst een gevoel van dankbaarheid voor de vliegeniers die sinds de Koude Oorlog bereid zijn hun leven in de waagschaal te stellen voor westerse vrijheid en onafhankelijkheid. Maar wie vooral afschuw voelt bij de aanblik van de dodelijke wapens die gevechtsvliegtuigen óók zijn, vindt in Mission Ready misschien evenzeer zijn opvattingen bevestigd. Het is, zoals altijd bij een diepgravend project als dit, in the eye of the beholder.||https://www.volkskrant.nl/foto/over-de-kop-zwenken-enorme-g-krachten-brullende-straaljagers-en-het-leven-op-de-basis~b233cef2/
2022-08-28||Zuidzijde rouwt om slachtoffers van verkeersdrama: ‘Het gras is verdord en zijn bloem is afgevallen’||De geulen lopen parallel, zo vanaf de Zuidzijdsedijk naar beneden. Pollen dor gras zijn losgewoeld, wortels steken uit de aarde. Voor wie onwetend is, zijn dit twee nietszeggende geulen in het gras. Voor wie erbij was, vormen ze de littekens van een noodlottig drama. Hier reed zaterdagavond rond 18 uur een vrachtwagen steil omlaag, zo vanuit stilstand het feestgedruis in. De lokale ijsclub organiseerde er een barbecue ter gelegenheid van het afscheid van de voorzitter. Zes mensen vonden de dood. Zondagochtend verzamelen fotografen, cameramensen en schrijvende journalisten zich in Zuidzijde, een buurtschap tussen Nieuw-Beijerland en Zuid-Beijerland. De vrachtwagen is dan al weg, afgevoerd door de politie voor technisch onderzoek. De resultaten daarvan kunnen nog weken op zich laten wachten. Plukjes bewoners slenteren vanaf de dijk naar beneden. Bij de keet van de ijsclub, waar een vlaggetjesslinger er verfomfaaid bij hangt, steken mensen elkaar een hart onder de riem. Even verderop komt een stel zonnebloemen leggen. Spreken met de pers wil vrijwel niemand. Wat er precies misging, is nog volstrekt onduidelijk. De vrachtwagen stond stil op de T-splitsing met de Langeweg en wilde vermoedelijk linksaf slaan, zegt een politiewoordvoerder. In plaats daarvan reed de truck met oplegger schuin naar voren het talud af. Direct na het ongeluk kwam een geruchtenstroom over de oorzaak op gang. De 46-jarige, uit Spanje afkomstige chauffeur van de vrachtwagen zou naar alcohol hebben geroken, maar dat betwistte de politie zondag met klem. Wel wordt de chauffeur verdacht van het veroorzaken van een verkeersongeval met dodelijke afloop en zwaar lichamelijk letsel. De man is aangehouden. In Spaanse media sijpelde zondag het verhaal door dat de chauffeur moest uitwijken voor een busje. Anonieme bronnen binnen het transportbedrijf El Mosca, waarvoor de chauffeur reed, zeggen tegen de krant La Verdad dat dat de reden van het ongeluk was. Een paar uur na het ongeluk riep de politie via Burgernet op om uit te kijken naar de bestuurder van een witte bestelbus met open laadbak, die op de bewuste splitsing had gestaan. Inmiddels heeft de politie deze bestuurder gehoord. ‘Als getuige’, zegt een woordvoerder. ‘Er is momenteel geen reden om hem anders te benoemen.’ Zondagochtend stond de predikant in de Bethelkerk in Oud-Beijerland stil bij het ongeluk. ‘Alle vlees is als gras en al de heerlijkheid van de mens is als een bloem in het gras’, verkondigde hij tijdens de dienst die ook online te volgen was. Even daarvoor moest hij de aanwezige gelovigen vertellen dat bij het vreselijke ongeluk van de avond ervoor de vrouw, zoon en hoogzwangere schoondochter van een gemeentelid om het leven zijn gekomen. ‘Het gras is verdord en zijn bloem is afgevallen.’ Niet veel later maakte de politie bekend dat in totaal zes doden te betreuren zijn: drie mannen en drie vrouwen, tussen de 32 en 75 jaar oud, allen afkomstig uit de regio. Zeven mensen lagen zondag nog in het ziekenhuis, van wie een in kritieke toestand. De waarnemend burgemeester van de gemeente Hoeksche Waard, Charlie Aptroot, sprak op Twitter van een ‘onvoorstelbaar drama’ voor de gemeenschap. Ook premier Mark Rutte en het koninklijk paar betuigden hun medeleven aan de familieleden van de slachtoffers. Rond half een spreekt burgemeester Aptroot de pers toe die zich verzameld heeft op de Zuidzijdsedijk. Hij verzoekt de journalisten te vertrekken, om de bewoners hun rust te gunnen. Dat sommige mensen zich ergeren aan de toegestroomde journalisten die proberen informatie in te winnen over de toedracht van het ongeval, blijkt even later. Een man van een jaar of zestig loopt vanaf de keet van de ijsbaan omhoog het talud op om tegen een politieagent te zeggen dat de maat vol is. ‘Ze staan te filmen’, zegt hij, terwijl hij naar een cameraman wijst. ‘Ik weet dat er mensen zijn die dat niet op prijs stellen. Hij gaat echt de sloot in, hoor! Ik snap dat er persvrijheid is, maar dit gaat zo niet. Opzouten nu.’||https://www.volkskrant.nl/nieuws-achtergrond/zuidzijde-rouwt-om-slachtoffers-van-verkeersdrama-het-gras-is-verdord-en-zijn-bloem-is-afgevallen~b4ddbea3/
2022-08-28||De angst dat rijken iets krijgen, is groter dan de wens om armen vooruit te helpen||De zomer lijkt de geijkte tijd voor proefballonnen. Het parlement is met een lange vakantie en dat geeft anderen de ruimte om wat ideeën te lanceren. Als muizen die op tafel dansen, wanneer de kat van huis is. De meeste rimpeling verzorgde econoom Barbara Baarsma met haar plan voor een verhandelbaar CO2- budget, maar er was ook een idee voor het gratis maken van menstruatieproducten, dat in Schotland onlangs praktijk werd. Bij de critici van dergelijke progressieve ideeën, en daar reken ik ook het plan van Baarsma toe, viel iets op dat ik ‘populistische chantage’ zou willen noemen. Dat werkt als volgt. In een ideale wereld helpt de overheid alleen mensen die dat echt nodig hebben, met maatwerk. Zoals we allemaal weten is maatwerk echter lastig en vaak onuitvoerbaar door een gebrek aan techniek, mankracht of beide. Wanneer het tóch wordt geprobeerd, loopt het onvermijdelijk in de soep, zoals bij ons hopeloze toeslagenstelsel. Het contrast met de effectiviteit, efficiëntie en snelheid van niet-maatwerk, zoals bijvoorbeeld de NOW-regeling, is zonneklaar. Maar waar we het bedrijfsleven of banken graag lijken te helpen met een ‘one size fits all’-oplossing, vinden we dat té oneerlijk en onverteerbaar bij gewone burgers. Zo betoogden tegenstanders van het voorgestelde gratis verstrekken van menstruatieproducten dat ‘gratis niet bestaat’ en dat ook de niet-armen hiervan zouden profiteren, terwijl zij die producten probleemloos kunnen betalen. Een vergelijkbaar argument was te horen rondom het voorstel van Baarsma: dat armen nieuwe inkomsten zouden krijgen die ze nu niet hebben, werd compleet ondergesneeuwd in de woede over een elite die gewoon door kon blijven vliegen. Dit is populistische chantage; de angst dat de rijken iets krijgen dat ze niet nodig hebben, is groter dan de wens om de armen erop vooruit te laten gaan. Het is het punt waarop populisten van links en rechts elkaar vinden in een primitieve elitehaat, die alle progressiviteit saboteert. Voor rechtse populisten is het belang duidelijk: zij vinden elk progressief beleid dat het klimaat, vrouwen of minima ten goede komt onzin, zeker als dat met algemene middelen betaald zou moeten worden. Bij links-populisten is de emotie complexer, zo liet de discussie over Baarsma’s C02-budget zien. Populistisch links vond het een erekwestie, men vond het een belediging om CO2-rechten te verkopen. Het zou een aalmoes zijn. Hoewel het ook niet mijn oplossing zou zijn, werd het progressieve karakter van het voorstel daarmee ontkend: de rijken moeten véél meer betalen, terwijl de armen nieuw inkomen krijgen. Eind van het liedje is evenwel dat er door deze emotionele argumenten niets gebeurt, rijk goedkoop blijft vliegen, en arm, dat toch al niet vloog, geen cent extra krijgt. Maar emotionele argumenten winnen tegenwoordig altijd: zelfs Pieter Omtzigt, toch bekend met de makke van toeslagen, hamert momenteel op inkomensgebonden maatwerk als het gaat om compensatie voor de gestegen energieprijzen. Populistische chantage is het laatste wat we kunnen gebruiken in crisistijden. Zaken als gratis menstruatieproducten en kinderopvang zijn, net als CO2-beprijzing, pure vooruitgang. En ja, dat betekent dat de grote groep welvarende middenklassers (die vermeende elite is in Nederland vooral een fictie) soms iets krijgt dat het zelf ook wel kan betalen. Maar het lijkt me vele malen belangrijker dat we de groeiende groep mensen aan de onderkant snel, uitvoerbaar en praktisch helpen. Bovendien krijgt die verwende en verrechtste middenklasse dan meteen een goed antwoord op haar eeuwige vraag – wat doet de overheid ooit voor mij? Nou, dit!||https://www.volkskrant.nl/columns-opinie/de-angst-dat-rijken-iets-krijgen-is-groter-dan-de-wens-om-armen-vooruit-te-helpen~b594e89f/
2022-08-28||Lezersbrieven: Ik noem mezelf een pragmatariër||Als Brabander ben ik opgegroeid met dagelijks vlees op tafel: zowel bij de warme maaltijd (bij de aardappelen) als vleeswaren voor op brood. De laatste maanden consumeer ik, dankzij mijn vrouw en kinderen, veel minder vlees en probeer ik alternatieven. Tegenwoordig dient iedereen een label te dragen afhankelijk van wat deze persoon eet (en niet eet): denk aan vegetariër, veganist, flexitariër en pescotariër. Ik vind geen enkele van deze labels van toepassing op mezelf, omdat ik gewoon eet wat me het beste uitkomt en/of mij wordt voorgezet. Ik ga daar pragmatisch mee om en noem mezelf daarom ook wel een pragmatariër: vaak groente, heel soms vlees, wat de pot ook schaft. Niet de ingrediënten uitpluizen, niet zeuren over de smaak en niet blijven verlangen naar wat ‘ons moeder’ kookte. Uiteindelijk eet ook de pragmatariër minder vlees, en daar gaat het om.Pieter van der Heijden, Tilburg Tv-programma’s, waarin mensen een nieuw bestaan opbouwen of hun geluk zoeken in het buitenland, zijn enorm populair. Ik Vertrek, BenB Vol Liefde, Een nieuw leven in de zon, Het Roer Om, maar ook al Chateau Meiland en Hoe gaat het nu met… worden door miljoenen Nederlanders bekeken. Ondernemende Nederlanders in het buitenland hebben onze sympathie, gunnen we allemaal geluk, een neiuwe partner, een nieuw bestaan. Zodra buitenlanders dat in Nederland proberen, roept dat weerstand en verzet op. Wellicht moet er een nieuw tv-format worden ontwikkeld: Ik Verwelkom.Ad van Dam, Amsterdam Het VN-vluchtelingen verdrag dat steeds wordt aangevoerd als basis voor onze asielopvang stamt uit 1951, vlak na de Tweede Wereldoorlog. Niemand had toen de enorme toename van het vliegverkeer voorzien noch de explosie van de wereldbevolking. Verdragen worden aan de lopende band herzien. Waarom dit verdrag niet, waardoor nu migranten uit landen als Pakistan en Nigeria hier moeten worden opgevangen?Ernst van den Doel, Soest ‘Het nieuws brak als een zonnestraal door de donderwolken van kolkend wereldleed…’ bleken de eerste woorden van een column over het verdwijnen van het boodschappenkarretjemuntje (bestaat dat woord?). Zoals gewoonlijk maakte Sylvia Witteman mij aan het lachen. Maar deze heerlijke, bombastische opening verdient een speciale vermelding.Erik van der Goot, Eindhoven ‘Het is mijn taak om leraren te helpen.’ Hartverwarmende woorden van onderwijsminister Dennis Wiersma die mijn lerarenhart sneller doen kloppen. Toch vrees ik dat Wiersma straks in het lange rijtje falende onderwijsministers terecht komt. Hij weigert immers te tornen aan de oorzaak van de onderwijscrisis: de grote vrijheid van onderwijsbesturen. Al dertig jaar bewijzen zij de verantwoordelijkheid voor goed onderwijs domweg niet aan te kunnen. Erop vertrouwen dat besturen de crisis kunnen oplossen is als verwachten dat pyromanen goede brandweercommandanten kunnen zijn. John Arts, leraar, Nijmegen Het rellerige stuk van Otgaar, Van Koppen en Vredeveldt over het vermeende gevaar van Bessel van der Kolks optreden in Zomergasten leert mij dat zij diens boek The Body Keeps the Score niet hebben gelezen en hun opvattingen over traumabehandeling sinds Freud niet meer hebben bijgesteld. Psychologen praten mensen geen trauma’s aan, laat staan nepherinneringen. Ja, tijdens een traumabehandeling komen soms onverwachte nieuwe beelden, et cetera, naar boven. De therapeut zal dan zeggen: ‘We zijn geen detective, we weten niet of het waar is of niet. We weten alleen dat jij er last van hebt en daar gaan we wat aan doen.’ En dat lukt ze vaak ook nog. Elke Meiborg, EMDR-therapeut, Morpeth, Engeland Pieter Klok vraagt zich af waarom niet net als tijdens de coronacrisis gezamenlijk Europees wordt ingekocht. De krant gaf vrijdag zelf antwoord (p. 12): ‘Mario Draghi heeft dit voorjaar geprobeerd een Europees prijsplafond voor gas in te stellen. ‘Maar dat wilde Nederland niet.’ Tineke Koks, Sint Maarten||https://www.volkskrant.nl/columns-opinie/lezersbrieven-ik-noem-mezelf-een-pragmatarier~b0e5090a/
2022-08-28||De werper van het jongensboek, de drank en het beroerde einde||Als pupil van honkbalclub Storks beeldde Win Remmerswaal zich tijdens trainingen soms in dat hij niet in Den Haag stond, maar in Boston, in een vol Fenway Park, de legendarische thuishaven van Boston Red Sox. Remmerswaal was een pitcher met een rijk arsenaal aan worpen, met de fastball als dodelijkste wapen. Dat zag ook Don Zimmer, coach van Red Sox, op de tribune bij de Haarlemse honkbalweek, toen het Nederlandse talent in vier wedstrijden 82 keer 3 slag gooide. Niet veel later vertrok Remmerswaal naar Amerika waar hij, na een paar jaar warmdraaien op een lager niveau, in 1979 tegen Milwaukee Brewers de eerste Nederlander en Europeaan in de Major League werd. Tot zover het jongensboek. Eigenlijk was zijn rommelige debuut al een voorbode voor het onheil dat Remmerswaal te wachten stond. Het werd een bekende anekdote: coach Zimmer die de Nederlander wilde laten warmgooien, maar tot zijn verbazing te horen kreeg dat die op de tribune pinda’s was gaan kopen voor zijn teamgenoten. Hij was wat Amerikanen een flaky noemen, een ongrijpbaar buitenbeentje. Win, vernoemd naar Winston Churchill, was de jongste van vier broers uit een sportief, doorsnee Wassenaars gezin. Een knappe jongen, met een strakke kaaklijn en staalblauwe ogen. Hij was net aan een studie werktuigbouwkunde begonnen, toen Amerika lonkte. Graag had vader Jaap zijn zoon met eigen ogen in de Major League zien spelen, maar daar kwam het niet van. Na 22 wedstrijden was het Amerikaanse avontuur alweer voorbij. Remmerswaal kampte met een chronische peesontsteking in het schoudergewricht van zijn werparm en kon het niveau niet meer aan. Maar misschien nog wel meer last had hij in zijn Amerikaanse jaren van eenzaamheid. Het vele reizen, hotel in, hotel uit, uppers en downers in de kleedkamer, de moordende concurrentiestrijd. Iedereen wenste hem ‘a nice day’, maar onderwijl was er niemand die daadwerkelijk ‘ene fuck’ om hem gaf. Van ellende begon hij te drinken. De zucht naar drank speelde nog geen al te grote rol toen hij naar Italië vertrok, waar hij bij Parma op halve kracht nog wel de uitblinker was, en waar hij ook zijn vrouw ontmoette. Ze kregen een dochter, Alessia, maar hun huwelijk hield geen stand. Remmerswaal keerde terug naar Nederland, moest uit geldnood bij zijn ouders gaan wonen en verloor in een paar jaar tijd al zijn broers: Hans (kanker), Harry (zelfmoord) en Jerry (hartstilstand). En toen werd drank wél een probleem. Hij kreeg een dubbele longontsteking, uitmondend in pleuritis en raakte in coma. Daaruit ontwaakte hij drie weken later met een hersenbeschadiging. Zo kwam hij op 42-jarige leeftijd op een gesloten afdeling van een Haags verpleeghuis terecht, in een rolstoel. Zijn dochter, woonachtig in Saló, bij het Gardameer, bezocht hem meerdere keren per jaar. Ondanks zijn beroerte, de psychoses en een taalbarrière voelde ze een diepe verbondenheid met hem. ‘Het eerste wat ik altijd dacht als ik hem zo zag was: wat jammer. Maar meteen daarna: betovering. Hij was in staat om in een paar seconden te begrijpen wie je was en wat je gevoelens waren.’ Remmerswaal zou in het verpleeghuis blijven tot aan zijn dood op 24 juli 2022, op 68-jarige leeftijd. Ondanks het verdriet overheerst bij zijn dochter vooral trots. ‘Mijn vader gebruikte zijn sportieve temperament om zijn ziekte onder controle te houden. Hij leefde met waardigheid en kracht. Ook daarin was hij een kampioen.’||https://www.volkskrant.nl/mensen/de-werper-van-het-jongensboek-de-drank-en-het-beroerde-einde~b828f780/
2022-08-28||Premier Rutte, u heeft uw record, maar nu moet u echt weg||Geachte heer Rutte,Het is best knap dat u een paar weken geleden de langstzittende premier van Nederland bent geworden. We weten allemaal hoe graag u het wilde. Elke dag waarop u dichter bij het record van Lubbers kwam, zette u een streepje in uw kalender. Maar waarom eigenlijk? Wat heeft u al die jaren gedaan? Heeft u het land beter, mooier en liever gemaakt? Heeft u er in die ruim 4.300 dagen voor gezorgd dat ons land klaar is voor de toekomst? Heeft u structurele problemen aangepakt? Nee, nee en nee. U heeft er werkelijk alles aan gedaan om uw record te halen. Zo heeft u iedereen medeplichtig gemaakt aan uw beleid door verbondjes te sluiten met politici van links tot uiterst rechts, u heeft klusjes die politiek schade konden opleveren overgelaten aan collega’s, die dan ook één voor één de arena hebben verlaten. U heeft gelachen tot u pijn in de kaken kreeg. God, wat was u altijd vriendelijk en lekker gewoon, met uw fiets en dat appeltje. En, o ja, u heeft ook geregeld een duister spel met de waarheid gespeeld. Op cruciale momenten verzweeg en vergat u dingen. U heeft uw doel bereikt. Gefeliciteerd. En nu zitten we ermee. U heeft de politiek vergiftigd met uw nihilistische leegte. Liegen, draaien, geen verantwoordelijkheid nemen en altijd maar blijven zitten, zijn gemeengoed geworden in Den Haag. U trad af vanwege de toeslagenaffaire en trad weer aan zonder de situatie van de slachtoffers te verbeteren. U beloofde beterschap en na het Omtzigt-debat deed u dat weer. We hebben er niks van gemerkt. Heeft u uw kleine broertje Wopke Hoekstra de afgelopen week bezig gezien? Hij staat achter het regeerakkoord én achter een interview dat tegen dat akkoord inging. De kamer stuurde hem niet weg. Dat monster heeft u gecreëerd. De politiek is rot en het imago is kapot, een treurige paradox voor een premier die beeldvorming boven alles stelt. Inmiddels stapelt de ene crisis zich op de andere. Niet gek als je jarenlang van het ene brandje naar het andere loopt. Nu zijn de branden te groot om te blussen. Had u maar een plan gehad voor onze landbouw en ons voedselsysteem. Had u maar bedacht hoe ons land in zijn eigen energie zou kunnen voorzien. Had u maar een idee gehad om onze welvaart eerlijker te verdelen, zodat mensen ook in moeilijkere tijden kunnen overleven. Misschien was de sfeer in de samenleving dan minder verziekt. Misschien waren bevolkingsgroepen dan minder tegenover elkaar komen te staan. U wakkert die tegenstellingen aan, door keer op keer begrip te tonen voor boze burgers die zich extremistisch en racistisch uitlaten en gewelddadig protesteren. Door uw populistische reflex en angst kiezers van u te vervreemden, heeft u foute krachten salonfähig gemaakt. En nu is er de schrijnende situatie in Ter Apel, waar zevenhonderd asielzoekers op straat moeten slapen. Hoe dat heeft kunnen gebeuren, kunt u niet uitleggen. U blijft steken in beleidsmatig, bureaucratisch gewauwel over verantwoordelijkheden van verschillende overheden. Had u Nederlanders zolang op straat laten slapen? Het enige wat u en uw partij doen, is het idee voeden dat de problemen in de samenleving vooral door buitenlanders komen. Uw leiderschap is moreel failliet. U heeft uw record, u kunt gaan.||https://www.volkskrant.nl/columns-opinie/premier-rutte-u-heeft-uw-record-maar-nu-moet-u-echt-weg~b35f5432/
2022-08-28||Iedereen keek naar die gorgelende oude man, maar dat kon die familie niets schelen ||Voor de ingang van de psychiatrische kliniek staat een man op één been. Hij schraapt met een stokje tussen het profiel van de schoen aan de voet van zijn andere been: in de poep gestapt. Nu ik wat beter kijk, zie ik wie het is: de broer van Paultje. Verdorie. Paultje krijgt bijna nooit bezoek en nu heeft zijn broer ongetwijfeld al spijt dat hij is gekomen. Paultje (59) heeft schizofrenie en een verstandelijke beperking. Vanmorgen stond hij met een angstig gezicht voor me. ‘Ik heb me afgetrokken’, zei hij. Hij hield zijn hand bij zijn kruis en maakte rukbewegingen. ‘Erg, hè? Dat mag eigenlijk niet, hè? Is dat erg?’ ‘Waar heb jij je afgetrokken?’‘In bed.’‘In je eigen bed?’‘Ja, in mijn kamertje. Deur op slot.’‘O, dat is hartstikke goed. Heb je je handen gewassen?’‘Ja.’‘Super.’ Maar Paultje was nog niet overtuigd. Als een mantra begon hij te herhalen wat anderen erover tegen hem hebben gezegd: dat het heel normaal is, dat alle mannen het doen, dat het geen kwaad kan. Ik knikte. ‘Maar God heeft het gezien. God ziet alles, zeggen ze.’‘Dat is figuurlijk, Paultje. God ziet niet letterlijk alles. Er wordt mee bedoeld dat je geen slechte dingen moet doen, ook niet als niemand het ziet.’‘Het staat in de Bijbel.’‘Ik weet heel zeker dat God niet naar jou kijkt als je aan het masturberen bent.’‘Nee? Ziet God dat niet?’‘God ziet bijna niks.’ ’s Middags loop ik langs het terras van het restaurant op het terrein. Het is druk: er zitten collega’s die pauze hebben en patiënten met bezoekers. Paultje en zijn broer zitten er ook. ‘Thomas!’, roept Paultje enthousiast. Hij steekt zijn arm in de lucht en maakt rukbewegingen. ‘Dit is niet erg, hè? Masturberen mag, hè?’ Nu kijken er een heleboel mensen naar hem. Zijn broer krimpt ineen. Ik steek mijn duim op en Paultje wendt zich weer tot zijn broer. ‘Thomas zegt dat God zowat blind is.’ Schaamte is niet de voornaamste reden dat veel psychiatrische patiënten weinig bezoek krijgen en nooit worden meegenomen naar een plek buiten de kliniek, maar het speelt vaak wel mee. Ooit zag ik op een terras een familie zitten. Er was een oude man bij in een rolstoel, die hulp kreeg bij het drinken. Rond dit gezelschap waren de tafeltjes leeg, niemand wilde daar zitten, en ik begreep al gauw hoe dat kwam: na elke slok gooide de oude man zijn hoofd in zijn nek en begon keihard te gorgelen. Het stemgeluid dat hij produceerde om het geborrel achter in zijn keel kracht bij te zetten, klonk als het geblèr van een dier: een schaap of een geit. Het schalde over het drukke plein. Iedereen keek, maar dat kon die familie niets schelen. Ze waren opgewekt met elkaar in gesprek en bleven hem een slok aanbieden, tot zijn glas leeg was. Het is al heel lang geleden dat ik die familie daar zag zitten, ik was nog maar een tiener, maar ik wist dat ik naar iets belangrijks keek. Daarom zijn ze me altijd bijgebleven, die oude man en zijn familie. Ik wandel terug naar de kliniek en daar kom ik Lies (62) tegen. Lies heeft stevige bergschoenen aan, draagt een rugzak en heeft een hoedje op; ze ziet eruit alsof je haar zou kunnen tegenkomen op een wandelroute in de Alpen. Ze draagt alleen geen broek. Haar lange geruite blouse bedekt haar billen wel, maar het ziet er toch vreemd uit. Lies gaat wel vaker zonder broek op pad en dat is uit praktische overwegingen. Ik heb meer dan eens gezien hoe ze tijdens een wandeling plotseling hurkte en haar plas liet lopen, midden op het pad. ‘Ga jij even gauw een broek aantrekken?’, vraag ik. Nu schiet me ook nog iets anders te binnen. ‘En wil je hier niet weer voor de deur poepen?’Ze kijkt me verrast aan. ‘Hoe weet je dat ik dat was?’ Thomas van der Meer is schrijver en werkt in een psychiatrische kliniek. Hij schrijft om de week een wisselcolumn met Arie Elshout. De namen in deze column zijn gefingeerd en sommige details zijn aangepast.||https://www.volkskrant.nl/columns-opinie/iedereen-keek-naar-die-gorgelende-oude-man-maar-dat-kon-die-familie-niets-schelen~b9cfc0fd/
2022-08-28||Nog altijd 250 buitenslapers bij aanmeldcentrum in Ter Apel||Een woordvoerder van het COA verwacht dat er zondag ‘veel uitstroom is’ vanuit het aanmeldcentrum. Voor zowel mensen uit het centrum als mensen die buiten hebben geslapen, is elders een onderkomen gevonden. Zo opent in Doetinchem een opvanglocatie waar in totaal 225 vluchtelingen terechtkunnen. Hoeveel mensen op het grasveld achter zullen blijven, kan de woordvoerder nog niet inschatten. Het enige aanmeldcentrum in Nederland, dat plaats heeft voor 2.000 asielzoekers, staat al maanden onder enorme druk. Afgelopen week sliepen drie nachten op rij ongeveer 700 mensen op het grasveld tussen het aanmeldcentrum en de aangrenzende provinciale weg. Voor het eerst in zijn geschiedenis zag Artsen zonder Grenzen zich gedwongen om in Nederland in actie te komen. Zaterdag behandelde de internationale hulporganisatie 44 mensen. Nadat de Inspectie Gezondheidszorg en Jeugd vrijdagavond had gewaarschuwd dat de asielzoekers vanwege een gebrek aan hygiëne een groot risico op infectieziekten liepen, werden in allerijl bijna 400 mensen met bussen naar andere locaties gebracht. Een deel van hen keerde een dag later weer terug naar Ter Apel. In een poging om Ter Apel te ontlasten presenteerde het kabinet vrijdag een reeks maatregelen. Zo maakt het kabinet miljoenen euro’s vrij om extra noodopvangplekken en flexwoningen voor statushouders te bouwen. Door de woningnood blijven statushouders op dit moment langer in asielzoekerscentra wonen, waardoor de asielketen vastloopt. Daarnaast wil het kabinet de regels voor nareizigers aanscherpen: tot eind 2023 zou gezinshereniging enkel mogelijk zijn voor statushouders die een woning hebben. Volgens Unicef Nederland botst dat echter met het VN-Kinderrechtenverdrag en nationale en internationale wetgeving. ‘Kinderen hebben het recht om spoedig herenigd te worden met hun ouders’, aldus de hulporganisatie in een verklaring. De kwestie won zaterdag aan urgentie toen het Dagblad van het Noorden en NRC meldden dat in Ter Apel ruim zes keer zo veel alleenstaande minderjarige asielzoekers verblijven als is toegestaan. Het zou gaan om ongeveer 350 kinderen, van wie er vijftig op stoelen in de wachtruimte van immigratiedienst IND sliepen. Vorig jaar kwamen er volgens het Centraal Bureau voor de Statistiek in totaal 2.150 kindvluchtelingen zonder ouders naar Nederland. De begeleiding van de kinderen in Ter Apel schiet bovendien tekort. Unicef schrijft ‘zorgwekkende signalen over hun fysieke en mentale gezondheid en veiligheid’ te ontvangen. Normaal gesproken zouden de minderjarigen enkele dagen na hun asielaanvraag doorstromen naar speciale opvangplekken voor jongeren, maar die locaties hebben momenteel geen plek.||https://www.volkskrant.nl/nieuws-achtergrond/nog-altijd-250-buitenslapers-bij-aanmeldcentrum-in-ter-apel~bb9dc8959/
2022-08-28||Nee hoor, zei ik, ik haat mensen echt. Vooral als ik ze zie, hoor praten of als ik aan ze denk||Aan tafel vertelde mijn vriendin dat ze een goede werkdag had gehad, veel had kunnen doen, onze dochter dat ze had gespeeld en gezwommen en ik, toen het mijn beurt was om verslag van de dag uit te brengen, dat ik ’s middags ineens sterk had beseft dat ik mensen haat, zo heel plotseling was het besef gekomen, zei ik, alsof het een groot, nieuw inzicht betrof, terwijl ik me dit de laatste tijd natuurlijk al veel vaker haarscherp had gerealiseerd. Ach nee, zei mijn vriendin. Ze schudde het hoofd. Ach, nee, Peter. Ze legde een hand op de onderarm van onze dochter, ter geruststelling, en om een lachje in de kiem te smoren. Jij haat geen mensen. Papa haat geen mensen. Hij overdrijft weer eens een beetje. Het laagje ironie waarin ik mijn woorden had verpakt, was hen ontgaan, waarschijnlijk omdat het een dun laagje was, dat tijdens het praten alweer oploste. Nee hoor, zei ik. Ik vertel geen sprookjes, ik haat ze echt. Vooral als ik ze zie, hoor praten of als ik aan ze denk. Wat de hele tijd gebeurt. Ze staan de hele dag voor je neus. Waar je ook gaat of kijkt, in de krant, op de tv op of straat, overal kom je ze tegen. Ach nee, toe nou even, zei mijn vriendin. Want we mogen kinderen niet vertellen wat voor egoïstische klootzakken we zijn. Anders is het niet pedagogisch verantwoord. Maar klopt dat wel, is dat wel waar? Zelf ben ik met een positief mensbeeld opgevoed, met de belofte van technische, economische en sociale vooruitgang, en met het vaste geloof in morele vooruitgang. En moest je nu eens kijken hoe ik erbij zit. Onherstelbaar teleurgesteld. Mijn vriendin keek me aan, ik moest ophouden, zei ze, maar ik was pas net begonnen. Ga maar na, zei ik. Zodra het kan, zitten we weer met zijn allen voor twee tientjes in het vliegtuig naar zon, zee en bosbrand. De wereld staat in de fik, maar ontneem ons wekelijks één dagelijkse karbonade en we begaan een burgeroorlog. Zelfs tijdens de stikstofcrisis zijn er meer stallen gebouwd. Als je naar ons gedrag kijkt, kun je maar één ding concluderen: we doen gewoon ons best om de wereld zo warm en vies mogelijk te maken. Goed, zei mijn vriendin. Zo is het goed. Maar dat is nog geen haat. Papa haat geen mensen. Hij vindt sommige dingen jammer, vervelend, een beetje kortzichtig, kwalijk misschien, maar vooral jammer. Papa had het liever anders gezien. Dat is wat hij bedoelt. Nee hoor, zei ik. Nu legde ik een hand op een onderarm van onze dochter. Nee hoor, laat je niets wijsmaken. Ik haat ze echt, ze deugen niet. Ontwijk ze. Verblind ze met lichtsignalen. Scheld ze uit, zit ze dwars, prik de banden van hun elektrische fietsen lek. Doe iets. Of niets. Maar zorg in godsnaam dat je nooit van ze afhankelijk wordt.||https://www.volkskrant.nl/columns-opinie/nee-hoor-zei-ik-ik-haat-mensen-echt-vooral-als-ik-ze-zie-hoor-praten-of-als-ik-aan-ze-denk~b469d462/
2022-08-28||Lees hier het liveblog over de oorlog in Oekraïne van zaterdag 27 en zondag 28 augustus terug||||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-zaterdag-27-en-zondag-28-augustus-terug~bdbf56fd/
2022-08-28||Libië vreest nieuwe burgeroorlog na hevige gevechten in Tripoli||Zaterdagavond luwden de gevechten, en keerde een gespannen rust terug in de stad. De vrees blijft echter bestaan dat de gevechten het begin zijn van een nieuwe opleving van de burgeroorlog die het land al jaren in zijn greep heeft. De strijd in Libië gaat op dit moment tussen twee rivaliserende regeringen: de ‘Regering van Nationale Eenheid’ van Abdul Hamid Dheiba in Tripoli, en die van Fathi Bashaga in de kuststad Sirte. Bashaga’s troepen zouden zaterdag Tripoli van drie kanten hebben aangevallen in een poging delen van de stad te veroveren. Persbureaus meldden dat een kolonne van honderden voertuigen langs de kust oprukte naar de stad, maar zich later weer terugtrok. De afgelopen weken hadden al vaker dit soort dreigende bewegingen laten zien. In mei trok Bashaga zelfs met zijn troepen Tripoli binnen. Bashaga’s milities werden in korte, maar hevige gevechten teruggeslagen, en achteraf zei hij dat hij de macht ‘met vreedzame middelen’ had willen overnemen. Gevreesd wordt dat de oplaaiende strijd uiteindelijk toch een definitief einde zal maken aan een door de VN gesteund vredesproces in Libië. Dat proces kwam in 2020 op gang, nadat een zoveelste machtsgreep van een oostelijk leger (van warlord Khalifa Haktar) was vastgelopen. Libië verkeert al in een gewapende chaos sinds 2011, toen de Libische machthebber Moammar Khadafi met hulp van de Navo werd afgezet. Khadafi werd door lokale milities gevangen en vermoord, en sindsdien vechten gewapende facties over de macht in het olierijke land. In 2020 kwam het eindelijk tot een bestand, dat twee jaar lang weifelend overeind is gebleven. Onder toezicht van de Verenigde Naties had dat bestand in december 2021 moeten uitmonden in verkiezingen, maar die werden onder de dreiging van geweld uitgesteld. Sindsdien verkeert Libië in een politieke impasse, en is het bestand niet meer een gewapende vrede, waarin Dheiba en Bashaga elkaar argwanend beloeren. De gevechten in Tripoli hadden zaterdag alles weg van een volwaardige stadsoorlog. Overal klonk het geluid van geweren, mitrailleurs en mortieren. De VN-missie in Libië meldde dat zwaar geschut werd gebruikt in woonwijken. Burgers in de vuurlinie werden geëvacueerd, en volgens het ministerie van Gezondheidszorg vielen er 23 doden en raakten zeker 140 mensen gewonden. Een van de doden was Mustafa Baraka, een Libische komiek die op sociale media de spot dreef met milities en hun corruptie. Volgens een woordvoerder van de hulpverlening werd Baraka door een geweerkogel in zijn borst gedood. Zowel de regering van Dheiba als die van Bashaga wordt gesteund door milities. Volgens Dheiba waren de gevechten lokaal en zijn ‘rivaliserende milities’ in Tripoli met elkaar slaags geraakt, maar de omvang van de gevechten wijst eerder opnieuw in de richting van een nationale strijd om de macht.||https://www.volkskrant.nl/nieuws-achtergrond/libie-vreest-nieuwe-burgeroorlog-na-hevige-gevechten-in-tripoli~b3b6f6bc/
2022-08-28||De onschuld waarop we ons als Nederlanders beroepen, staat mijlenver af van de werkelijkheid||Het leven is doorgaans makkelijker voor bijvoorbeeld witte mensen, mannen en mensen uit een rijk milieu, omdat deze kenmerken verbonden zijn met voorrechten zoals meer kans hebben op een goede baan en een hoog salaris. Deze voorrechten zijn een zegen voor degenen die er (onbewust) hun bestaan op bouwen. Voorrechten zijn een ongemakkelijk gespreksonderwerp. Iedereen is het er immers over eens dat onrechtvaardigheid verwerpelijk is en dat we hier niet aan mee zouden moeten werken. Maar voorrechten en onrecht vormen twee kanten van dezelfde medaille. Een voorrecht staat namelijk aan de andere kant van onrecht. Dit verklaart waarom gesprekken over voorrechten al snel worden ervaren als ongemakkelijk door degene wiens voorrechten worden aangekaart. Sterker nog, het sociale voorrecht verstoort onze kijk op de wereld om ons heen. We spiegelen onszelf een rooskleurige versie van de werkelijkheid voor die ons beter uitkomt. De twee sterkste sociaalpsychologische mechanismen die ons mensen drijft, zijn het verlangen om door de groep geaccepteerd te worden en het verlangen je prettig te voelen. Wanneer een voorrecht aan de kaak wordt gesteld, komen beide verlangens in het nauw. Zo zullen witte mensen, mannen en mensen met (invloed)rijke connecties benadrukken dat ze hun succes aan hun eigen inzet hebben te danken in plaats van aan toevallige omstandigheden zoals de kleur van hun huid, geslacht of het milieu waarin ze verkeren. Het onrecht dat daaruit voortvloeit voor de groepen die niet dezelfde kenmerken genieten, wordt zodoende ontkend en onderdrukt. Het bewust erkennen van voorrechten is een eerste stap in de richting van het herstellen van gezondere, rechtvaardige en gelijkwaardige relaties tussen groepen en individuen. Nu u een beeld heeft van voorrechten, wil ik graag een nieuw, groots voorrecht toevoegen aan de al redelijk bekende lijst voorrechten. Ik ben een gezonde, witte, mannelijke, hoogopgeleide, slanke heteroseksueel zonder accent en ik kom uit een stabiel gezin waar voldoende geld en liefde voorhanden was. Dat plaatst mij bovenaan de voorrechtketen. En toch vormen al deze kenmerken niet mijn grootste privilege, want dat is mijn soort. Dit zal misschien als een verrassing komen voor velen, maar onze soort verschaft ons verreweg de meeste voorrechten. Het geeft mij het recht anderen voor mij te laten werken, anderen op te sluiten omdat ik dat leuk vind, en anderen dood te maken om hun lichamen op te eten. Ik heb zelfs het recht individuen van een andere soort als eigendom te bezitten en toe te eigenen. Mijn mens-zijn is dus mijn grootste voorrecht. Daarna komt pas de rest waarmee ik ontzettend veel geluk heb gehad. Naast de voorrechten bestaat er zoiets als vermeende onschuld. Dit wordt door antiracisten benoemd (white innocence) en is ook hier toepasbaar (human innocence). Ondanks dat vrijwel ieder mens medeplichtig is aan de uitbuiting en onderdrukking van andere soorten, wassen we allemaal onze handen in onschuld wanneer we worden geconfronteerd met de gruwelijke realiteit van slachthuizen, megastallen, laboratoria, dolfinaria, et cetera. In Nederland zijn we massaal ervan overtuigd dat het in ons land meevalt. Bij het zien van in Nederland gemaakte undercoverbeelden van stallen en slachthuizen is de eerste reactie dat de beelden afkomstig moeten zijn uit landen als Rusland, China, Mexico of een ander barbaars, ver land. Nee, wij Nederlanders mogen dan veel dieren eten, we verzekeren onszelf ervan dat dit alles op beschaafde wijze geschiedt. Zo spiegelt dit voorrecht ons een droomwereld voor. Maar deze droom houdt de nachtmerrie voor alle dieren, die met deze hitte al bijna geroosterd arriveren bij het slachthuis, alleen maar langer in stand. Wat onze Nederlandse vermeende onschuld hypocriet maakt is onze rol in de uitbreiding van de vee-industrie wereldwijd. De Nederlandse veelobby en overheid investeerden in meerdere ontwikkelingslanden om met onze kennis megastallen en slachthuizen te bouwen, in nauwe samenwerking met Wageningen University. De veehouderij was decennialang, en vandaag de dag nog steeds, een trots Nederlands exportproduct, waar de overheid prat op ging. De vele handelsmissies van ministers en veelobby worden ondersteund met gesubsidieerde reclamecampagnes om wereldwijd het opeten van dieren aan te moedigen. De onschuld waarop we ons als Nederlanders beroepen, staat dus mijlenver af van de werkelijkheid. We hebben meer opgehokte dieren per hoofd van de bevolking, meer dieren per vierkante meter dan waar ook ter wereld. En dit model exporteren we maar al te graag naar ieder ander land, of ze daar nu om gevraagd hebben of niet. Gelukkig is het makkelijk het menselijke voorrecht in te zetten voor rechtvaardigheid. Het begint met het niet sponsoren van dieronderdrukking. Overstappen op vlees- en visvervangers, tofu-ei en havermelk dus. Daarnaast mogen de academische wereld, de politiek en de media (bijvoorbeeld The Animal Reader) meer oog krijgen voor het perspectief van niet-menselijke soorten, om zo samen de weg naar een rechtvaardige samenleving voor alle mensen en soorten te realiseren. Tim Reijsoo is filosoof en in de maand augustus gastcolumnist op Volkskrant.nl.||https://www.volkskrant.nl/columns-opinie/de-onschuld-waarop-we-ons-als-nederlanders-beroepen-staat-mijlenver-af-van-de-werkelijkheid~b8a1dd805/
2022-08-28||Vrachtauto rijdt van dijk in Nieuw-Beijerland, zes doden en zeven gewonden||Op de plaats van het ongeluk in de buurtschap Zuidzijde in Nieuw-Beijerland is een zogenoemd plaats delict ingericht om onder meer sporenonderzoek te doen naar de toedracht. De chauffeur, een 46-jarige man uit Spanje, bleef ongedeerd en is aangehouden vanwege zijn betrokkenheid bij het incident. De auto is in beslag genomen voor technisch onderzoek. Over de toedracht kan de politie nog niets zeggen. Een woordvoerder zegt dat het ongeluk de gemeenschap diep heeft getroffen, ‘veel aanwezigen kennen elkaar’. Het ongeluk gebeurde op de Zuidzijdsedijk. Daar was op dat moment een buurtfeest aan de gang, meldt een aanwezige fotograaf van persbureau ANP. De politie zegt ‘met heel veel hulpverleners aan het werk te zijn bij het incident’. Het onderzoek naar de toedracht van het incident is net als de hulpverlening in volle gang, aldus de politie. Op de plaats van het ongeluk is een grote ravage zichtbaar, met onder meer omver gereden picknicktafels. Rondom de vrachtauto, voorzien van een Spaans kenteken, worden inmiddels hekken geplaatst om de vrachtauto en mogelijke slachtoffers te bergen. Daarvoor is een kraanwagen opgeroepen. Waarnemend burgemeester Charlie Aptroot van de gemeente Hoeksche Waard, waartoe Nieuw-Beijerland behoort, sprak na overleg met diverse nabestaanden en andere betrokkenen van ‘een afschuwelijk ongeluk in een zo hechte en kleine gemeenschap als Nieuw-Beijerland’. Familieleden en buren zijn volgens hem verslagen, ook al omdat niet bekend is hoe het met de gewonden gaat en de onzekerheid groot is. ‘Onze grootste zorg geldt de mensen die betrokken zijn.’ Aanwezigen op het buurtfeest, andere ooggetuigen en omwonenden worden door de gemeente opgevangen.||https://www.volkskrant.nl/nieuws-achtergrond/vrachtauto-rijdt-van-dijk-in-nieuw-beijerland-zes-doden-en-zeven-gewonden~b6e4e913/
2022-08-28||Een beter bewijs dat lang sprake was van politieke onwil, had het kabinet niet kunnen leveren||Excuses zijn er dit keer (nog) niet van gekomen, maar voor de zoveelste keer ziet premier Rutte zich gedwongen toe te geven dat de overheid onder zijn regie een dossier heeft laten ontsporen. De manier waarop het kabinet de asielopvang in de afgelopen jaren heeft aangepakt noemt hij nu ‘fout’, overigens zonder dat hij het zichzelf erg aanrekent: ‘Besturen is fouten maken.’ Het Centraal Orgaan opvang Asielzoekers weet sinds vrijdag in elk geval wat er nodig is om het kabinet wél in beweging te krijgen. Eerst moeten er mensen structureel buiten slapen, verstoken van elementaire voorzieningen, tot het punt dat de Inspectie Gezondheidszorg en Jeugd uiteindelijk ingrijpt. Na enkele dagen koortsachtig overleg was er opeens wel de toezegging van 20 duizend woningen voor statushouders op korte termijn, en wordt er 740 miljoen euro uitgetrokken om het al jaren geleden beloofde netwerk van ‘flexibele en kleinschaliger opvang’ dan toch eindelijk uit te rollen over het land, opdat niet elke verandering in de migratiecijfers blijft leiden tot acute bestuurlijke paniek. Een beter bewijs dat hier niet alleen sprake was van bestuurlijke onmacht maar ook van politieke onwil, had het kabinet niet kunnen leveren. In regeringskringen leefde kennelijk echt de hoop dat de komst van asielzoekers vanzelf zou worden afgeremd als hier de voorzieningen maar ver genoeg zouden worden afgebouwd. Dienstdoend staatssecretaris Van der Burg zelf stelde maanden geleden al vast dat het zo niet werkt. Of het vrijdag gepresenteerde pakket meer is dan een politieke bezweringsformule moet nog wel blijken. De medewerking van velen is vereist, de gemeenten voorop. En juist die zijn murw gebeukt door de zwabberende marsorders die de afgelopen jaren van het Binnenhof kwamen. Even onzeker is de houdbaarheid van de voornemens om ook de asielinstroom aan banden te leggen. Maatregelen als het weigeren van nareizigers en het afbouwen van de bijdrage aan het VN-vluchtelingenprogramma, komen nu zo ad hoc tot stand dat het maar weer de vraag is of het juridisch en praktisch overeind blijft en niet blijft hangen in symboolpolitiek. Dat zou niet voor het eerst zijn. Een eerste teken aan de wand is het feit dat niet alleen vluchtelingenorganisaties maar ook de fractie van regeringspartij ChristenUnie zich overvallen voelt. Het onderliggende probleem blijft dat in regeringskringen jarenlang te weinig fundamenteel is nagedacht over de pijlers van een humaan en hanteerbaar asielbeleid en over manieren om het beeld weg te nemen dat het Nederland steeds allemaal overkomt. De nu gepresenteerde maatregelen bieden hooguit even de adempauze om dat debat alsnog te kunnen voeren.||https://www.volkskrant.nl/columns-opinie/een-beter-bewijs-dat-lang-sprake-was-van-politieke-onwil-had-het-kabinet-niet-kunnen-leveren~bfa3afbd/
2022-08-28||Het getouwtrek om Ajacied Antony: hoog spel om bijna 100 miljoen euro||De showman Antony, voetballer van trucs die leiden tot ‘oh’s’ en ‘ah’s’ op de tribunes, is de laatste week vooral een pingelaar van no show. Dat is de aanduiding voor iemand in de wereld van sport en ander vertier die niet komt opdagen. Hij is boos, teleurgesteld en koppig, als scène in een scheidingsverhaal. Hij voert de druk op, om de eerste transfer in Nederland van tegen de honderd miljoen euro te verwezenlijken. Ajax sloeg bijna lachend een bod van tachtig miljoen van Manchester United af. Antony Matheus dos Santos, 22 jaar, meldt zich nog steeds op trainingscomplex de Toekomst. ‘Hallo, daar ben ik weer.’ Hij wil straf ontlopen. Trainen met de groep deed hij niet, afgelopen week. Tegen Sparta kon hij het mentaal niet opbrengen mee te voetballen. Stel dat hij geblesseerd raakt, dan gaat het feest niet door. Ajax kan hem eventueel een boete opleggen, voor werkweigering. Daarover wikt de club: 50 duizend euro per dag is het maximum. Maar het spel zal snel voorbij zijn. Nog bijna een week, dan sluit de transfermarkt, op 1 september in Engeland. Dan is Antony weg, of blijft hij nog minimaal een half jaar bij Ajax. Trainer Alfred Schreuder is overtuigd dat hij blijft. Waarom? ‘Omdat ik zijn trainer ben.’ Antony zal boos zijn, als hij moet nablijven. Het publiek in de Johan Cruijff Arena zal hem uitfluiten als afvallige, maar niet te lang. De partijen zullen elkaar weer in de armen sluiten, al is de liefdesrelatie dan eerder een verstandshuwelijk. Immers: Ajax heeft hem nodig in de Champions League en Antony kan dan niet zonder Ajax om op het WK in Qatar te komen. Hij speelde negen interlands en is geen Neymar. Hij wil best het conflict opzoeken, maar vooral als het hem uitkomt. ‘Nee bedankt’, antwoordt algemeen directeur Edwin van der Sar op het verzoek om toelichting te geven op deze al weken voortslepende, gevoelige zaak. Van der Sar is de grote onderhandelaar in deze mogelijke transfer, in plaats van het duo Klaas-Jan Huntelaar en Gerry Hamstra, dat de taken van de weggestuurde directeur voetbalzaken Marc Overmars overnam. Van der Sar is ervarener en hij voetbalde jaren bij Manchester United. Antony, twee seizoenen geleden overgenomen van Sao Paulo voor ruim 20 miljoen euro inclusief bonussen, kan het record van een uitgaande transfer van Frenkie de Jong verpulveren. Hij leverde na het succesvolle jaar met Ten Hag in de Champions League rond de 85 miljoen op. Antony is eventueel de tweede Ajacied die meegaat met Ten Hag, die eerder verdediger Lisandro Martinez kocht voor 57,5 miljoen euro, een bedrag dat met tien miljoen kan oplopen. Zo kan Ten Hag alleen al de kas van Ajax spekken met het astronomische bedrag van ruim 150 miljoen, grofweg gezegd de jaaromzet van Ajax, dat overigens lang niet alles krijgt. Er zijn afspraken over doorverkooppercentages naar Sao Paulo, en zaakwaarnemers loeren verlekkerd naar de ruif. De zaak is typerend voor het voetbal dat in de top, met zijn buitenlandse eigenaren, steeds meer is losgezongen van andere maatschappelijke ontwikkelingen. Veel Engelse clubs bulken van het geld en bepalen de wereldmarkt. Daarbij koopt trainer Erik ten Hag, die twee seizoenen werkte met Antony, het liefst bekenden namens die eigenaren, de familie Glazer uit de Verenigde Staten. De bevriende trainers Ten Hag en Schreuder staan in zekere zin ook tegenover elkaar, in hun dans om de voeten van Antony. Ten Hag wil na de verhuizing uit Amsterdam zijn lievelingsspeeltje meenemen; 100 miljoen is een ridicuul bedrag voor Antony, hoe talentvol die ook is. Om een zijstraat te nemen: hij wordt dan ploeggenoot van Marcus Rashford, in Engeland ook buiten het veld populair omdat hij de strijd aanging met vertrekkend premier Boris Johnson, voor het verstrekken van gratis lunches aan arme gezinnen. De mentale afstand tussen het topvoetbal en het volk groeit, mede door dit soort transfers. Ron Jans (FC Twente), de pater familias van het Nederlandse trainersgilde, stelt het zo: ‘Ik vind dat in deze wereld, en niet alleen in de voetbalwereld, heel veel mensen veel te veel geld verdienen. In de hele wereld zou je een salarisplafond moeten invoeren, maar het is allemaal een spel van vraag en aanbod. De allerrijksten in de wereld kopen gewoon wat ze willen hebben.’ Antony is het sieraad van het managementbureau 4Comm marketing career management uit Sao Paulo, de stad van zijn jeugd. Op Transfermarkt.com, barometer van het voetbal, is zijn waarde 35 miljoen euro. Dat hij zoveel meer kost, komt vooral door Ten Hag. Het hoofd van Antony is op hol geslagen. Tegen FC Groningen, twee weken geleden, liet hij geweldige staaltjes zien. Het publiek sloeg de handen verrukt voor de mond, de tv-commentator ging uit zijn bol. Het was een verkooppraatje voor zichzelf. Op Instagram postte hij een filmpje met een panna en een groet die als vaarwel valt te beschouwen. Sindsdien is ook veel geschreven over zijn gedrag, na de weigering om te spelen en te trainen. Kijk dan naar Cody Gakpo van PSV, schreven critici. Ook in de belangstelling, doch gewoon actief voor PSV, al speelde hij dan heel slecht op het moment van de waarheid tegen Rangers. Die situaties van Antony en Gakpo zijn alleen niet te vergelijken. Gakpo is een jongen uit Eindhoven, een kind van PSV. Antony is een straatjongen uit Inferninho (de Kleine Hel), een sloppenwijk in Sao Paulo, waar kogels uit een drugsoorlog bij wijze van spreken langs zijn dribbelbenen suisden. Daar groeide hij op in armoede, daar nam zijn moeder eens kicksen mee uit de winkel, om ze pas later te betalen. Daar heeft hij zijn familie verlost van armoede. Op zijn linkerarm staat, getatoeëerd: ‘Wie uit de favela komt, weet wat daar is gebeurd.’ Als hij al droomde, was het van de Premier League, niet van Ajax. Nu kan hij verder op zijn reis. Nú doet zich de kans voor. Hij houdt best van Ajax. Hij houdt ook van Amsterdam. Hij liet vorige week nog een gesigneerd shirt bezorgen bij ‘the Barberhood’, waar hij altijd naar de kapper ging. Mentaal heeft hij al afscheid genomen. Weet u het nog? David Neres kon in de winter van 2018 voor 45 miljoen naar China. Hij wilde, maar Ajax liet hem niet gaan. Had hem laten vertrekken, haalden critici later hun gelijk, toen hij vaak geblesseerd was en uiteindelijk slechts 12 miljoen euro exclusief bonussen opbracht. Maar zonder David Neres had Ajax vermoedelijk helemaal niet in de halve finale van de Champions League gestaan in 2019, tijdens de voor de supporters mooiste maanden in jaren. Dus zijn Schreuder en Ajax vasthoudend. Gewoon zonder blozen pakweg 97 miljoen vragen voor een jongen die twee seizoenen bij Ajax voetbalde, terwijl hij bij lang niet iedereen populair is. Hij simuleert en maakt vervelende gebaartjes, gedrag waaraan ze in Engeland sowieso een hekel hebben. In 57 duels in de eredivisie scoorde hij 18 keer. Na afloop van het duel met Groningen had Schreuder ook kritiek, zoals op de aannames achter het standbeen langs. Schreuder ziet het spel liever functioneler. Antony kan best nog wat leren bij Ajax. En daar speelt hij in de Champions League, bij United niet. Ajax heeft bovendien een vervanger nodig: Steven Berghuis was bij Feyenoord als rechtsbuiten een van de beste spelers van de eredivisie, maar is bij Ajax eerder middenvelder. Over de rentree van Mo Ihattaren bestaan twijfels. De 19-jarige Portugees Francisco Conceicao, overgenomen van FC Porto, is nog niet toe aan het eerste elftal. De aanhang toont zich verheugd over avances richting Hakim Ziyech, die bij Chelsea weinig speeltijd krijgt. Ziyech beleefde succesvolle jaren bij Ajax, waar hij na een lastige start vertrok als publiekslieveling, om zijn doelpunten en assists, om zijn inzet ook. Misschien is Amsterdam nog wel blijer met Ziyech dan met Antony. Maar Ziyech is opeens een stuk duurder, nu Ajax mogelijk 100 miljoen incasseert. Bij Chelsea zijn ze ook niet gek. Het liefst wil Ajax Antony houden. Gewoon, omdat hij goed kan voetballen, omdat Antony-Brobbey-Bergwijn een fijne, snelle voorhoede is, met ook Tadic achter de hand. En hij heeft een contract tot 2025. Punt. Antony heeft in zekere zin ook pech, omdat al zoveel belangrijke spelers zijn vertrokken. Doelman Onana, al speelde die dan geen hoofdrol afgelopen seizoen, Mazraoui, Tagliafico, Gravenberch, Haller, eigenlijk ook Perr Schuurs. Waar Feyenoord vrijwel het hele elftal liet gaan, en profiteerde van door de finale van de Conference League aangewakkerde belangstelling, is Ajax stappen verder. Het kan een transfersom van tegen de 100 miljoen laten lopen. Het is mooi geweest met dat verkopen. Of toch niet?||https://www.volkskrant.nl/sport/het-getouwtrek-om-ajacied-antony-hoog-spel-om-bijna-100-miljoen-euro~bc5fec52/
2022-08-28||Waarom de bewust ongerioleerde pionierswijk Oosterwold nu toch riolering krijgt||‘Als wij antibiotica slikken, dan plassen we in een fles’, zegt Pieter Spaans (52) op de veranda van zijn huis. ‘Om te voorkomen dat we de bacteriën in het rietbed doden.’ Hij vertelt het alsof het doodnormaal is, en dat is het voor veel bewoners van de Almeerse zelfbouwwijk Oosterwold ook. Hier zijn ze immers zelf verantwoordelijk voor de zuivering van hun afvalwater. Naast het huis van Spaans en zijn vrouw ligt om die reden een veldje met rietplanten waar water uit douche, keuken en toilet doorheen stroomt voordat het op een sloot wordt geloosd. De bacteriën bij de wortels helpen bij de afbraak van afvalstoffen. Om de installatie niet te veel te belasten, gebruiken Spaans en zijn vrouw Barbara Zijta (55) alleen biologisch afbreekbare schoonmaakmiddelen. De vaatwasser draait op halve blokjes. Maar ja, het mag niet baten. Nog steeds voldoet hun gezuiverde afvalwater niet aan de normen. Andere bewoners van Oosterwold kampen met vergelijkbare zuiveringsproblemen. Mede daardoor besloot de gemeente Almere in juli toch een fijnmazig rioolstelsel aan te leggen in de wijk die nooit riool zou krijgen. Het betekent opnieuw een financiële strop voor Almere, dat de afgelopen jaren ook al tientallen miljoenen extra kwijt was aan de organisatie van tuinbouwtentoonstelling Floriade. Waar begon deze rioolsoap? En hoe botste het idealisme van de vooruitgangsdenkers met de technische en juridische realiteit? Grootse plannen waren het. Oosterwold zou een zelfbouwwalhalla worden. Een vrijstaat vol duurzame pionierswoningen. Een plek waar mensen goedkoop een flinke lap grond konden kopen om daarop hun droomhuis te realiseren, zonder zich daarbij aan allerhande regeltjes te hoeven houden. De anti-Vinex, kortom, die op organische wijze zou uitgroeien tot een woonwijk met 15 duizend woningen. En dat op een aardappelveld aan de rand van Almere. Voorwaarden stelden de bedenkers wel, blijkt uit de Intergemeentelijke Structuurvisie Oosterwold uit 2013. Zo mocht maar eenvijfde van de grond op een standaardkavel bebouwd worden. De helft was voor stadslandbouw: moestuinen of boomgaarden. En de pioniers waren zelf verantwoordelijk voor de infrastructuur. De gemeente zou dus geen wegen en sloten aanleggen. Bewoners van aanpalende percelen moesten samen uitvogelen waar die kwamen te liggen. Daartoe verenigden ze zich in kavelwegverenigingen. Ook moesten ze, individueel of collectief, het eigen afvalwater gaan zuiveren. Voor Barbara Zijta en Pieter Spaans begon het zelfbouwavontuur in een villa op een Italiaanse heuvel. Daar concludeerden ze in 2015 dat ze hun rijtjeshuis in Almere Stad graag zouden verruilen voor een vrijstaande woning met een moestuin. ‘Tomaten die je zelf kweekt zijn veel lekkerder dan die uit de supermarkt’, zegt Spaans. Over de mogelijkheid naar Oosterwold te verkassen waren ze aanvankelijk sceptisch. ‘Ik had geen zin om samen wegen aan te leggen en mijn eigen water te zuiveren’, zegt hij. ‘Dat leek me een recept voor gezeik. Maar toen we ons gingen inlezen, werden we enthousiast.’ En dus kochten Zijta en Spaans een kavel van 1.750 vierkante meter, waarop ze in maart 2018 begonnen met de bouw van een houten huis met vloerverwarming, warmtepomp en zonnepanelen. Naast het huis lieten ze voor 7.000 euro een helofytenfilter aanleggen om hun afvalwater te zuiveren: twee tanks, een pomp en een rietveld van 16 vierkante meter. ‘Het Gebiedsteam Oosterwold raadde zulke installaties aan’, zegt Zijta. Het water dat overbleef zou zuiver genoeg zijn om het te mogen lozen op het slootje verderop. ‘De leverancier was daar ook van overtuigd.’ De beslissing om bewoners van Oosterwold zelf verantwoordelijk te maken voor hun afvalwater was opmerkelijk. Volgens de Wet milieubeheer heeft de gemeente namelijk een zorgplicht voor het inzamelen en transporteren van het afvalwater in stedelijk gebied. Daarbuiten ligt dat anders. In dunbevolkte streken hebben veel huizen en boerderijen een zogeheten IBA, een installatie voor de Individuele Behandeling van Afvalwater. Bewoners zuiveren hun afvalwater dan bijvoorbeeld met een septische tank of een helofytenfilter. Dit mag alleen als de woning op minimaal 40 meter van een riolering ligt. In Oosterwold, een wijk die eerder landelijk dan stads zou worden, moest een systeem met IBA’s ook mogelijk zijn, zegt voormalig wethouder Adri Duivesteijn, een van de geestelijk vaders van Oosterwold. Het sloot ook mooi aan bij de visie. ‘Als je het initiatief voor de inrichting bij de burgers legt, dan kun je als overheid niet voorspellen waar wegen en riolering nodig zijn. Daarom hebben we de zorg voor het afvalwater bij de bewoners neergelegd.’ Klaas Hofman van architectenbureau MVRDV, dat nauw betrokken was bij de planvorming, noemt nog een andere reden. ‘Er was toen sprake van een bouwcrisis en voorfinanciering van dit soort voorzieningen door gemeenten was lastig. Zonder het organische groeimodel zou deze gebiedsontwikkeling misschien helemaal niet zijn gestart. Dan had de uitbreiding van Almere jarenlang stilgelegen.’ De gemeente Almere, de provincie Flevoland en het waterschap Zuiderzeeland besloten het plan een kans te geven. En dat terwijl er geen voorbeelden bestonden van andere woonwijken waar bewoners op grote schaal IBA’s gebruikten om het water te zuiveren. De nadelen van zoveel individuele zuiveringsinstallaties bij elkaar in een relatief klein gebied waren niet of nauwelijks onderzocht. Dit veranderde in 2016, een jaar nadat de eerste kavels in Oosterwold waren verkocht. Toen vroeg het waterschap ingenieursbureau Sweco de gevolgen van de plannen in kaart te brengen. Door de lozing van al dat individueel gezuiverde afvalwater zouden de normen voor de waterkwaliteit ‘waarschijnlijk’ worden overschreden, concludeerden ze. Dat kon leiden tot meer blauwalgenbloei, meer geuroverlast en risico’s voor de volksgezondheid. Het rapport leidde niet tot aanpassing van de plannen. Eind 2019 kregen Barbara Zijta en Pieter Spaans voor het eerst slecht nieuws. Hun helofytenfilter werkte niet naar behoren, schreef het waterschap. Er zat te veel ammonium en stikstof in hun afvalwater. ‘Vooralsnog gaan we ervan uit dat u, in overleg met de leverancier, passende maatregelen treft of gaat treffen.’ Maar volgens de leverancier van het filter hoefden ze zich geen zorgen te maken. ‘Hij mailde ons dat de rietplanten nog niet goed waren geworteld’, zegt Zijta. ‘Daardoor zou de stikstof niet voldoende worden afgevangen. Het kwam vanzelf goed.’ Voor de zekerheid pasten ze wel hun gedrag aan. Hoewel alleen chloor en antibiotica echt schadelijk voor het filter waren, besloten ze ook het gewone wasmiddel dat ze toen nog gebruikten te vervangen door een ecologisch wasmiddel. De vaatwastabletten bleven ze halveren. Ook elders waren problemen met het afvalwater. Een jaar eerder had het waterschap voor het eerst monsters genomen bij vijftig IBA’s in Oosterwold. Circa driekwart van de systemen voldeed niet aan de geldende lozingsnormen. Ook de vijvers waarin bewoners hun gezuiverde afvalwater loosden bleken niet altijd schoon. In twee van de vijf voldeed het water niet aan de normen voor zwemwater, schreef het college van dijkgraaf en heemraden aan de algemene vergadering. Het advies: niet zwemmen en groenten die met water uit de vieze vijvers waren besproeid goed afspoelen. Rond die tijd constateerde het waterschap ook andere knelpunten. Zo schreef het college dat de waterkwaliteit in Oosterwold onder druk zou komen te staan door een toename van het aantal IBA’s. Een ‘kantelpunt’ zou de komende jaren in zicht komen. Ook was het waterschap ‘beduidend meer’ geld kwijt aan Oosterwold dan aan andere woonwijken. Dat kwam vooral doordat die honderden IBA’s elk een eigen vergunning krijgen, waar het waterschap elders kan volstaan met één vergunning voor een hele wijk. In de zomer van 2021 maakte het waterschap een nieuwe ronde. Van de 400 bemonsterde IBA’s bleek driekwart niet te voldoen aan een of meerdere lozingseisen. Dat gold ook voor het helofytenfilter van Zijta en Spaans. ‘De meting viel nog slechter uit dan de vorige’, zegt Zijta. ‘Niet alleen zat er te veel stikstof in het afvalwater, ook het fosfaatgehalte was twee keer te hoog.’ Om boetes te voorkomen, besloten ze zich aan te melden voor het verbetertraject dat de gemeente aanbood. Daardoor zou handhaving nog twee jaar opgeschort worden. ‘We hebben teststripjes gekocht voor stikstof en fosfaat’, zegt Zijta, ‘en we zijn als een malle gaan meten.’ Ook besloten ze wat te experimenteren. Zou het filter beter werken als ze de olie uit de koekenpan niet meer door de gootsteen spoelden? Of was het water misschien te zacht? Een tijdlang spoelden ze elke dag een schep kalk door het toilet. ‘Het hielp allemaal niet’, zegt Zijta. ‘Slechts één keer hadden we een goede meting, maar toen had het heel hard geregend. Waarschijnlijk was het water zo verdund dat we onder de norm kwamen.’ Ondertussen had de gemeente eind 2020 besloten Oosterwold alsnog van riolering te voorzien. In het nieuwe deel van de wijk, waar nog niet gebouwd werd, zou elk perceel een verplichte aansluiting krijgen. In het oudste gedeelte, waar Zijta en Spaans woonden, wilde de gemeente voorlopig alleen een hoofdriool langs de Tureluurweg aanleggen. Bewoners mochten zelf kiezen of ze hun afvalwater daarop wilden lozen. De draai van de gemeente had alles te maken met een kwestie die zich al een aantal jaren voortsleepte. Wetenschappers van de Universiteit Utrecht hadden al in 2018 de juridische haken en ogen van de individuele afvalwateringzuivering in kaart gebracht. In hun rapport, gemaakt in opdracht van de provincie Flevoland, waren ze uitermate kritisch over de wijze waarop de gemeente Almere de verantwoordelijkheid voor het afvalwater op bewoners afschoof. Volgens de onderzoekers kan een gemeente de zorgplicht in uitzonderlijke gevallen overdragen aan bewoners. Maar die regel is bedoeld ‘voor één of meer losse boerderijen’ in het buitengebied en niet voor een wijk als Oosterwold. Bovendien moet de provincie de gemeente in zo’n geval een ontheffing verlenen, wat in Almere nooit gebeurde. Nog datzelfde jaar bevestigde advocatenkantoor AKD de conclusies van de universiteit in een ‘strikt vertrouwelijk’ memorandum aan de gemeente Almere. Zijta en Spaans beschouwden de komst van een hoofdriool langs de Tureluurweg niet per se als goed nieuws. Ze zagen de bui al hangen. Straks zou tijdens dat verbetertraject blijken dat hun helofytenfilter niet te redden was, en dan werden ze alsnog gedwongen hun afvalwater op het hoofdriool te lozen. En dat was niet makkelijk, want hun kavel ligt op 500 meter van het hoofdriool. ‘Onze aansluiting zou langs de kavelwegen of dwars over de kavels van andere bewoners moeten lopen’, zegt Zijta. ‘En het leek erop dat we dat zelf zouden moeten betalen.’ Er ontstond onrust in de wijk. Bewoners kwamen in actie. Ze spraken in tijdens een gemeenteraadsvergadering en stuurden boze brieven naar de provincie Flevoland en het ministerie van Infrastructuur en Waterstaat. Zijta en een buurvrouw nodigden een gemeenteraadslid thuis uit. Op 5 juli 2022 – nadat de provincie de gemeente een tik op de vingers had gegeven en twee nieuwe onderzoeken opnieuw hadden aangetoond dat Almere zijn zorgplicht verzaakte – concludeerde het college van burgemeester en wethouders dat de gemeente ‘wel degelijk verantwoordelijk is voor de aanleg en bekostiging van de riolering tot aan de perceelgrens’. En dus zullen ook de bewoners in het oudste deel van Oosterwold de komende jaren op het riool worden aangesloten, al is nog niet duidelijk hoe dat precies zal gaan en wat het gaat kosten. De eerste ramingen gaan uit van een bedrag tussen de 11,6- en 15 miljoen euro. Een eenvoudige klus wordt het niet, voorspellen betrokkenen. De aanleg van riolering in bebouwd gebied is veel lastiger dan op een kale zandvlakte waar de huizen nog moeten verrijzen. Bovendien zijn de kavelwegen in het bezit van de bewoners. Om er riolering onder te leggen, zal de gemeente moeten onderhandelen met bijna vijftig kavelwegverenigingen en soms zelfs met individuele bewoners. En dat terwijl sommigen helemaal niet op dat riool zitten te wachten, omdat hun helofytenfilters prima functioneren. Een enkeling heeft al aangekondigd te gaan dwarsliggen. Al met al lijkt het experiment om afvalwaterzuivering bij individuele burgers neer te leggen mislukt. Niet alleen hield het concept juridisch geen stand, ook de kwaliteit van de installaties schoot tekort. Hadden ze er dan nooit aan moeten beginnen? Dennis Menting, vanuit de gemeente Almere verantwoordelijk voor het afvalwater in Oosterwold, wil daar niets van weten. ‘Stel dat de installaties gedaan hadden wat de leveranciers destijds beloofden. Dan stonden we nu te juichen dat het zo’n goed idee was om het afvalwater door bewoners te laten zuiveren.’ En ook Jeroen Langeveld, universitair hoofddocent riolering aan de TU Delft, wil niet al te veel somberen. Dat er af toe iets nieuws geprobeerd wordt in zijn vakgebied, valt te prijzen. En ja, dat kan misgaan, zoals in Oosterwold. ‘Dan stuur je bij. Ook dat hoort bij innovatie.’ Langeveld, wiens onderzoeks- en adviesbureau ook opdrachten voor de gemeente Almere doet (maar niet in Oosterwold), denkt dat hier is onderschat hoe lastig het is afvalwater met lokale installaties te zuiveren, zeker in een wijk met de dichtheid van Oosterwold. ‘Met her en der een IBA, zoals in het buitengebied, gaat er niet veel mis met de lozingen. Maar hier staan ze veel dichter op elkaar. Als het watersysteem dat niet aankan, heb je een probleem.’ Ondertussen moppert geestelijk vader Adri Duivesteijn over de keuze van de gemeente om alle Oosterwolders op het riool aan te sluiten. ‘Door terug te grijpen op traditionele riolering doet de gemeente burgers tekort die wel de juiste voorzieningen hebben getroffen, zegt hij. ‘Dit is een zwart-witoplossing. Alles komt weer onder hetzelfde regime. Ook de plekken waar het aantoonbaar goed werkt.’ Op tafel bij Barbara Zijta en Pieter Spaans liggen zojuist geoogste uien, in de kas groeien de tomaten waar hij van droomde, de kippen leveren dagelijks verse eieren. ‘Kippen zijn echt grappige beesten’, zegt Spaans. ‘Ze hebben een eigen karakter. Twee van hen zijn echt bitches.’ Ze wonen hier nog altijd met veel plezier, zeggen ze, ondanks het gedoe met de afvalwaterzuivering. Dat ze binnenkort op de riolering zullen worden aangesloten, noemen ze ‘noodzakelijk’. Wel zijn ze benieuwd of de gemeente alle kosten zal vergoeden – ook die voor de buizen vanaf hun huis naar de perceelgrens en de sloop van hun helofytenfilter. Daar lijkt het voorlopig niet op. De bewoners hebben ‘een lagere grondprijs betaald omdat ze onder andere zelf hun afvalwater moeten zuiveren’, schreef het college in een brief aan de raad. Zijta herinnert zich daar niets van. En dus is hun strijd nog niet gestreden. ‘Ik voel me gepiepeld’, zegt ze. ‘De gemeente heeft ons en honderden anderen op kosten gejaagd met de aanleg van zo’n helofytenfilter. Ook nadat ze er in 2018 op gewezen waren dat ze zelf verantwoordelijk zijn voor de verwerking van afvalwater. Er zijn fouten gemaakt. Geef dat dan gewoon toe en draai op voor de kosten.’||https://www.volkskrant.nl/nieuws-achtergrond/waarom-de-bewust-ongerioleerde-pionierswijk-oosterwold-nu-toch-riolering-krijgt~b10682ba/
2022-08-28||In een Turks all-inclusiveresort ontdeden we ons langzaam van schaamte||Omdat ik maar al te goed begreep waarom hij deze zomer nu eens echt weg wilde, weg van huis, weg van de computer en vooral weg van wéér zes weken rondscharrelen op eigen erf zoals we alle voorgaande jaren vanwege de steeds maar uitdijende gezinssituatie hadden gedaan, had ik ja geknikt op zijn verbazende voorstel een weekje all-inclusive te boeken in een Turks vakantieoord. Ik trok me daarna maar niet te veel aan van vrienden die ons met een vals plezier succes wensten, er was toch niets meer aan te doen. En dus vonden we onszelf op het heetste punt van het jaar terug in een onverwoestbaar huisje in een resort pal aan de Middellandse Zee, waar iedereen de hele dag in het zwembad lag. Het duurde even voor we ontspanden. ’s Ochtends marcheerden we met z’n allen naar de eetzaal, daarna was het zoeken geblazen naar een plekje in de schaduw, tussendoor was er de mogelijkheid mee te doen met aqua-gym en ’s avonds onderdrukte ik de neiging Oekraïne te fluisteren tegen passerende Russen bij het buffet. Ook het brein achter deze reis ging niet naadloos op in het all-inclusiveconcept, letterlijk niet, het was de naad van zijn gesponsorde zwembroek die achter de rand van de glijbaan bleef hangen toen hij zich daar met zijn 5-jarige dochter van afstortte (alleen voor haar gaat hij een zwembad in met tachtig anderen, alleen voor haar hijst hij zich de trappen van een fluorescerend kasteel op). Vanachter zijn boek over de Tweede Wereldoorlog sloeg hij onparlementaire taal uit over de andere badgasten, in de mensa zag ik hem zich met een bord wafels achter een zuil verstoppen voor het Nederlandse stel dat we eerder die dag bij het midgetgolfen hadden ontmoet. Op dag drie ontsnapten we aan de lethargie. Kijk, dit zien we de anderen nog niet doen, zeiden we zelfgenoegzaam tegen elkaar toen we in een bloedhete taxi op weg waren naar de lokale markt, nee, wij waren niet zoals zij, kom nou, je wilde toch wat zíén van de omgeving? Maar de markt viel tegen, de weg ernaartoe was stoffig en jezus christus wat was het warm, de klok bij het zwembad zou die dag 40 graden aangeven, rode cijfers, zelfs de mussen staarden met open snavels voor zich uit, nee, dit deden we niet weer, ben je gek, we gingen toch niet met een halve zonnesteek door een soek sjouwen als je ook op een opgeblazen watermeloen kon liggen? De kinderen, díé vonden het allemaal schitterend. Koprol achterover, Engels spreken, de hele dag ijs bestellen, het kon niet op. Mijn waarschuwingen om niet meer te nemen dan ze op kunnen, schudden ze als natte honden van zich af. Ik liet het maar en las, meer dan thuis, eerst nog de krant maar al snel alleen nog maar boeken, want weg zijn is ook weg zijn van oorlog, stikstof, dramapolitiek. En zo ontdeden we ons langzaam van schaamte. Minder gedachten, minder moeten, minder zorgen. Meer baklava. Bij zonsondergang, wanneer de herrie van de kinderdisco had plaatsgemaakt voor het koor van krekels, maakten we cirkels in de condens op het bierglas en keken we naar de zee, blauw en massief, zonder op te kunnen maken of het bergen of wolken waren waar ze in de verte in overging, en in dat laatste licht, waarin je een witte haar niet langer van een zwarte kunt onderscheiden, waren we gelukkig, we konden er niets aan doen.||https://www.volkskrant.nl/columns-opinie/in-een-turks-all-inclusiveresort-ontdeden-we-ons-langzaam-van-schaamte~b08f297e/
2022-08-28||In 1921, toen was het pas droog. De rampzalige gevolgen van toen zijn een les voor nu||Purmerend had dorst, berichtte dagblad De Tijd op 20 mei 1921. Het was dat jaar droog, zo droog dat oogsten verdorden op het land, de ene na de andere brand om zich heen greep en brede rivieren veranderen in kleine stroompjes. Al in het voorjaar hadden delen van Noord-Holland te weinig drinkwater en Purmerend moest het per tram laten aanvoeren: ‘Woensdagavond moesten de menschen onder toezicht van de politie in de rij staan, om wat water te krijgen’, aldus De Tijd. Ook de rest van Nederland leed onder het tekort aan water. In delen van het normaal behoorlijk natte Friesland waren begin augustus de problemen zo groot dat drinkwater er op de bon ging. De prijzen werden bovendien hoog: tot wel 5 cent per emmer, vergelijkbaar met 35 eurocent nu. De droogte van 1921 was de ergste ooit gemeten in Europa, vertelt klimaatonderzoeker Gerard van der Schrier (KNMI). Met een internationale groep collega’s beschreef hij in het wetenschappelijke tijdschrift Climate of the Past hoe dat kwam en welke ellende de droogte veroorzaakte. ‘Het hele jaar was droger dan gemiddeld en ook in de herfst van 1920 had het weinig geregend. Door de lange duur stapelden problemen zich op.’ Net als dit jaar waren er in 1921 in Europa veel natuurbranden, vertelt Van der Schrier: ‘De eerste vonden plaats in het vroege voorjaar, en daarna bleven ze maar komen.’ Op 2 juni bijvoorbeeld, toen in de buurt van Eindhoven op een dag twee keer brand uitbrak. De eerste bleef beperkt, maar de tweede vernielde tientallen hectares heide. Het katholieke Brabantse dagblad Het huisgezin berichtte: ‘Het schijnt dat deze beide branden ontstaan zijn door het wegwerpen van lucifers of stukjes sigaar of sigaret, die met den toch heerschenden sterken Noorden wind en de verbazende droogte gretig een prooi vinden langs dit pad.’ De oorzaak van de droogte was een eeuw geleden anders dan dit jaar. Nu speelt klimaatverandering waarschijnlijk een rol, maar in 1921 was sprake van stomme pech. ‘Normaal komt er regen naar Europa doordat er lagedrukgebieden zijn’, legt Van der Schrier uit. ‘Maar dat jaar was er een hogedrukgebied dat maar boven de Britse eilanden bleef hangen. Daardoor bewogen regenwolken andere kanten op en bleef het hier droog.’ De gevolgen waren een flinke slag ernstiger dan nu. Onder andere in de driehoek tussen Brussel, Parijs en Lyon, waar de ergste droogte werd gemeten. Al in de vroege zomer schreven kranten bezorgde berichten over mislukkende oogsten in België en Frankrijk. Maar de grootste ramp zou verder naar het oosten plaatsvinden, in Rusland en Oekraïne. Over die regio zijn minder meetgegevens beschikbaar, maar dat ook daar te weinig regen viel, is duidelijk. Daarnaast kampte de bevolking met andere grote problemen. Een paar jaar eerder had de Russische Revolutie plaatsgevonden, en vervolgens was een burgeroorlog uitgebroken. Toen daar bovenop door de droogte oogsten mislukten, was het leed ongekend. Ook doordat de overheid grote hoeveelheden voedsel confisqueerde voor het leger, waardoor het platteland te weinig overhield. Er ontstond een hongersnood, die miljoenen mensen het leven kostte. Anderen sloegen op de vlucht. Zo akelig werd het in Nederland niet, maar de gevolgen van de droogte waren wel overduidelijk voelbaar. Begin september berichtte Algemeen Handelsblad over dorstig vee op de oostelijke zandgronden: ‘De veeboeren hebben beproefd, door het graven van diepe kuilen in de lage beddingen der stroompjes, water te verkrijgen voor hun van dorst versmachtend vee, doch maar hoogst zelden met succes.’ Door de droogte was er bovendien weinig gras en hooi en daarom besloot een deel van de boeren dieren voortijdig te slachten. Van der Schrier: ‘Daardoor was er veel goedkoop vlees beschikbaar. Maar plantaardig voedsel was dat jaar wel duur.’ De hoge prijzen waren met name een probleem voor het deel van de bevolking dat door de droogte slecht verdiende. Denk aan zoetwatervissers, die dat jaar weinig konden vangen doordat veel vissen bezweken aan de watertekorten. En aan binnenschippers, die vanwege lage rivierstanden niet konden varen, of alleen met kleine vrachten omdat ze anders te diep kwamen te liggen. In september berichtte De Standaard dat honderden schepen werkeloos lagen te wachten in de Groningse en Drentse veenkoloniën, omdat er te weinig water was om over te varen. En eind oktober stond volgens Het Vaderland de Rijn tussen Arnhem en Pannerden zo laag dat zelfs schepen die hun lading hadden gelost – en dus weinig diepgang hadden – er niet konden varen. Gelukkig viel er in 1922 wel een gezonde hoeveelheid regen. Maar ook toen waren de problemen nog niet voorbij, vertelt Van der Schrier: ‘Door de droogte waren in Friesland veendijken uitgedroogd, en toen het water weer hoger kwam te staan, spoelden die weg. Iets vergelijkbaars hebben we in 2003 in Wilnis gezien. Daar spoelde ook een dijk weg na een lange tijd van droogte. En dat is de reden dat we dit soort onderzoek doen: om te kijken welke gevolgen extreem weer kan hebben, zodat we ons daar in de toekomst op kunnen voorbereiden, bijvoorbeeld door dijken in de gaten te houden.’ In een eerdere versie van dit artikel stond dat in 2013 een dijkdoorbraak in Wilnis plaatsvond. Dat klopt niet, de doorbraak was in 2003.||https://www.volkskrant.nl/wetenschap/in-1921-toen-was-het-pas-droog-de-rampzalige-gevolgen-van-toen-zijn-een-les-voor-nu~bc6b2848/
