2022-08-05||De Volkskrant tv-selectie voor zaterdag 6 augustus||NPO 1, 12.10 uur Ook dit jaar doet NPO 1 weer uitgebreid verslag van de Canal Parade, het feestelijke hoogtepunt van Pride Amsterdam. Vanaf een speciale boot voorzien Rik van de Westelaken en Splinter Chabot de 25ste editie van de Pride van commentaar. Daarvoor ontvangen ze verschillende gasten, onder wie programmamaker Tim den Besten, presentator en dj Eveline de Bruijn en de makers van de podcast De lesbische liga. Ook zanger Jeangu Macrooy vaart mee. Hij is een van de juryleden van de Pride Awards, waarvan de winnaar in de uitzending bekend wordt gemaakt. RTL 7, 20.00 uur / 22.10 uur (Western, Sergio Leone, 1964/1965) In A Fistful of Dollars, de eerste echte spaghettiwestern (ingrediënten: snoeihard geweld en relativerende humor) werd die Man Zonder Naam voor het eerst vertolkt door Clint Eastwood, die uit het niets opduikt uit de woestijn en in een Mexicaans stadje orde op zaken stelt. De eerste film van Leone waarvoor zijn schoolvriend Ennio Morricone de muziek verzorgde; zowel met Eastwood als met Morricone volgden nog enkele onvergetelijke genre-klassiekers, zoals het eveneens vanavond vertoonde For a Few Dollars More. Eastwoods iconische personage ontfermt zich ditmaal over een gevaarlijk gekke bankrover. Schitterende finale. Weer een jaar later zouden Leone, Morricone en Eastwood hun ‘Dollartrilogie’ voltooien met The Good, the Bad and the Ugly. Veronica, 20.00 uur (Avontuur, Ridley Scott, 2000) Met Gladiator blies regisseur Ridley Scott de historische spektakelfilm, een doodgewaand filmgenre, nieuw leven in. De grootste troefkaart is hoofdrolspeler Russell Crowe als de Romeinse generaal Maximus. Hij wordt in het Rome van 180 voor Christus gedwongen als gladiator te vechten op leven en dood. Deze verhaallijn heeft vertakkingen naar thema’s als liefde, vriendschap, trouw, verraad en familiebanden. Dergelijk drama moet uitblinken in alle aspecten van het totaalspektakel, en dat doet Gladiator. De beloning bestond uit vijf Oscars, waaronder exemplaren voor Crowe en tegenspeler Joaquin Phoenix. NPO 3, 20.20 uur (Drama, Valerie Bisscheroux, 2021) Het verhaal van Anne+, de film, gaat verder waar de serie ophield. De inmiddels 25-jarige Anne (Hanna van Vliet) ploetert aan haar eerste roman, terwijl haar vriendin Sara (Jouman Fattal) in Montreal bij een architectenbureau werkt. De afspraak is dat Anne haar naar Canada zal volgen, maar het idee Amsterdam en haar vrienden achter te laten, verlamt haar. En dan ontmoet ze de interessante, non-binaire Lou (Thorn de Vries). Sympathiek, hoe de film blijmoedig en met milde spot de problemen van stadse millennials aankaart. NPO 1, 20.29 uur Nu cabaretiers Niels van der Laan en Jeroen Woe dankzij tv-programma’s als De kwis en Even tot hier zijn doorgebroken bij een groot publiek, trekken hun theatershows volle zalen. Momenteel toeren ze door Nederland met hun zevende avondvullende theatershow, NG, de opvolger van de voorstelling Pesetas, die vanavond is te zien op NPO 1. In absurde sketches en liedjes nemen Van der Laan en Woe hierin de moderne mens en zijn valse nostalgie op de hak. Met technische hoogstandjes en originele vondsten smeden ze humor en muziek op het podium aan elkaar. Eén, 21.50 uur In Nederland kennen we Will Tura door een handvol hits van lang geleden, maar in Vlaanderen is de 80-jarige singer-songwriter een instituut. Tura bracht zijn eerste single uit in 1959 en is sindsdien altijd actief gebleven. In zijn documentaire Will Tura, hoop doet leven vertelt filmregisseur Dominique Deruddere (Crazy Love) over de zestig jaar lange carrière van de muzikant, en daarmee ook over Vlaanderen in de periode tussen 1960 en nu. De film zit vol unieke archiefbeelden, waarbij acteur Jan Decleir in een voice-over de stem van Tura vertolkt. NPO 3, 23.31 uur De fans van Duran Duran kunnen er goed voor gaan zitten vanavond. De BBC presenteert om 22.00 uur een concert dat de band uit Birmingham in 2021 gaf voor de Britse omroep. Bekende hits als Planet Earth en Notorious komen voorbij, maar ook nummers van het recente album Future Past. Daarna is het op NPO 3 tijd voor een registratie van het concert A Diamond in the Mind, opgenomen in de Manchester Arena in 2011. Voor een publiek van 21 duizend fans brengt dit oogstrelende optreden de muziek van de band samen met kunst, technologie en mode.||https://www.volkskrant.nl/cultuur-media/de-volkskrant-tv-selectie-voor-zaterdag-6-augustus~b6d5de47/
2022-08-05||Extreme hitte en droogte verergeren energiecrisis in Europa||De problemen komen op het moment dat Europese landen naarstig op zoek zijn naar alternatieven voor het Russische gas. Duitsland dacht de afhankelijkheid van de Russen te verminderen en gas te sparen voor de komende herfst en winter door meer energie uit kolencentrales te halen, maar ook die bron dreigt nu langzaam op te drogen. Het water in de rivieren in Duitsland staat zo laag dat schepen nog maar met halve ladingen steenkool kunnen varen. De gevolgen zijn direct te voelen: energieconcern Uniper moet de stroomproductie van twee kolencentrales, die afhankelijk zijn van aanvoer via de Rijn en de Main, al verminderen. En door de hoge buitentemperaturen halen de kolencentrales van het Duitse energiebedrijf Steag hun maximale vermogen niet meer. De kans bestaat zelfs dat de energieproductie van een aantal kolencentrales helemaal komt stil te liggen. Ook de komende maanden lijken behoorlijk droog te worden en als het water nog lager komt te staan, kunnen op sommige plekken helemaal geen vrachtschepen meer varen. Bovendien is er koelwater nodig uit de rivieren. In Frankrijk leiden hitte en droogte vooral tot problemen bij kerncentrales, die zo’n 70 procent van de elektriciteit in het land produceren. De centrales kunnen maar een beperkte hoeveelheid water uit de rivieren gebruiken om hun reactoren te koelen. Niet alleen is er op sommige plekken nu al een tekort aan koelwater, ook de temperatuur van het water is inmiddels dusdanig gestegen dat de centrales het water eigenlijk niet meer kunnen gebruiken. De kerncentrales mogen van de Franse wet namelijk geen koelwater meer terugstorten dat boven een bepaalde temperatuur uitkomt om zo het ecosysteem niet te beschadigen. Inmiddels heeft EDF, uitbater van de centrales, om die reden aangekondigd dit weekend de stroomproductie van ten minste drie centrales terug te brengen. Het is onduidelijk hoe lang de beperking geldt. Gascentrales in het land kampen met dezelfde problemen en waterkrachtcentrales draaien minder vermogen door de lage waterstand. Het is voor Frankrijk overigens niet uitzonderlijk dat de energieproductie in de zomer wat lager is door de hoge temperaturen en lage waterstanden. Maar doordat energie in heel Europa nu schaars is en Frankrijk de afgelopen tijd door problemen met de kerncentrales al meer energie moest importeren, dreigt het land de tekorten niet meer te kunnen compenseren voor de herfst en winter wanneer de energievraag in het land weer stijgt. Terwijl de energieschaarste toeneemt, neemt de solidariteit tussen Europese landen juist af. Zo dreigt Noorwegen, een van de grootste stroomexporteurs van Europa, de uitvoer van elektriciteit te beperken. Normaal gesproken wekt het land veel stroom op met waterkrachtcentrales, maar door lage waterstanden in reservoirs is die productie nu onzeker. In het land gaan daarom stemmen op om de stroomuitwisseling met andere landen aan banden te leggen, de regering onderzoekt inmiddels de optie om een limiet te zetten op de uitvoer. In Nederland vallen de gevolgen van de droogte op de energieproductie vooralsnog mee. De meeste energiecentrales staan in de buurt van grote meren of de zee waardoor ze voldoende koelwater hebben. De lage waterstand in rivieren kan wel gevolgen hebben voor waterkrachtcentrales, maar die zijn in Nederland verantwoordelijk voor een zeer klein deel van de energieproductie.||https://www.volkskrant.nl/nieuws-achtergrond/extreme-hitte-en-droogte-verergeren-energiecrisis-in-europa~bb8b6a63/
2022-08-05||De winnaar & verliezer van de week: John ‘Agnelli’ Elkann en Jack ‘Alibaba’ Ma||Het wordt mogelijk om op de Amsterdamse beurs te investeren in de autofabrikanten Fiat en Ferrari, voetbalclub Juventus en zakentijdschrift The Economist. In één klap, want die bedrijven zijn geheel of gedeeltelijk eigendom van het investeringsvehikel Exor van de Italiaanse familie Agnelli. Het Amsterdamse beursbedrijf Euronext heeft deze week de verhuizing goedgekeurd van Exor, het investeringsvehikel van de familie, van de beurs van Milaan naar Amsterdam. Exor wordt geleid door de Amerikaan John Elkann (46), een van de erfgenamen van pater familias Gianni Agnelli (1921-2003) en troonopvolger in het familie-imperium. Het fonds zetelt juridisch gezien al in Amsterdam, gelokt door bepaalde voordelen in het vennootschapsrecht en vooral de gunstige fiscale voorwaarden van het belastingparadijsje aan de Noordzee. Veel dochterbedrijven zoals autogroep Stellantis volgden dezelfde route. Na meer dan vijftig jaar aan de beurs van Milaan, wordt nu ook het aandeel verhuisd naar Nederland. Het fonds met een marktwaarde van zo'n 16 miljard euro en zo'n 75 duizend werknemers investeert in tal van bedrijven, waaronder schoenenmerk Louboutin, truckfabrikant CNH en de Italiaanse krant La Stampa. De concentratie in Nederland laat volgens het moederbedrijf beter zien dat de onderneming wereldwijd actief is. Ook bezuinigt het op het aantal toezichthouders. De Italiaanse vervalt, de Nederlandse Autoriteit Financiële Markten (AFM) blijft over. De AFM moet de verhuizing nog wel goedkeuren. Van het in 1927 gestichte fonds heeft de familie nog 52 procent van de aandelen in handen. Het aandeel Exor behoort nog niet tot de winnaars van de post-pandemie-periode. Het afgelopen jaar daalde de koers met zo’n 8 procent. De beurstoekomst van het Chinese handelsplatform Alibaba, opgericht door de bekende Chinese internetondernemer Jack Ma, is zeer onzeker geworden. De notering van het bedrijf aan de beurs van New York staat zwaar onder druk. Het bedrijf werd door de Amerikaanse toezichthouder SEC op een lijst gezet van ondernemingen die in 2024 hun notering in New York mogelijk zullen verliezen. Dat lot kan alleen worden afgewend als ze alsnog volledige inzage geven in hun bedrijfsgegevens. Die inzage stuit op grote bezwaren van de Chinese regering, die controle door een Amerikaans overheidsorgaan beschouwt als een aanslag op de staatsveiligheid. Internetbedrijven als Alibaba, JD (e-commerce) en Baidu (zoekmachine) beschikken immers over een schat aan persoonlijke gegevens van Chinese staatsburgers. Deze week verklaarde Alibaba nog wel dat het zal ‘streven’ naar handhaving van zijn positie op de Amerikaanse beurs, naast zijn plek op de beurs van Hong Kong. Het ius de vraag of dat gaat lukken nu de Chinese staat sowieso meer greep wil krijgen op de techbedrijven uit eigen land. Jack Ma (57) werd tot 2020 vooral gevierd als een van de grootste internetondernemers van China. In dat jaar stak hij echter een kritische toespraak af over de Chinese economie en autoriteiten. Daarop draaide de wind onmiddellijk. De beursgang van zijn financiële conglomeraat de Ant Groep werd verhinderd en het bedrijf kwam onder vuur te liggen van toezichthouders. Ma verdween een tijd uit het openbare leven, naar verluidt voor een stevige oorwassing door de communistische partij. Een week geleden meldde de Wall Street Journal dat Ma zijn zeggenschap over de Ant Groep zal opgeven. Via een aantal vennootschappen is hij nog steeds de baas, maar een herstructerering moet zijn rol beperken.||https://www.volkskrant.nl/nieuws-achtergrond/de-winnaar-verliezer-van-de-week-john-agnelli-elkann-en-jack-alibaba-ma~b3594ff7/
2022-08-05||Stikstofberaad tussen kabinet en boerenorganisaties: diepe vertrouwenskloof is vooralsnog niet te overbruggen||Het kabinet heeft tijdens het eerste stikstofberaad niet genoeg concessies gedaan om de grote landbouworganisaties tevreden te stellen. Farmers Defence Force (FDF), de radicaalste boerenactiegroep, dreigt daarom met escalatie. FDF-leider Mark van den Oever zei vrijdagavond dat Nederland zich kan opmaken voor ‘de hardste acties ooit’. LTO-voorzitter Sjaak van der Tak zei na afloop van zijn gesprek met vier ministers: ‘Voor onze boeren zijn deze toezeggingen te weinig.’ Van der Tak nam vrijdag niet alleen namens LTO Nederland, maar ook namens zeven andere boerenbelangenorganisaties deel aan het overleg. De LTO-voorzitter was een soort verkenner voor de sectorvakbonden van akkerbouwers, varkens-, melkvee- en pluimveehouders en de boerenactiegroepen Agractie en FDF. Als spreekbuis van acht organisaties bracht hij de eisen van de boeren over aan het kabinet. ‘Het was een stevig en zwaar gesprek’, zei Van der Tak na afloop van de vier uur durende vergadering in het Utrechtse provinciehuis. Het kabinet heeft volgens hem op een aantal belangrijke punten beweging laten zien, maar niet voldoende om het vertrouwen van de sector terug te winnen. Direct na het overleg reed Van der Tak naar Wageningen om de zeven wegblijvers te informeren. Diens terugkoppeling stemde FDF-leider Van den Oever zeer ontevreden. Tussen de positie van het kabinet en die van de boeren gaapt een kloof zo breed als de Grand Canyon, zei hij tegen De Telegraaf. ‘Nu zijn de vergaderboeren uitgewerkt en moeten de actieboeren weer aan de gang.’ Behalve LTO zaten er nog negen boerenorganisaties bij het gesprek, maar dit waren kleintjes uit de biologische en natuurvriendelijke hoek. Namens het kabinet waren premier Rutte present, en de ministers Van der Wal (Natuur en Stikstof), Staghouwer (Landbouw) en Harbers (Infrastructuur en Waterstaat). Dat het overleg in de Statenzaal van het provinciehuis niet van een leien dakje ging, moest ook Rutte achteraf erkennen. De emoties liepen af en toe hoog op, gaf hij toe. Oud-informateur Johan Remkes, die als gespreksleider het overleg in goede banen moest leiden, ziet een ‘diepe vertrouwenscrisis’ tussen kabinet en landbouw. Toch vond Remkes het overleg ‘buitengewoon constructief’ en verliep het volgens hem in een goede sfeer. Remkes’ woordvoerder bracht dit nog tijdens de vergadering over aan een Telegraaf-journalist, waarna de omschrijving ‘goede sfeer’ in het liveblog van die krant verscheen. Daarop reageerde LTO Nederland meteen met een gepikeerde tweet. ‘LTO herkent zich nadrukkelijk niet in dit statement. We hebben nadrukkelijk verzocht deze berichtgeving achterwege te laten en geen ruis te veroorzaken met eenzijdige berichtgeving. Het is tekenend voor het optreden van de overheid afgelopen tijd; eenzijdig en zonder afstemming’, aldus LTO Nederland op Twitter. Het kabinet houdt vast aan halvering van de landelijke stikstofuitstoot voor 2030 en is vooralsnog niet bereid die doelpaal te verschuiven naar 2035 om de boeren tegemoet te komen. De landbouw wil graag meer tijd krijgen om de sector te verduurzamen. Sommigen (ook in de coalitie) zien het uitsmeren van de stikstofreductie over een langere periode als een relatief pijnloze concessie aan de boeren. Dat ziet het kabinet toch anders, verklaarde Rutte vrijdagmiddag. ‘Het is echt nodig die 50 procent reductie te realiseren, omdat je anders de natuur niet herstelt en ook de vergunningverlening niet op gang brengt. We vinden het ook van belang dat te doen in 2030.’ Waarom vijf jaar uitstel onverstandig is zal het kabinet nog eens wetenschappelijk toelichten, heeft Rutte aan LTO beloofd. Op verzoek van de boeren wil het kabinet zich wél inspannen om boeren die hun bedrijf tussen 2015 en mei 2019 illegaal (maar in lijn met de toenmalige regelgeving) hebben uitgebreid, snel te legaliseren. Daarvoor is stikstofruimte nodig. LTO gaat samen met het ministerie van Landbouw bekijken hoe die ruimte zo snel mogelijk gevonden kan worden. Het legaliseren van deze zogenoemde ‘PAS-melders’ staat in het regeerakkoord en is dus niet echt een concessie van het kabinet. LTO en de andere zeven grote boerenbelangenclubs willen ook dat het stikstofbeleid veel meer gaat steunen op technische maatregelen in plaats van krimp van de veestapel. De boeren willen de beoogde stikstofreductie het liefst realiseren met louter technische innovaties, zoals eiwitarm veevoer, emissiearme stalvloeren en het verdunnen van drijfmest met water. Het kabinet staat (en stond daar al) voor open, maar wel onder de voorwaarde dat deze technieken de juridische toets der kritiek doorstaan. Het moet dus zeker zijn dat deze technieken in de alledaagse boerenpraktijk net zoveel stikstofwinst opleveren als de producentenhandleiding beweert. Daar wringt de schoen, want de boeren vinden in principe alle technieken die krimp van hun veestapel voorkomen geschikt voor gebruik. Het kabinet heeft echter door schade en schande geleerd dat het geen zin heeft miljarden publiek geld te investeren in technologie die na enkele jaren bij stikstofmetingen door de mand valt. Voorbeelden daarvan zijn emissiearme stalvloeren en combi-luchtwassers. Die stikstofbesparende technieken blijken in de praktijk veel minder goed te werken dan op papier wordt geclaimd. Rechters weten dat inmiddels en accepteren die papieren werkelijkheid niet langer. Remkes’ claim dat er op het thema technische innovatie geen meningsverschil bestaat tussen kabinet en boeren is daarom kwestieus. De duivel zit hier echt in de details. Volgens premier Rutte is er eind augustus weer een Remkes-beraad. Welke boerenorganisaties daarbij aanwezig zullen zijn, weet niemand op dit moment.||https://www.volkskrant.nl/nieuws-achtergrond/stikstofberaad-tussen-kabinet-en-boerenorganisaties-diepe-vertrouwenskloof-is-vooralsnog-niet-te-overbruggen~bcfc13db/
2022-08-05||Reddingsoperatie voor monumentale verbrande plataan niet kansloos||Toen Ton Stokwielder (55) hoorde dat de Gevlekte Zuiderling in brand was gevlogen, kon hij maar één ding denken: we moeten die monumentale plataan redden. Het kon toch niet zo zijn dat drie fikkie stokende tieners een einde maken aan het leven van de 28 meter hoge, 262 jaar oude boom. De boom heeft nog groene blaadjes. De opgaande sapstroom uit de wortels is dus nog intact, en dat geeft hoop. Of de neergaande sapstroom, die de wortels van voeding moet voorzien, het redt, is de grote vraag. Zeven boomexperts en hoveniers – ook uit België en Zwitserland – schoten Stokwielder te hulp, en hebben donderdag van 6 uur ’s ochtends tot half 10 ’s avonds reanimatiewerk verricht. Ze groeven het wortelgestel van vierhonderd vierkante meter uit. Een cocktail van stukjes blad en compost moet de wortels van de boom weer tot leven brengen. Of dat lukt blijkt pas over twee jaar, in de zomer 2024, als de wortels door hun opgeslagen voedingsvoorraad heen zijn. De oude plataan, die een omtrek heeft van bijna 5 meter, kwam in 2009 op de radar van Stokwielder toen hij als boombeheerder (zeg niet ‘verzorger’, want ‘een boom is immers niet het hondje van de buren’) een plan maakte voor het groendomein Wasven (in Tongelre) waar de boom staat. Hij vond de platanus x hispanica – een kruising tussen verschillende soorten platanen die eind 18de eeuw werd geplant om te imponeren – zomaar verstopt tussen de bosjes. Weggemoffeld bijna. Het gebrek aan oude bomen in Nederland was al jaren een frustratie van hem. ‘Waarom zijn we in Nederland al blij als een boom honderd jaar oud wordt, terwijl er in Engeland bomen staan met een omtrek van 18 meter?’ Dat zulke oude bomen als de Gevlekte Zuiderling in Nederland bestaan, zonder te zijn opgemerkt, had hij amper voor mogelijk gehouden. De Eindhovense plataan legde zo ‘de kiem’ voor Stichting Wereldboom, waarmee Stokwielder zich met een paar geestverwanten inzet om Nederlandse bomen ten minste duizend jaar oud te laten worden. Van oude bomen gaat een enorme energie uit, zegt Stokwielder. ‘Bomen zijn een soort oplaadpunt. Een plek waar je tot jezelf kunt komen en waar je frisse energie krijgt om verder te gaan met de struggle of life.’ Om de plataan tot volle wasdom te laten komen zijn jaren geleden omliggende, jongere bomen weggehaald. Sommige bomenliefhebbers hebben met dat soort maatregelen problemen, maar zij vergissen zich, zegt Stokwielder. ‘Een duizend jaar oude boom heeft met zijn bladmassa meer impact op het microklimaat in de bodem dan tien boompjes die maar tientallen jaren oud zijn.’ De boom is uitgegroeid tot geliefde ‘trouw- en rouwlocatie’. Buurtbewoner Kees van Grevenbroek, die de boom al sinds 1988 kent, schrijft als ‘beschermheer’ over de boom in de buurtkrant. Het hartvormige grasveld dat bij de boom ligt, is een van ‘geluksplekjes’ van Eindhoven, ‘de boom zuigt mensen als het ware naar zich toe’. Om de wortels van de boom te beschermen tegen het gewicht van de vele bezoekers was een vlonder neergelegd. Juist die kan de plataan tragisch genoeg fataal worden. Het composiet waar de planken van zijn gemaakt, stuwde de brand namelijk tot de kruin van de boom, iets wat brandend hout nooit zou hebben gekund. Hoe de vlonder in brand is gevlogen, onderzoekt de politie nog, nadat drie jongens van 16 en 18 jaar deze week zijn aangehouden. De reddingsoperatie lijkt misschien een kansloze missie, maar is dat niet, zegt Joep van Bergeijk, regiocoördinator Brabant bij de Boomstichting. Volgens hem is een plataan een taaie boomsoort die veel kan hebben. ‘Een eik was allang dood geweest.’ Het is alleen een minder goed teken, zegt Van Bergeijk, dat de boom rondom is verbrand. Maar hij put moed uit het feit dat de 262 jaar oude plataan een jonkie is in zijn soort. ‘Ze kunnen wel tot tweeduizend jaar oud worden, maar daarvoor moeten ze af en toe een brand als deze overleven.’||https://www.volkskrant.nl/nieuws-achtergrond/reddingsoperatie-voor-monumentale-verbrande-plataan-niet-kansloos~b1dd0d00/
2022-08-05||De boze boeren bleven boos, terwijl de oplossing zo simpel is||Dat krijg je er dus van, wanneer er ‘geen taboes’ meer zijn: premier Mark Rutte heeft dat verdoemde stikstofkaartje van zijn landbouwcollega Christianne van der Wal ‘ruk’ genoemd. Dat vertelde melkveehouder Anton Stokman donderdag in Nieuwsuur, nadat hij de premier op bezoek had gehad. De boer dacht dat ‘ruk’ Haags is voor: niet goed. Ik denk het ook. ‘Opmerkelijk’, maar toch nog niet die nieuwe bestuurscultuur die ons beloofd was. Ruttes ‘pleur op’ aan het adres van Zaandams ‘tuig van de richel’ echoot er nog in na. Evenals zijn welgemeende ‘Jeetje, godver’ toen Rutte in de Kamer een kop koffie omstootte. Niettemin was het in Nieuwsuur tijd voor politieke duiding. Nu al memorabele vraag van Jeroen Wollaars aan de duider van dienst, Nynke de Zoeten: ‘We horen hier dat Rutte dat kaartje als ‘ruk’ kwalificeert. Is dat opvallend?’ Een politiek duider zegt dan natuurlijk niet ‘nee’. De Zoeten beluisterde een duidelijk klankverschil met hoe het eerder werd genoemd: ‘suboptimaal, ook een heel Haags woord’. Zijn onparlementaire taal moest duidelijk de weg plaveien naar Utrecht, waar vrijdag boze boeren en kabinetsleden op de koffie kwamen bij ‘gespreksleider’ Johan Remkes, die ineens geen ‘bemiddelaar’ meer wilde heten. Hij had er zin in en het was mooi weer, veinsde hij vooraf zonneschijn. Er zou gesproken worden ‘zonder meel in de mond’. Verstandig, met een dreigende graancrisis. Christianne van der Wal was ook gekomen, ‘om te luisteren’. Ze had natuurlijk al gehoord hoe Rutte de dag daarvoor die emmer stront over haar kop van jut had gekieperd. Stank voor dank: blijf je namens het kabinet standvastig, gooit je baas je voor de trekker. Nu wás dat kaartje natuurlijk ook een communicatieblunder. Van begin af aan was duidelijk dat het slechts een ruwe schets was; als het je niet lukt dat te laten indalen in de boze boerenbreinen, heb je iets niet goed gedaan. Ruk, in Binnenhofs bargoens. Was meteen voor ieder duidelijk geweest dat geen boer er conclusies uit mocht trekken voor zijn bedrijf, dan had dat tonnen uitstoot van brandende balen bagger en asbest gescheeld. Het overleg bleef vrijdag gehuld in mist – tenzij het ammoniakdampen waren. Het duurde langer dan verwacht, Remkes noteerde een ‘stevige vertrouwenscrisis’, er was hooguit overeenstemming over technologie als reddingsboei. Iedereen bleef boos. Terwijl de oplossing zo simpel is: de intensieve veehouderij stevig inkrimpen, ruimhartig compenseren en de toekomstbestendige boeren belonen. Kan best vóór 2030. Of er aan het kabinetsbeleid nog wat te sleutelen viel, vroeg een journalist na afloop aan Remkes. Die hoopte heel Haags dat dat ‘wat kou uit de lucht zou halen’. Die hoop was opmerkelijk: deze Johan Remkes was dus heel iemand anders dan zijn naamgenoot die twee jaar geleden in het rapport Niet alles kan overal het kabinetsbeleid rond stikstof te slap vond. Intussen had de volgende communicatieblunder zich al aangediend. Een woordvoerder van Remkes had gezegd dat het overleg was uitgelopen ‘omdat de sfeer zo goed is’. De sfeer was kennelijk zo goed, dat tafelgenoot LTO direct liet weten zich ‘nadrukkelijk niet te kunnen vinden’ in die omschrijving. Zo hield het moddergooien onverminderd aan. Het oude polderland is totaal verdroogd, alle partijen hebben zich ingegraven in schuttersputjes. De toestand bleef, zoals ze bij ons thuis zeggen, volkomen ruk.||https://www.volkskrant.nl/columns-opinie/de-boze-boeren-bleven-boos-terwijl-de-oplossing-zo-simpel-is~b57d5321/
2022-08-05||Zeker tien doden en 55 gewonden bij Israëlische luchtaanval op Gazastrook, waaronder commandant||Het Palestijnse ministerie van Gezondheid meldt zeker tien doden en 55 gewonden. Volgens Islamitische Jihad is onder meer een van hun commandanten om het leven gekomen. Het zou gaan om Taysir al-Jabari, die de leiding heeft over een deel van de militaire tak van de groepering. De Palestijnse autoriteiten melden dat ook een 5-jarig meisje is omgekomen bij de aanval. Het Israëlische leger bevestigt de aanvallen, en zegt dat ze specifiek gericht waren op Islamitische Jihad, die actief is in het gebied. Ook geldt tot 80 kilometer van de grens met de Gazastrook een ‘speciale situatie’ en zijn onder meer scholen gesloten. De afgelopen tijd zijn de spanningen tussen aanhangers van Islamitische Jihad en Israël opgelopen. Maandag arresteerden de Israëliërs al een hooggeplaatst lid van de groepering op de bezette Westelijke Jordaanoever. Een ander lid van de groep kwam om in een vuurgevecht met Israëlische militairen. Uit vrees voor een vergeldingsactie van Islamitische Jihad sloot Israël eerder deze week de wegen rond Gaza en stuurde militaire versterkingen naar de grens. De aanval van vrijdag kan de situatie verder doen escaleren. Als inderdaad een hooggeplaatst lid van de groepering om het leven is gekomen, kan dat grote gevolgen hebben voor de situatie in het gebied. Islamitische Jihad zegt te hebben gereageerd op de dood van hun commandant met 'meer dan honderd raketten’ richting Israëlische steden. In Israël klonken vrijdagavond op meerdere plekken sirenes en lokale autoriteiten in Tel Aviv hebben explosies gemeld. Een woordvoerder van Hamas, de militante groepering die in Gaza de macht in handen heeft, zegt in een verklaring dat de groep zal reageren op de aanval. De aanval zou zijn uitgevoerd op een dichtbevolkt gebied. Ooggetuigen melden aan Al Jazeera dat ze op meerdere plekken explosies zagen en drones over het gebied hoorden vliegen. Het Israëlische leger raakte onder meer een appartementencomplex. Bij die aanval zou ook de commandant, Al-Jabari, omgekomen zijn.||https://www.volkskrant.nl/nieuws-achtergrond/zeker-tien-doden-en-55-gewonden-bij-israelische-luchtaanval-op-gazastrook-waaronder-commandant~b03c4872/
2022-08-05||Péris Conrad stelde racisme binnen de politie aan de kaak: ‘We horen niets meer van de korpsleiding’||‘‘Je kent me toch?’, riep ik. ‘Ik ben je collega!’ Niks mee te maken, schreeuwden ze terug – een man of acht. ‘Mond houden! Handen aan het stuur! Niet bewegen!’ Ik werd langs de snelweg uit de Ford van mijn vriendin getrokken en moest er wijdbeens tegenaan gaan staan. Pas toen ze mijn portemonnee uit mijn achterzak trokken en mijn politiepas zagen, zeiden ze: ‘O, nou, dan heb je de andere kant ook eens meegemaakt.’ Bam, bam, bam, al die autodeuren sloegen dicht en iedereen reed weer weg. Ik huilde, voelde me tot op het bot vernederd. Dat was twee maanden nadat een foto van mij was opgehangen, met tralies over me heen getekend en de tekst: Imagine our monkey in a cage.’ Péris Conrad (50) is een van de vijf politiemensen die meewerkten aan De Blauwe Familie, een documentaire over structureel racisme, discriminatie en uitsluiting binnen de politie. De film, die 23 mei op tv werd uitgezonden, legt pijnlijk bloot hoe de politietop discriminatie zegt te willen voorkomen, maar daar tegelijkertijd niet of nauwelijks tegen optreedt. De documentaire begint met veel voicemailberichten van politiemensen die niet willen meewerken uit angst voor represailles. ‘We bekeken hem voorafgaand aan de uitzending met de korpsleiding op het hoofdkantoor in Den Haag. Iedereen was stil, sommigen raakten geëmotioneerd. Wij zeiden: ‘Wij geven dit signaal, nu zijn jullie aan zet.’ We horen niets meer van ze.’ ‘Véél te laat. Dat is de koe in z’n kont kijken. In de top zitten mensen die het probleem heel goed kennen en die veertig jaar hebben weggekeken. Nu iedereen er schande van spreekt, gaan ze ineens sanctioneren. Wat zegt dat over zelfreflectie?’ ‘In dat filmpje zitten ook veel mensen die jaren hebben weggekeken. Ik zou ons, de deelnemers aan de documentaire, hebben gevraagd: kun je het opbrengen om in dat filmpje naast ons te staan? Ze hadden ons erbij moeten betrekken. Dát is inclusie. Dan toon je leiderschap. En lef. ‘Wij hebben een zwarte bladzijde opengeslagen, en wat doen zij? Overgaan tot de orde van de dag. Daarin is de politie heel bedreven: een zwarte bladzijde snel omslaan. Mijn eenheidsleider kwam een uurtje praten, daarna heb ik niets meer van hem gehoord. Geen appje, niks.’ Conrad kreeg ook goede reacties. Sommige collega’s stuurden bloemen, veel burgers stuurden kaartjes, zijn LinkedIn-account ontplofte van de steunbetuigingen. Maar vanuit zijn eigen eenheid, Rotterdam, ontving hij van de zesduizend man nog geen twintig reacties. ‘Het ergst vind ik de collega’s die zeggen: ‘Ik heb niet naar de film gekeken, want dat probleem speelt bij ons niet.’ Dan breekt mijn blauwe hart. Dit probleem speelt al veertig jaar! Ben je echt zo kortzichtig? Waarom zien velen het dan wél? ‘Wij wilden onderhuidse misstanden zichtbaar maken. Het lijken kleine opmerkinkjes, zogenaamd goedbedoelde pesterijtjes, maar als je ze bij elkaar optelt, worden ze ondraaglijk groot. Mijn hele carrière ben ik met racistische grappen geconfronteerd. Niet alleen over mij, maar ook over anderen. Ik sprong vaak voor collega’s in de bres, maar daardoor word je gezien als iemand die gedoe veroorzaakt, die moeilijk doet. En dan word je buitengesloten.’ ‘Dat je bijvoorbeeld achteraf hoort dat jouw team naar een concert van André Hazes is geweest. Dat moeten ze lekker doen en misschien was ik niet eens meegegaan. Maar ik zou iederéén hebben uitgenodigd. Ik kreeg het stempeltje ‘gevoelig’. Dit is geen gevoel, dit is een feit. En dit is maar één voorbeeld. ‘Racisme is niet alleen kwetsend. Als je met z’n tweeën naar een incident rijdt, moet ik er blind op kunnen vertrouwen dat jij er voor me staat. Maar als je mij het gevoel geeft dat ik niet jouw bloedgroep ben, voel ik me niet veilig. Ik heb me vaak onveilig gevoeld. Doordat ik altijd m’n mannetje kon staan, ben ik gelukkig nooit bang geweest op straat.’ Lacht schamper: ‘Ja. Ze hebben me vaak voor de bus gegooid. En nee, daar ga ik geen voorbeeld van geven.’ ‘Omdat ik me niet wil verlagen tot datzelfde niveau. Ik ga niet kwaadspreken over anderen waar ze zelf niet bij zijn en zich niet kunnen verdedigen. Ik heb nooit een klacht ingediend. Ik ga het gesprek altijd rechtstreeks aan, niet achter iemands rug om. Ik, Péris Conrad, kies ervoor om niet datgene te doen wat mij en vele anderen jarenlang is aangedaan: kwetsen, beschimpen, uitsluiten, discrimineren. Ik weiger dat.’ ‘We hebben voorzichtig geprobeerd iets aan te kaarten. We noemen geen namen en hebben nog veel ergere racistische incidenten niet besproken – gebeurtenissen waarvoor migrantencollega’s zwaar bewijs hebben. Die collega’s leggen zich erbij neer, zij durven de organisatie niet te veranderen. Ik begrijp dat, maar ik noem dat wegkijken. Wij vonden het hoog tijd een transitie teweeg te brengen naar een politieorganisatie voor de volgende generatie, waarin discriminatie niet wordt gelegitimeerd. En dan heb ik het niet alleen over discriminatie van collega’s met een migratieachtergrond, maar ook over collega’s die van oorsprong Nederlands zijn en worden gepest, of ze nou aan de rechterflank zitten van de maatschappij of aan de lhbti-kant, want ook daar vallen mensen om.’ ‘Door dat wegkijken. Door kwaadspreken achter iemands rug om. Door figuren die geen fouten kunnen toegeven. Door mensen die collega’s daarop aanspreken, zoals ik, buiten te sluiten. En door de geijkte stoelendans, het systeem waarin belangrijke functies worden toebedeeld aan collega’s die hetzelfde gedrag vertonen als de leidinggevenden: wegkijken, niet ingrijpen. ‘Het zijn vaak niet de chefs die de normen en waarden bepalen, maar de informele leiders. Die zijn nooit kritisch op zichzelf en vinden zichzelf geweldig. Zij worden niet gecorrigeerd door zo’n zwakke chef die vooral vriendjes en jaknikkers om zich heen verzamelt. ‘Nog iets, en ik benoem het maar gewoon: als witte mannen een conflict hebben, heet dat een ‘stevige’ vergadering. Als wij, de Caribische gemeenschap, kritiek hebben, heet dat ‘gedoe’, zelfs als het om iets kleins gaat. Dat wordt niet getolereerd. En dan word je buitengesloten. ‘Daar komt bij: met de portefeuille ‘diversiteit’ probeert de politie de organisatie diverser te maken, om een betere afspiegeling van de samenleving te zijn. Er zijn mensen met die portefeuille die niks met het onderwerp hebben, die zelf altijd wegkeken of mensen in diskrediet hebben gebracht. Ik heb nota bene zelf die portefeuille gehad. We zijn nu bijna twee maanden verder en niemand, echt niemand met die portefeuille heeft een berichtje gestuurd: Péris, wat dapper van je, of: wat fijn dat jij zaadjes hebt geplant die wij kunnen gaan oogsten. Maar op LinkedIn schrijven ze dat ze mensen zoals ik omarmen. Heel hypocriet. ‘Ik loop al bijna dertig jaar mee. Uitsluiting gaat terug tot diep in de vorige eeuw, toen de eerste politievrouwen kwamen en wc’s moesten schoonmaken. Die hebben al voor hun rechten moeten knokken. Als je als politie je eigen geschiedenis niet erkent, kun je het probleem ook niet oplossen.’ ‘Naar aanleiding van de documentaire nodigde de chef van de eenheid Midden-Nederland – als enige – ons uit om voor alle districtschefs te komen vertellen wat nodig is om verandering te bewerkstelligen. Daar heb ik in jip-en-janneketaal gezegd: verzamelen jullie vriendjes en jaknikkers om je heen, of doe je zoals ik? Ik train een voetbalelftal, een C-groep van 14- en 15-jarigen. Ik kijk niet naar de Messi’s. En ik geef Pietje en Mohammed geen goeie posities omdat Pietjes vader en Mohammeds oma in de kantine achter de bar staan. Ik analyseer wat de middenvelder nodig heeft om te kunnen excelleren. Wat hij niet goed kan, moeten de spelers om hem heen wél kunnen, zodat Messi in z’n kracht kan staan. Ik maak ze complementair. Een van de jongens die wat meer ontwikkeling nodig had, toevallig een Nederlandse jongen, heb ik een mentor gegeven, een baasje met dreadlocks en een grote mond. In plaats van te intimideren ging die zich verantwoordelijk voelen voor de ander en ontstond er een prachtige dynamiek tussen die twee. Het is geen hogere wiskunde. En we zijn wel mooi kampioen geworden. ‘Wat de politie nodig heeft, zijn kleurenblinde leidinggevenden. Kijk bij de stoelendans niet alleen naar de harde skills waarover iemand moet beschikken. Dat is niet meer van deze tijd. Zó kortzichtig.’ ‘Er wordt altijd gezegd: ze zijn niet capabel. Sodemieter op! Ze zijn toch door de toelatingstest gekomen? Die mensen lopen aan tegen een verziekte cultuur. De leiding van de portefeuille ‘politie voor iedereen’ bedenkt nu een wervingsstrategie om minderheden binnen te halen. Vraag je eerst eens af: hoe hou ik die mensen binnen? Schep eerst een fatsoenlijk werkklimaat.’ Na een stilte: ‘Mezelf. Omdat ik de strijd heb opgegeven. Ik heb me ziek gemeld. Ik kon er niet meer tegen.’ Geëmotioneerd: ‘Ja, sorry. Ik heb meer dan de helft van mijn leven aan de politie gegeven. Ik hou van het werk, van mensen helpen, van ingrijpen als dat nodig is. Mijn blauwe hart bloedt, maar het klopt nog steeds. Er zijn zoveel kleurenblinde verschilmakers, zoveel fantastische collega’s die niet worden gezien. Als die nou eens de ruimte krijgen om te bloeien, dan creëer je een hechte, blauwe familie. Dan is de politie de mooiste werkgever die er is.’||https://www.volkskrant.nl/nieuws-achtergrond/peris-conrad-stelde-racisme-binnen-de-politie-aan-de-kaak-we-horen-niets-meer-van-de-korpsleiding~bc2c3a37/
2022-08-05||Gebruik minder water uit solidariteit met boeren en schippers, vraagt de nationale watertekortmanager||De dringende oproep van de nieuwe, nationale watertekortmanager Michèle Blom: wees zuinig met drinkwater. ‘Was niet iedere week uw auto, vul niet elke dag opnieuw dat zwembadje voor de kinderen’, zo adviseerde de directeur-generaal van Rijkswaterstaat deze week. Zij verdeelt komende maanden het schaarse water in Nederland. De oproep is opvallend, omdat de geplaagde akkerbouwers en binnenvaartschippers daar weinig aan hebben. Drinkwater, zo legt de vereniging van drinkwaterbedrijven desgevraagd uit, wordt gewonnen uit andere bronnen. En het waterpeil in die bekkens, plassen en duinbronnen is deze zomer goed op orde. Zuiniger doen is ‘een kwestie van solidariteit’, legde procesmanager Jaap Mos van het Haagse drinkwaterbedrijf Dunea uit. Het is niet sociaal, vindt hij, om je gazon te besproeien, terwijl de boer verderop zijn gewassen ziet verdorren. Een gemiddeld huishouden verbruikt 107 duizend liter drinkwater per jaar. Daarvan wordt slechts 0,5 procent daadwerkelijk gedronken. De rest gaat voornamelijk op aan douchen (40 procent), toilet (30 procent) en kleren wassen (10 procent). De bescheiden prijs van drinkwater in Nederland – 1,24 euro per duizend liter – nodigt niet uit tot zuinigheid. Toch daalt het gemiddelde watergebruik per huishouden gestaag, mede door bewustwordingscampagnes om zuiniger om te springen met drinkwater en de stijgende energieprijs (warm water). De laatste jaren steeg het verbruik weer iets naar 130 liter drinkwater per persoon per dag, vanwege de warmere en drogere zomers. Voor wie zuiniger met water wil zijn, hebben waterbedrijven en voorlichtingsorganisatie Milieu Centraal allerlei tips voor dagelijks gebruik. De Nederlander staat gemiddeld vijf keer per week 9 minuten onder de douche. Wie besluit om voortaan 5 minuten te douchen, bespaart 15 duizend liter drinkwater per jaar en verbruikt 60 kuub minder gas. Een douchewekker helpt, een waterbesparende douchekop scheelt ook. Die verbruikt circa 5 liter water per minuut, minder dan de helft van een gewone douchekop. Het verschil is nog groter in vergelijking met de populaire regendouche, die 25 liter per minuut verbruikt. Een bad nemen kost ongeveer twee keer zoveel water en aardgas als douchen. Koop een modern toilet met spaarknop. Die trekt door met 2 tot 6 liter drinkwater, in plaats van 10 liter. Plaats een bak onder de kraan als je wacht op warm water. Gebruik dat later om de wc te spoelen of de planten water te geven. Laat de kraan niet lopen tijdens het tandenpoetsen of scheren en repareer lekkende kranen. Doe geen kleine wasjes in de wasmachine. En: met de hand afwassen kost minder water dan de vaatwasser gebruikt. Nederlanders spuiten gemiddeld 1.100 liter drinkwater per jaar over hun tuin. Milieu Centraal vindt het tijd om de planten beter te trainen tegen hitte. Geef de tuin daarom één keer per week veel water (’s ochtends, dichtbij de wortels), in plaats van dagelijks een beetje. Dan groeien wortels dieper de grond in. Plant dorstige planten niet op de meest zonnige plekken en bescherm de bodem tegen uitdroging met bodembedekkende planten of houtsnippers. Sluit de regenpijp aan op een regenton en gebruik dat hemelwater voor de tuin. Het kleinste opblaasbare kinderbadje vraagt 150 liter water. Grotere modellen van een paar tientjes duurder slokken al snel 500 of 1.000 liter op. Na enkele dagen moet dat water worden weggegooid wegens bacterie- en algengroei. Wie in de weer gaat met chloor, filterpompen en ph-meters hoeft dat bad slechts af en toe bij te vullen. Nederlanders wassen hun auto gemiddeld zes keer per jaar. Wasstraten gebruiken hergebruikt grondwater, dus dat is geen slechte optie. Met de tuinslang je auto wassen, kost circa 150 liter drinkwater, dan kun je beter vijf emmers van tien liter gebruiken.||https://www.volkskrant.nl/nieuws-achtergrond/gebruik-minder-water-uit-solidariteit-met-boeren-en-schippers-vraagt-de-nationale-watertekortmanager~b3554ce3/
2022-08-05||Rechter: studenten mogen niet als hele groep worden uitgesloten van eenmalige energietoeslag||De student voelt naar eigen zeggen de gevolgen van de verhoogde energieprijzen en heeft ‘weinig te besteden’. Hij vroeg de eenmalige energietoeslag aan voor mensen met een laag inkomen. De gemeente Nijmegen kende de compensatie van 800 euro aanvankelijk toe. Twee weken later ontving de student bericht dat hij toch geen recht had op het geld. De woonsituaties van studenten verschillen in het algemeen te veel van elkaar, stelde het college van Nijmegen. Daarmee maakt de gemeente volgens de student een ‘ongerechtvaardigd onderscheid’ tussen studenten en niet-studenten die in dezelfde geldnood zitten. De rechtbank volgt hem daarin. Nijmegen handelde in lijn met wat minister Carola Schouten voor Armoedebestrijding adviseerde aan gemeenten. Ook volgens haar loopt de woonsituatie van studenten te zeer uiteen om ze, net als mensen met een minimuminkomen, allemaal een compensatie te geven. Zo woont de helft van de studenten nog thuis, waardoor ze überhaupt geen eigen energierekening hebben. Anderen zitten op kamers. De energiekosten zijn dan vaak bij de huurprijs inbegrepen. Studenten die in geldnood komen nu ze meer aan aan gas en stroom kwijt zijn, kunnen volgens Schouten beter via de ‘individuele bijzondere bijstand’ worden geholpen. Daarvoor gelden andere voorwaarden. Maar volgens de rechter gaan gemeenten voorbij aan het doel van de energietoeslag wanneer zij de redenering van de minister volgen. De compensatie moet voorkomen dat huishoudens met een laag inkomen in grote problemen komen door de stijgende energierekening. Wanneer iedere student wordt uitgesloten, is er kans dat mensen buiten de boot vallen. De groep mensen die studeert is dermate divers dat er ook studenten tussen zitten die dezelfde geldzorgen hebben als de mensen die geen student zijn. Alleen die laatste categorie een toeslag geven is een ‘niet te rechtvaardigen onderscheid’, oordeelt de rechter. ‘Studenten worden als hele groep uitgesloten.’ De individuele bijzondere bijstand vindt de rechtbank geen redelijk alternatief voor studenten die in de knel zitten. De toegangscriteria ‘verschillen volstrekt’ van de eisen die aan de energiecompensatie (categoriale bijzondere bijstand) hangen. Een deel van de mensen die wel in aanmerking komt voor de algemene toeslag, maakt volgens de rechtbank geen kans op de individuele bijzondere bijstand. ‘Dit is ontzettend mooi, al is het gek dat het nodig was’, reageert Joram van Velzen, voorzitter van studentenvakbond LSVb. ‘Het is nu duidelijk dat de uitsluiting van honderdduizenden studenten onrechtmatig was.’ Van Velzen noemt het ‘een bemoediging’ voor financieel kwetsbare studenten, die ook een zaak willen starten tegen hun gemeente. Dat gaat onder meer in Groningen gebeuren, weet hij. De LSVb wil samen met de FNV een collectieve zaak aanspannen. De student die een zaak tegen de gemeente Nijmegen begon ontvangt nu alsnog de 800 euro toeslag.||https://www.volkskrant.nl/nieuws-achtergrond/rechter-studenten-mogen-niet-als-hele-groep-worden-uitgesloten-van-eenmalige-energietoeslag~b9286ed2/
2022-08-05||Dafne Schippers meldt zich met rugblessure af voor EK atletiek||De tweevoudig Europees kampioen (2014 en 2016) staat op de Europese seizoensranglijst tiende met 11,13. Dat is drietiende langzamer dan de snelste tijd van Dina Asher-Smith, de Britse die Schippers in 2018 onttroonde als Europees kampioen. ‘Dat het leven van een atlete niet altijd even makkelijk is, dat wist ik al een tijdje’, schrijft de 30-jarige Schippers over haar afmelding op Instagram. De rugkwaal is ontstaan tijdens een trainingskamp. ‘In Italië is er een nieuwe rugblessure bij gekomen, terwijl ik dacht dat ik ervanaf was. Op foto’s en scans was een breukje in mijn wervels te zien. De timing had niet slechter gekund, aangezien ik volledig gefocust was op de EK.’ De tweevoudig wereldkampioen sprint kampt al jaren met klachten in haar onderrug. Overbelasting heeft een rol gespeeld in het ontstaan van de problemen rondom wervels L4-L5. Uit data van World Athletics blijkt dat Schippers gedurende haar hoogtijdagen de hardstwerkende vrouw in de atletiek was. Geen enkele sprintster heeft in tien jaar tijd aan meer landentoernooien deelgenomen (24) en heeft meer wedstrijden gelopen (292) in meer disciplines (vijf: de 60, 100, 200, 4x100 meter en de zevenkamp). In een poging van de chronische rugklachten af te komen, besloot Schippers vorig jaar afscheid te nemen van haar trainer Bart Bennema en sportcentrum Papendal. Ze ging trainen onder oud-bondscoach Wigert Thunnissen en sloot zich in het najaar aan bij twee krachttrainers die haar veel lieten gewichtheffen: Collin Dam en Martijn Hoekstra. Over hun werkwijze zijn beide trainers, die ook de BMX-zusjes Merel en Laura Smulders begeleiden, niet in detail getreden. ‘We hebben een visie op de robuustheid van het lichaam en hoe we dat weer belastbaar krijgen’, zei Hoekstra in juni in de Volkskrant over hun aanpak. ‘We blijven liever in de luwte en op de achtergrond. Bovendien zitten we nog midden in het proces. Het gaat nu eigenlijk pas beginnen.’ Schippers deed dit seizoen mee aan vijf wedstrijden. Ze werd Nederlands kampioen op de 100 meter in 11,29 en liep 11,13 in een kleine Zwitserse wedstrijd. Haar persoonlijk record stamt uit 2015: 10,81. De EK hadden het hoogtepunt moeten worden van wat zij zag als een ‘tussenjaar’. Schippers heeft haar vizier gericht op de Zomerspelen van 2024.||https://www.volkskrant.nl/sport/dafne-schippers-meldt-zich-met-rugblessure-af-voor-ek-atletiek~b532f4db/
2022-08-05||In de tunnel van Ten Hag worden geen afslagen genomen, dat is ook in Engeland snel opgevallen||SIUUU LATER, schreeuwde een van de Engelse tabloids deze week vanaf de cover. Naast de tekst was een grote foto geplaatst van een man die Ron werd genoemd. Het ging om Ronaldo. Ook Erik ten Hag had met een foto de voorpagina gehaald. ‘Double trouble at Old Trafford’, was de lokkende kop. Ten Hag heeft het bij Manchester United aan de stok gekregen met Ronaldo. Dat viel te verwachten. Een schitterend ongeluk dreigt. Het gaat hier wel om Ronaldo, de oude (37) Portugese zonnekoning die in Manchester 570 duizend euro beurt. Per week. Ronaldo heeft de gewoonte om doelpunten te vieren met een halve pirouette, een Bokito-achtige pose plus een een langgerekte schreeuw, si, ook wel gespeld als siu. SIUUU LATER moest worden gelezen als ‘See you later’. In zijn eerste wedstrijd van het seizoen voor Manchester United, tegen Rayo Vallecano, werd Ronaldo zondag door Ten Hag na 45 minuten gewisseld. Hij hield het samen met een paar ploeggenoten meteen voor gezien en ging naar huis, de rest van de wedstrijd kon hem gestolen worden. Het was de vraag hoe Ten Hag zou reageren. Ronaldo maakt toevallig zelf uit of hij bij de ploeg blijft nadat hij is gewisseld. Ten Hag keek niet weg van deze vervaarlijke olifant in de kamer en noemde het vertrek van Ronaldo en de anderen met een verbeten blik onacceptabel. Het kwam er mooi uit, in zijn middelbare school-Engels. En dat vertel ik de spelers ook, zei Ten Hag verder, waarna hij op Viaplay uitlegde dat Manchester United één team moet vormen – les 1 in het trainershandboek. En los ging het in de pers, want ja, Ronaldo. In de tunnel van Ten Hag worden geen afslagen genomen. Het is ook in Engeland snel opgevallen. ‘The Erik ten Hag revolution’, zoals de pers het noemt, is in volle gang. Omdat hij meer zicht wilde hebben op wisselspelers die hun warming-up doen, heeft hij op Old Trafford na dertig jaar de dug-outs laten verplaatsen. Dat kon de pers wel waarderen. De initiator van de omwenteling zelf doet zijn werk zoals altijd stoïcijns en blijft zijn principes trouw. Zijn persconferenties zijn nog even saai als altijd. He seems very serious, a studious guy, oordeelde Jamie Carragher, een oud-speler van Liverpool die tegenwoordig als analyticus zijn brood verdient. A studious guy, dat is Erik ten Hag, een man die zichzelf ondanks een negatief reisadvies van Louis van Gaal heeft geplaatst voor een van de grootste uitdagingen in het internationale voetbal, de reanimatie van Manchester United. Op de bingokaart kan het vakje ‘gevallen grootmacht’ dagelijks worden aangekruist. Met Van Gaal heeft Ten Hag gemeen dat hij zich bij voorkeur laat bijstaan door oude bekenden. Steve McClaren, zijn assistent, leerde hij kennen bij FC Twente, met Mitchell van der Gaag werkte hij samen bij Ajax. Christian Eriksen (ex-Ajax), Lisandro Martínez (Ajax) en Tyrell Malacia (Feyenoord) hebben een verleden in de eredivisie, Donny van de Beek bloeide onder zijn leiding op bij Ajax. Op verzoek van Ten Hag wordt al drie maanden gejaagd op Frenkie de Jong. Ajax-aanvaller Antony is een ander doelwit. Video-analist Kevin Keij nam hij mee van Ajax. ‘Wil je ook nog de kantinemedewerkers Erik?’, sneerde een Ajax-supporter op Twitter. En zo importeert Ten Hag het dna van Ajax in Manchester en tegelijkertijd zijn eigen valkuilen. Als de resultaten tegenvallen, zal de Hollanditis zich met volle kracht tegen hem keren. Vooralsnog staat Ten Hag er goed voor. Wie bij de bookmakers een pond inzet op zijn ontslag vóór de Kerst, krijgt er 33 terug. Alleen Jürgen Klopp en Pep Guardiola (beiden 1/66) staan hoger genoteerd. Ik zou de gok niet wagen.||https://www.volkskrant.nl/sport/in-de-tunnel-van-ten-hag-worden-geen-afslagen-genomen-dat-is-ook-in-engeland-snel-opgevallen~bba44afe/
2022-08-05||Door een tekort aan bezorgers krijgen veel lezers de krant niet op tijd. Aan een oplossing wordt gewerkt||2011 was het laatste jaar dat ik vanaf de camping naar een La Presse slenterde om een Volkskrant te kopen. De krant werd er met een vertraging van een dag bezorgd. Zo hoorde ik een dag later dan de rest van de wereld dat Anders Breivik in Noorwegen 77 jongeren had vermoord en een dag later dat Amy Winehouse was overleden. Er waren al smartphones natuurlijk, maar Wifi was schaars en duur. Er was nog geen digitale Volkskrant. Papier was nog steeds de beste optie in Bourdeaux, een plaatsje in de Drôme. In elf jaar is onnoemelijk veel veranderd. Nu kan elke lezer op vakantie om vijf uur ’s morgens al terecht op smartphone en tablet. De krant is overal binnen handbereik. Niettemin ben ik zodra ik weer thuis kom, gehecht aan papier. In de papieren krant loop je nooit het risico dat je wordt gestoord zoals op smartphone of tablet wel continu gebeurt. De papieren krant is groter, je kunt hem lekker uitspreiden over de tafel en je ogen erover laten dwalen. Ik ben gezegend met een enorm trouwe en goede krantenbezorger, waardoor de krant altijd om zeven uur op mij ligt te wachten. Als dat een keer niet zo is, ben ik van slag. Helaas moeten veel van onze lezers dat dagelijks ervaren. Door een groot tekort aan krantenbezorgers krijgen te veel lezers de krant niet of niet op tijd. We proberen op alle mogelijk manieren nieuwe bezorgers te werven. Er is een premie uitgeloofd voor elke beginnende bezorger, er zijn elektrische fietsen besteld om het bezorgen te vergemakkelijken en sinds deze week gaat de krant ’s avonds een uur eerder naar de drukker zodat de bezorgers een uur eerder kunnen beginnen. Hierdoor ligt de krant niet alleen eerder op de mat, maar kunnen sommige bezorgers nog een wijk extra doen. De hoop is dat dit voldoende is om de problemen op te lossen, maar het tekort aan arbeidskrachten is groot. Mocht u tot de ongelukkigen behoren die de krant niet of te laat ontvangen, dan kan ik niets anders doen dan naar onze digitale producten verwijzen. Als u zich inlogt op volkskrant.nl/service heeft u zowel de krant en de digitale editie als het laatste nieuws en het archief onder handbereik. Ook wil ik u vragen om op zaterdagen tot 9 uur te wachten met het bellen van de klantenservice. Dan hebben de bezorgers iets meer tijd om de krant alsnog in uw bus te stoppen.||https://www.volkskrant.nl/columns-opinie/door-een-tekort-aan-bezorgers-krijgen-veel-lezers-de-krant-niet-op-tijd-aan-een-oplossing-wordt-gewerkt~b160b9cd/
2022-08-05||Wat heeft Pelosi’s bezoek aan Taiwan eigenlijk opgeleverd, en voor wie? ||Wat zag de wereld toen Nancy Pelosi, de op twee na belangrijkste politicus van de Verenigde Staten, dinsdag in de Taiwanese hoofdstad Taipei landde, behalve een vrouw in een roze pak die voor haar leeftijd verrassend soepel – Pelosi is 82 – een vliegtuigtrap afdaalde? Was het een provocatie, zoals China beweert? Was het waardevolle steun in de rug door de belangrijkste vertegenwoordiger van de democratische wereldorde aan een democratie in het nauw? Slecht getimede goede bedoelingen? Zag de wereld twee grootmachten die, zoals BBC-journalist en Chinakenner Bill Hayton schreef, in de eerste plaats een voorstelling voor hun eigen publiek spelen? Of zal uiteindelijk blijken dat de wereld zag wat een groot deel van de wereld vreesde: een opmaat naar een conflict tussen twee rivaliserende wereldmachten, resulterend in een ‘tweede Oekraïne’, een democratisch land met de pech om in de geopolitieke frontlinie te liggen? Pelosi’s ultrakorte bezoek behoort zonder twijfel tot de meest besproken 19 uur in de recente geschiedenis van politieke visites. Maar de antwoorden op de meeste grote vragen die het oproept, liggen in de toekomst verscholen. Zolang de militaire oefeningen rondom Taiwan die China bij wijze van represaille uitvoert nog voortduren, is de voornaamste onbeantwoorde vraag of het bij oefenen blijft. Vrijdag overschreden Chinese oorlogsschepen en gevechtsvliegtuigen uitgerust met raketten kortstondig de officieuze scheidslijn in de Straat van Taiwan. De Amerikaanse minister van Buitenlandse Zaken Antony Blinken waarschuwde daarom dat er voor dit ‘escalerend en buitenproportioneel optreden van China’ geen enkele reden was. Welke partij heeft iets gewonnen bij het bezoek van Pelosi? Die vraag kan al wel worden beantwoord. In de Verenigde Staten en Europa is een pessimistische lezing dominant: de Chinese president Xi Jinping kreeg de westerse onenigheid en onzekerheid op een presenteerblaadje aangereikt, tot in de kern van de Amerikaanse Democratische Partij aan toe. Maar die lezing geeft geen volledig beeld van de complexe werkelijkheid, zegt sinoloog Casper Wits van de Universiteit Leiden. ‘Wat Pelosi heeft gedaan, gewoon gáán ondanks alle dreiging, is de enige taal die China verstaat.’ Volgens hem dansen westerse democratische leiders steeds meer naar de pijpen van autocraten, omdat ons eerste belang is om de (economische) rust in de tent te bewaren. ‘Er werd ontzettend veel geweeklaagd over het risico dat Pelosi heeft genomen, maar we moeten niet vergeten dat de Chinezen degenen zijn die provoceren.’ Ook voor China was het bezoek pr-technisch geen onverdeeld succes. Ondanks zijn oorlogstaal vooraf, kon Xi niet verhinderen dat Pelosi kwam en de democratie een hart onder de riem stak op een eiland dat China beschouwt als een deel van zichzelf. Omdat ook China op dit moment geen oorlog lijkt te willen riskeren, vanwege het aanstaande partijcongres en de kwakkelende economie, moet Xi een balans vinden tussen nét genoeg escalatie om angst te zaaien en nét te weinig om de situatie uit de hand te laten lopen. Op het Chinese sociale netwerk Weibo klaagden nationalisten niettemin dat hun leiders zichzelf voor gek zetten omdat ze wel dreigen maar niet doorpakken. En de grote media-aandacht voor de komst van Pelosi bevestigt bovendien de Chinese angst dat de oorlog in Oekraïne de internationale steun aan Taiwan heeft vergroot, wat slecht uitkomt gezien Xi’s plannen om het eiland vroeg of laat te ‘herenigen’ met het moederland. In de media was ook veel aandacht voor het gevaar waaraan Pelosi Taiwan blootstelde. Maar volgens sinoloog Wits versterken openlijke steunbetuigingen zoals die van Pelosi het land op de lange termijn juist. Dat vinden ook de Taiwanezen zelf, die minder onder de indruk lijken van de Chinese dreigementen dan de rest van de wereld, ook. Leden van de Taiwanese diaspora in New York met wie de Volkskrant sprak waren laaiend enthousiast over Pelosi’s bezoek. Als de Chinese militaire oefeningen zonder escalatie eindigen, was Pelosi in feite niet meer dan het vlammetje van een lucifer in de buurt van een explosieve situatie. Het kortstondige licht dat te zien viel, was waar China-watchers en diplomaten al jaren voor waarschuwen: China wil nu de wereldorde rammelt de VS naar de kroon steken. En Zuidoost-Azië zal voor die machtsstrijd het voornaamste podium zijn. De Russische inval in Oekraïne heeft de Chinese assertiviteit nog vergroot. Xi lijkt ervan uit te gaan dat de oorlog het Westen hoe dan ook verzwakt, militair en economisch. Deze ontwikkelingen roepen prangende vragen op over de houdbaarheid van het ‘Een China-beleid’ en de daaruit voortvloeiende strategische ambiguïteit van de VS. Zoals de vraag of de Amerikaanse politiek van officiële erkenning van Beijing als de enige representant van China en officieuze (wapen)steun aan Taiwan in een geopolitiek oververhitte periode als deze nog wel kan bestaan. In Europa doet de bijna-crisis rond het bezoek van Pelosi vooral alarmbellen rinkelen over de economische afhankelijkheid van China. Daarbij is de afhankelijkheid van Russisch gas klein bier, waarschuwde de Süddeutsche Zeitung deze week. Tijd is in deze context bezien de grootste winst van het bezoek van Pelosi, mochten de militaire oefeningen van China zonder escalatie eindigen. Tijd om beter voorbereid te zijn op een toekomst waarin China het niet laat bij een oefening.||https://www.volkskrant.nl/nieuws-achtergrond/wat-heeft-pelosi-s-bezoek-aan-taiwan-eigenlijk-opgeleverd-en-voor-wie~b45e2fc2/
2022-08-05||Op de gortdroge Zeeuwse akkers liggen de piepers te verpieteren||Akkerbouwers Kees de Koning (71) en Michael Schippers (54) turen door het raam van de stoffige pick-uptruck. Stapvoets rijdend zien ze de gortdroge percelen liggen van hun akkerbouwbedrijf in Kamperland, op het Zeeuwse Noord-Beveland. De luzerneplanten – bestemd voor veevoer – aan de linkerkant liggen er dor en geel bij, rechts hangen de bladeren van de aardappelplanten bruin en slap naar beneden. Hier en daar piepen witte bloemetjes tevoorschijn, maar veel hoop biedt dat niet. ‘Die bloeien van ellende’, zegt Schippers. Zeeland wordt omgeven door water, maar toch heeft het de twijfelachtige eer om de droogste provincie van Nederland te zijn. In de afgelopen vier maanden viel hier de minste neerslag van het hele land, blijkt uit gegevens van het KNMI. Het water in de zeearmen, de sloten en de bodem is zout en daarmee schadelijk voor sommige planten en gewassen. Zoet water bereikt de provincie nauwelijks. Er stromen geen rivieren en niet overal zitten zoete grondwaterbellen in de grond. Het zoete water dat er wél is, bijvoorbeeld regenwater dat is vastgehouden, is sinds het voorjaar rap verdampt vanwege de hitte. Beregenen met zoet water kan dus niet. Dat maakt de 350 hectare land van Nieuw Campen, het bedrijf waarvan De Koning en Schippers mede-eigenaren zijn, volledig afhankelijk van regen. En daar is dit jaar 300 millimeter te weinig van gevallen, ziet De Koning op de app op zijn telefoon die het waterpeil bijhoudt. Het is funest voor tarwe, uien, suikerbieten, aardappelen, vlas, zomerkoolzaad, luzerne en graszaad, de gewassen die de Zeeuwse boeren verbouwen. Vooral de uien en aardappelen lijden onder de droogte, zegt De Koning. ‘In het voorjaar heeft het ook nauwelijks geregend, waardoor de planten geen loof hebben ontwikkeld. Zonder de schaduw van het blad liggen ze te koken.’ Duimen de boeren elke dag voor een plotselinge wolkbreuk om de oogst te redden? Nee, zegt Michael Schippers. ‘In dit stadium is het gunstiger als het droog blijft. Als er nu veel water valt, maken de aardappelen een gigantische groeispurt door. Dan worden het waterknollen met bruine plekjes. Zulke frieten wil niemand eten.’ Normaliter oogsten de boeren van Nieuw Campen 50 duizend kilo aardappelen. ‘In dit problematische jaar kunnen we er daar minimaal 10 duizend van aftrekken’, zegt De Koning, die de administratie beheert. ‘Voor sommige boeren zou dat gunstig kunnen uitpakken omdat de prijs van schaarse producten stijgt. Maar wij zitten vast aan contracten. Onze omzet valt dus sowieso lager uit.’ ‘Iedere druppel telt nu’, zegt Janneke La Gasse, woordvoerder van waterschap Scheldestromen, dat over het waterbeheer in de provincie gaat. De situatie is op dit moment extremer dan in het historisch droge jaar 1976. Daarom geldt nu voor het eerst in tien jaar een onttrekkingsverbod van slootwater in de provincie. Om het kwetsbare veen te beschermen tegen het zoute water, dat als kwel uit de bodem naar boven komt, worden onconventionele maatregelen ingezet: gezuiverd rioolwater moet de ondergrond daar waar het kan nat houden. Door meer water vast te houden in de winter probeerden het waterschap en Natuurmonumenten zich al op de droogte voor te bereiden. Het bleek niet genoeg. De waterpeilen moeten daarom structureel hoger, vindt Wouter Stempher, boswachter bij Natuurmonumenten. Voor boeren is dat misschien aan het begin van het seizoen nadelig, omdat ze later het land op kunnen doordat hun trekkers wegzakken in de natte aarde. Maar later in het seizoen profiteren ze er juist van. ‘Als je ziet wat de droogteschade nu is, ook voor de natuur en de vogels, dan is dat enorm.’ In deze kustprovincie, waar vanwege de vruchtbare kleibodem veel akkerbouw is, zoeken boeren ook zelf naar oplossingen voor de extremere droogte. Sommigen telen andere gewassen die minder vocht nodig hebben, zoals veldbonen. Anderen investeren in innovatieve watersystemen, waarbij een computer nauwlettend in de gaten houdt dat ieder plantje voldoende water krijgt, terwijl er zo min mogelijk water wordt verspild. Toen de gewassen van Michael Schippers en Kees de Koning een paar jaar geleden ook dreigden te verpieteren, lieten ze een vrachtwagen vol water uit West-Brabant komen. De operatie kostte ‘klauwen met geld’. Maar een kat in het nauw maakt rare sprongen - of eigenlijk: ‘Als je gewas verpietert, ga je gekke dingen doen.’ Maar de kosten wogen niet op tegen de opbrengst, zegt De Koning. Nu hebben ze hun zinnen gezet op de aanleg van een waterbassin. Het land ligt ingesloten tussen een industrieterrein en een camping. Het regenwater dat daar valt, verdwijnt nu ongebruikt in de zoute sloten, maar kan – als er een pot geld beschikbaar komt – met een opvang- en buizensysteem de aardappelen in de toekomst van water voorzien. Andere duurzame manieren om de droogte te bestrijden worden onderzocht bij Proefboerderij Rusthoeve in Colijnsplaat. Met steun van de provincie en boerenorganisaties kijken ze daar bijvoorbeeld hoe gewassen beter bestand kunnen raken tegen zout. ‘Zo zie je dat deze veranderende omstandigheden ook innovaties aanjagen’, zegt Erik Martens van de Zuidelijke Land en Tuinbouw Organisatie. ‘Zeeuwen blijven nuchtere mensen. Ze zoeken manieren om ermee om te gaan, in plaats van ach en wee te roepen.’ Jaren geleden ontvluchtte Schippers de ongunstige weersomstandigheden in Zeeland door in Canada te gaan werken. Maar na anderhalf jaar was hij weer terug, ondanks de grote hoeveelheid zoet water die daar voorhanden is om de gewassen te besproeien. ‘Mijn roots liggen hier’, zegt hij. ‘Bovendien moest ik om 4 uur mijn bed uit om dat pokkensproeiding te verzetten.’ Relativeringsvermogen is van levensbelang voor een Zeeuwse boer, zegt Schippers. ‘Anders houd je het niet vol. Wij gaan niet bij de pakken neer zitten en verzinnen er wat op. Desnoods gaan we sinaasappels verbouwen.’||https://www.volkskrant.nl/nieuws-achtergrond/op-de-gortdroge-zeeuwse-akkers-liggen-de-piepers-te-verpieteren~bab7f5ce/
2022-08-05||Vier jonkies en een oudgediende om naar uit te kijken||Bij AZ loopt al ruim een half jaar een energiebom rond. Hij ontplofte vorig seizoen tijdens de play-offs om Europees voetbal. Kerkez speelde, omdat vaste linksback Owen Wijndal geblesseerd was en deed de inmiddels naar Ajax vertrokken aanvoerder al zowat vergeten. Als een op hol geslagen paard spurtte Kerkez langs de lijn, daarmee direct de gunst van de AZ-fans voor zich winnend. In de kleedkamer ging hij na de 6-1-thuiszege op Vitesse, waarmee AZ Europees voetbal bereikte, nog even door: in zijn onderbroek maakte hij een buikschuiver over de tegels. AZ haalde Mees de Wit van PEC Zwolle, maar Kerkez hoopt linksachter te blijven om zijn grote belofte in te lossen. Zijn reis begon in Servië en ging door naar Oostenrijk en Hongarije vanwege het werk van zijn vader. Toen AC Milan hem kocht van Györ reisden zijn ouders hem achterna, eerst naar Milaan en vorige winter naar Alkmaar. Zijn vader is nu feitelijk bij zijn tienerzoon in dienst als chauffeur, bodyguard en regelaar. Er is tamelijk veel vertrouwen in het gezin over het welslagen van de carrière van Kerkez die bij AC Milan, waar zijn grote voorbeeld Paolo Maldini hem van advies voorzag, mocht meetrainen bij het eerste, maar waar hij voor een energiebom te weinig aan spelen toekwam. Ook op trainingen gooit Kerkez zijn hele hebben en houden in de strijd, zozeer zelfs dat het hem verboden werd slidings te maken. De vwo-leerling doet denken aan de IJslandse AZ-back Gretar Steinsson, die voor thuiswedstrijden van AZ nog steeds uit de speakers klinkt met zijn gepassioneerde uithaal ‘rettekettettekettet’. Als een ‘tough guy from Hungary’ (Kerkez komt uit voor het Hongaars elftal) zo moet het AZ-publiek zich hem herinneren, vertelde Kerkez aan het Noord-Hollands Dagblad. Als onbevreesd, alert en waakzaam. Een beetje net als zijn hond Had, een cane corso. ‘Are you ready to be entertained?!’, schreeuwde PSV in een ronkende aankondiging van de Braziliaanse vleugelspeler Sávio. PSV en Brazilianen, dat roept automatisch verwachtingen op door Romario en Ronaldo, al staat daar ook een legertje aan Latijns-Amerikaanse mislukkingen tegenover. De voorpret is er niet minder om. PSV zet in op een meerjarig traject, al is Sávio in eerste instantie slechts voor een jaar gehuurd van het Franse Troyes dat behoort tot de City Group. Maar goed, in elk geval een seizoen entertainment is de hoop in Eindhoven. Sávio heeft er zin in, hij speelt liever bij de club van zijn beroemde landgenoten dan voor Troyes, ook al betaalde dat 6,5 miljoen euro voor hem. Dat Sávio Moreiro de Oliveira, ook wel Savinho genoemd, tot de grootste talenten van Brazilië behoort, roepen niet alleen enthousiaste scouts en spelersmakelaars, maar blijkt ook uit de feiten. In de Braziliaanse jeugdteams was hij vaak de grote smaakmaker. Bij Atlético Mineiro debuteerde de dribbelaar al op zijn 16de onder de vermaarde Argentijnse coach Jorge Sampaoli. De linkspoot kan op beide vleugels uit de voeten, komt graag naar binnen, passeert makkelijk, schiet vaardig en heeft, zoals het een moderne dribbelaar tegenwoordig betaamt, ook nog oog voor de combinatie. Hij krijgt tijd om te wennen bij Jong PSV. Maar PSV-coach Van Nistelrooij is niet bang om aanvallend talent snel een kans te geven zo bewees hij de voorbije weken al. Door de zware blessure van Noni Madueke ligt er een vacature op rechts die Ismael Saibari vooralsnog goed invult, maar de 21-jarige Marokkaanse Spanjaard komt ook pas net kijken op het hoogste niveau. ‘Dit is de mooiste dag van mijn leven’, zei Sávio bij zijn presentatie. En over Romário en Ronaldo: ‘Ik ga er alles aan doen om net zoveel voor de club te betekenen als zij hebben gedaan.’ Niet dat hij er nou zoveel verstand van heeft, gaf zijn vader altijd eerlijk toe, maar misschien kon Kenneth toch bepaalde dingen beter doen. Bijvoorbeeld niet steeds de bal terughalen naar zijn rechterbeen, maar gewoon met links kappen of schieten. Daarvan plukt Taylor nu de vruchten, de geboren Alkmaarder is tweebenig. En dat is nog altijd een zeldzaamheid in het profvoetbal. Met Taylor kan Ajax-coach Schreuder sowieso veel kanten op. Hij speelde in de Ajax-jeugd ook achterin, maar was tijdens de strijd om de Johan Cruijff Schaal de middenvelder die het meest op doel schoot. Zijn doorbraak vond in de laatste maanden van vorig seizoen plaats op klassieke Ajax-wijze: met bluf en branie. Toenmalig coach Ten Hag stelde in de winterstop nog verhuur voor. Maar Taylor zei: ‘ik blijf liever, want ik kom dit seizoen nog in de basis’. Aldus geschiedde. Met Taylor op het middenveld, soms zelfs in plaats van de internationals Steven Berghuis en Davey Klaassen, haalde Ajax de landstitel binnen. Dat ging op het laatst vrij moeizaam, maar dat lag niet zozeer aan Taylor als wel aan de rammelende verdediging. Tekenend is dat Ajax aanvallers en verdedigers aantrok, maar, vooralsnog, geen middenvelders, terwijl Ryan Gravenberch vertrok. Met Gravenberch werd Taylor vaak vergeleken, zijn boezemvriend liep Taylor feitelijk in de weg bij Ajax. Maar waar Gravenberch zijn contract niet wilde verlengen en dus verkocht werd (aan Bayern München) tekende Taylor kort daarop bij tot 2027. De meningen over Taylor zijn nog verdeeld. Is hij niet nog te anoniem voor een basisplaats bij Ajax? Is hij betrouwbaar genoeg om de Champions League mee in te gaan? Zijn oude leermeester in de Ajax-jeugd Ronald de Boer vervloekte hem soms vanwege zijn nonchalance en wat verongelijkte gedrag. Maar het ‘doerakje in de goede zin van het woord’ is klaar om echt belangrijk te worden, vindt De Boer nu. Quinten Timber (Feyenoord, 21 jaar) Het transferrecord dateert uit 2003: 7 miljoen euro betaalde Feyenoord toen voor de Servische spits Danko Lazovic. Twee jaar geleden kwam er een soortgelijk bedrag op tafel voor Marcos Senesi. En nu is het dan eindelijk verbroken, voor een deels zelfopgeleide speler nota bene. Voor Quinten Timber betaalde Feyenoord naar verluidt 8 miljoen aan FC Utrecht, een bedrag dat door bonussen kan oplopen naar de dubbele cijfers. Feyenoord is niet rijk, en twee middenvelders, Amrabat en Ayoub, die eerder bij Utrecht werden opgepikt redden het niet in De Kuip. Maar de club moest wel handelen nadat het halve basiselftal was weggekocht en coach Arne Slot wat al te vaak gefrustreerd zijn telefoon had weggelegd, omdat de spelers die hij op het oog had (Veerman, Bazoer) niet kwamen. PSV, Ajax en een trits buitenlandse clubs dreven de vraagprijs voor Timber flink op. 10 miljoen voor Timber. Dat klinkt ergens ook als een schijntje, omdat zijn tweelingbroer Jurriën zoveel indruk maakt bij Ajax als multifunctionele verdediger, die spitsen meestal zelf in de luren legt in plaats van andersom. Ze lijken onvoorstelbaar veel op elkaar, Quinten is degene die zich verbaal het meest laat gelden, het meest het avontuur zoekt en vroeger vaker aanvoerder was. Q, zoals ploeggenoten hem noemen, maakte indruk bij FC Utrecht vorig seizoen waar de middenvelder steeds dominanter werd. ‘Timber is de opvolger van Til’, verkondigde coach Slot. Dat brengt druk met zich mee. Guus Til is een mindere voetballer dan Timber, maar tekende wel voor vijftien competitiedoelpunten, waar Timber er vorig seizoen maar twee maakte. Feyenoord huurde met Sebastian Szymanski nog een aanvallende middenvelder, het heeft Orkun Kökcü en Jens Toornstra nog aan boord. Dat wordt een interessante strijd om twee plekken. Ook interessant: de nacht voor Ajax - Feyenoord en Feyenoord - Ajax in huize Timber. Wat wordt er dan besproken op een zolderkamertje in Utrecht waar de tweeling nog steeds gebroederlijk naast elkaar slaapt? Jonathan de Guzman (Sparta, 34 jaar) 22 jaar nadat hij voor het eerst voet in Rotterdam zette, keerde Jonathan de Guzman er deze zomer terug. Op zijn twaalfde verliet de middenvelder huis en haard in Canada waar hij werd uitgezwaaid door zijn Filippijnse vader en Jamaicaanse moeder. Hij ging naar Feyenoord en na stormachtig te zijn gedebuteerd in Rotterdam-Zuid deed hij alle topcompetities aan: Spanje, Engeland, Italië en Duitsland. En niet bij kleine clubs: Villarreal, Napoli en Eintracht Frankfurt. Maar misschien was hij in dienst van Swansea City op zijn best. Dat loodste hij naar de winst van de League Cup en aldaar haalde hij het Nederlands elftal. Op het WK van 2014 begon hij zelfs als basisspeler. In al die topcompetities trof hij doel, dat deed geen Nederlander hem na. Hij maakte van alles mee, had een warme band met Michael Laudrup en Louis van Gaal, vocht met een directeur van Napoli, raakte meermaals zwaar geblesseerd, en won naast de League Cup, ook de Duitse DFB Pokal. Hij scoorde in de Champions League tegen Bayern München. De levens van voetballers met minder bagage zijn verfilmd of in een boek beschreven. Een sloot ervaring brengt De Guzman dus mee naar Sparta dat zich afgelopen seizoen ternauwernood handhaafde en tot op heden de meest actieve club op de transfermarkt is met twaalf nieuwkomers. De Guzman speelde de afgelopen twee seizoenen bij OFI Kreta en moet nog topfit worden. Hij is allang niet meer het rastalent dat dolgraag als aanvallende middenvelder speelt, en zich weinig aantrok van bemoeizuchtige ploeggenoten. Hij is een verbinder met nog steeds die uitstekende basistechniek en mentaliteit. ‘Ik wilde graag terug naar Rotterdam’, stelde De Guzman. Zijn kinderen zijn er blijven wonen. Zoon Jaden de Guzman van 15 verruilde net de Feyenoordopleiding voor die van PSV. Ook in hem schuilt een eigenzinnige avonturier en een begenadigd voetballer. ‘Geweldig om hem veel te zien spelen, maar zelf wil ik ook nog wat laten zien.’||https://www.volkskrant.nl/sport/vier-jonkies-en-een-oudgediende-om-naar-uit-te-kijken~b85462c0/
2022-08-05||Veelbelovend seizoen met een rare kronkel vanwege het WK voetbal||In het voetbal dat nooit, voor niets en voor niemand stopt, omdat altijd wel ergens een toernooi is of een voorronde van een toernooi met miljoenen als inzet, begon vrijdag de goede oude eredivisie, constante factor sinds 1956. Heerenveen - Sparta was de openingsdans van een seizoen dat zich zal voltrekken als een nerveuze quickstep. Het was een mooi duel meteen, op papier zeker. Twee nieuwe trainers: Kees van Wonderen (Heerenveen) en Maurice Steijn (Sparta). Tal van nieuwe spelers, zoals bijna overal, met bij Heerenveen mogelijk de voorhoede waarmee de club de in voorgaande seizoenen verloren gegane aansluiting met de subtop hoopt te bewerkstelligen: Sydney van Hooijdonk en Amin Sarr. Het is een speciale versie van de competitie, vanwege de brute onderbreking halverwege november, door het winter-WK in Qatar. De hervatting met speelronde 15 is dan op vrijdag 6 januari. Trouwens: de eerste divisie, in potentie een van de spannendste competities van Europa, met eveneens de aftrap op vrijdag, overlapt het WK zelfs voor een deel, met de hervatting vanaf vrijdag 9 december. Dat is ruim een week voor de finale in Qatar. De clubs stemden in met het schokkerige verloop van de competities. Ze hadden ook weinig andere keus, het zij gezegd. Het is bijna overal een kwestie van proppen, al liet de Fifa twee onderbrekingen voor interlands vallen, om tijd uit te sparen. Alleen in september mag bondscoach Louis van Gaal nog twee keer oefenen voor het WK, tegen Polen en België, tevens het slotstuk van de groepsfase van de Nations League. Teambuilding is ook voor hem deze keer als een maaltijd uit de snelkookpan. Clubs wilden zolang mogelijk doorspelen, ook in de buitenlanden. Dus is op 13 november nog voetbal te zien in de eredivisie. Vermoedelijk op 15 november vertrekt Oranje naar Qatar met het openingsduel van het toernooi tegen Senegal op maandag 21 november. Niks geen wekenlange voorbereiding. Daarmee is één van de charmes van het WK weggenomen. De normaliter rustige opbouw naar een eindronde is een zalige periode van gemijmer over de opstelling, over vorm en kansberekening. Het WK wordt niet opgediend als rijk gegarneerd hoofdgerecht, maar als een tussendoortje. En toch, ondanks al dat voetbal, is de start van de eredivisie er als vanouds eentje om naar uit te zien, omdat de supporter van welke club ook nu eenmaal hunkert naar de hervatting en, op iets grotere schaal, omdat de verwachting is dat het misschien voorbij is met de overmacht van kampioen Ajax. Al is het maar omdat zoveel nieuw is in Amsterdam dat het even wennen is om het oude weer te herstellen. Bijna overal wemelt het van de nieuwelingen, met deze week doelman Jasper Cillessen als sensationele transfer van NEC, waar de international begon als prof. Het is bij menig club alsof de etalage in mei hermetisch is gesloten, waarna de toeschouwer zich een paar maanden later verbaast over het nieuwe interieur, nadat de rolgordijnen zijn opgetrokken. Voetballers trekken van de ene naar de andere werkgever, om een loopbaan op te bouwen, een nieuwe kans te grijpen of het einde te markeren. PSV heeft zich voorgenomen nadrukkelijker dan de laatste seizoenen te zagen aan de poten van de hegemonie van Ajax. Trainer Arne Slot van Feyenoord profileerde zich vorig seizoen als een halve tovenaar die de traditionele top-twee wil bijhouden. FC Twente hield de selectie van vorig seizoen vrijwel bij elkaar en is opnieuw kandidaat voor de vierde plaats, met AZ vermoedelijk als rivaal, of het altijd ambitieuze FC Utrecht, dat vaak een beetje tegenvalt. Bij FC Twente, met het geroutineerde duo Ron Jans (trainer) en Jan Streuer (technisch directeur) aan de leiding, kent het enthousiasme bijna geen grenzen en zal het stadion vrijwel elke wedstrijd zijn uitverkocht. FC Twente is een voorbeeldclub waar het gaat om de worteling in de gemeenschap. Afgelopen seizoen was een uitstekend jaar voor het Nederlandse clubvoetbal, zeker Europees gezien, met de finaleplaats van Feyenoord in de Conference League en de sublieme groepsfase van Ajax in de Champions League als blikvangers. De keerzijde van de successen is de leegloop bij die clubs, met bijna voortdurend inkomend en uitgaand verkeer. PSV, net als Ajax (Schreuder) met een nieuwe trainer, is ook opnieuw in de steigers gezet, mede door de komst van trainer Ruud van Nistelrooij en het afscheid van bepalende spelers als Mario Götze en Eran Zahavi, expliciete aankopen van de vertrokken trainer Roger Schmidt. Van Nistelrooij zal, zoals dinsdag bleek in de voorronde van de Champions League met het opstellen van Ismaël Saibari, profiteren van de jonge spelers met wie hij werkte als trainer van Jong PSV. Hij liet in het duel om de Johan Cruijff Schaal zien wat ook de bedoeling is: voorzetten van de flanken, met als doel: rake kopballen van Luuk de Jong (al scoorde die niet) en Guus Til. Het is een beetje de tegenovergestelde ontwikkeling als in Amsterdam. Ajax had de grote, sterke Sébastien Haller als aanvalsleider, die wel topschutter was maar soms detoneerde in het beoogde combinatiespel. Ajax verkocht hem aan Dortmund, waar bleek dat hij ziek is. Ajax trok de lange Italiaan Lorenzo Lucca aan voor plan-B, dat bij PSV eigenlijk plan-A is met Luuk de Jong. Bij PSV is de souplesse en het technisch vermogen mogelijk wat kleiner, maar De Jong en Til, met aangevers als Cody Gakpo en Xavi Simons, zullen een doelpunt of 40 maken met zijn tweeën. Opwindend, snel en fel, als de botsing van stijlen zoals die zich voltrok bij de Cruijff Schaal; op die manier is voetbal bijna altijd aantrekkelijk. Wie weet welke problemen het enigszins herschikken van de hiërarchie geeft bij Ajax, zeker op het middenveld en voorin. Antony wilde naar United, maar Ajax laat de eigengereide Braziliaan niet gaan. Ajax mist een topdoelman, heeft weinig lengte in het centrum van de defensie en het vertrek van rechtsachter Noussair Mazraoui is niet helemaal opgevuld. Maar ja, is die nieuwe beoogde rechtsback van PSV, Ki-Jana Hoever, al zo goed? Nee. En hoe functioneert straks de opvolger van Tyrell Malacia, de linksachter van Feyenoord die naar Manchester United vertrok? Feyenoord deed wat Slot beloofde in het eerste jaar: waarde creëren op het veld, waardoor de club een record aan transfergelden binnenhaalde, vooral door Sinisterra, Malacia en vermoedelijk de Noor Aursnes. De eredivisie is bijna de tweede Grand Prix van Nederland, zo snel als het loopt. Natuurlijk, het aantal spelers dat naar het WK gaat is relatief beperkt. Degenen die geen international zijn, krijgen rust genoeg. Ze kunnen blijven trainen. Periodisering zal van belang zijn, om het seizoen in tweeën op verantwoorde wijze te voltooien. Wie is wanneer fit? Op zich kan het WK ook gunstig uitpakken, want het valt midden in het seizoen, met spelers in topvorm. Gewoonlijk is het WK na een zwaar clubseizoen, als menigeen liever vakantie heeft. Periodisering is club- en zelfs persoonsgebonden. Ajax en Feyenoord hoefden geen voorronden te spelen in Europa, PSV put zich meteen uit tegen Monaco. Wie Feyenoord in de voorbereiding zag, geeft weinig voor de kansen, maar de transferperiode duurt nog tot eind augustus en Slot heeft zich bewezen als een eminente en snelle bouwer. Feyenoord verkocht voor meer dan 45 miljoen (exclusief Aursnes) en kan weer een financieel stootje hebben. Ajax toucheerde alleen al voor Lisandro Martinez bijna 60 miljoen, exclusief bonussen, en gaf ogenschijnlijk makkelijk tientallen miljoenen uit, zelfs aan spelers die (deels) bij Ajax zijn opgeleid: Steven Bergwijn en Brian Brobbey. Het is een seizoenstart met tal van vragen. Kan Vitesse de leegloop (onder anderen Openda, Doekhi, Rasmussen en Bazoer) weerstaan? Is Excelsior niet bij voorbaat reddeloos verloren, na de gelukkige promotie in de doldwaze wedstrijd bij ADO en de uitverkoop, onder wie topschutter Thijs Dallinga? Presteert RKC net zo verrassend als vorig seizoen? Het seizoen herbergt ontelbaar mooie aspecten: Volendam, na dertien jaar gepromoveerd, stelt met Henk Veerman en Robert Mühren twee aanvallers uit het dorp op, terwijl Jan Smit uit Volendam de zingende voorzitter is en Wim Jonk de lokale trainer die volgens de leer van Cruijff wil voetballen. Kees van Wonderen is een van de talentvolle trainers. Hij verliet Go Ahead om bij Heerenveen verder te groeien. Henk de Jong is terug bij Cambuur, nadat hij een deel van vorig seizoen miste door ziekte. De Duitser Frank Wormuth verhuisde van Heracles naar FC Groningen, Sparta roerde zich fors op de transfermarkt, met oud-international Jonathan de Guzman als prettige verrassing, en trok een trainer aan die vaak uitstekend presteert: Maurice Steijn. En de bij Sparta vertrokken trainer Henk Fraser laat het WK aan zich voorbijgaan (hij was assistent van Louis van Gaal) om bij FC Utrecht te werken, een van de clubs waar hij ook voetbalde. Supporters van Fortuna Sittard zijn nu al in alle staten, na de komst van Burak Yilmaz en anderen, al zal de Turkse ster vermoedelijk niet vanaf de aftrap meedoen tegen Ajax zaterdag. Emmen deed wat het dolgraag wilde: na één seizoen terugkeren in de eredivisie. Spannend zal het ook zijn in het zogenoemde rechterrijtje, om het nog maar niet te hebben over de slag om promotie uit de eerste divisie, nu onder meer ADO Den Haag, De Graafschap, Willem II, PEC Zwolle, NAC, Heracles en VVV in de tweede profliga verzeild zijn geraakt. Het rechterrijtje van de eredivisie samenvoegen met het linkerrijtje van de eerste divisie. Dat zou pas echt een spannende competitie zijn.||https://www.volkskrant.nl/sport/veelbelovend-seizoen-met-een-rare-kronkel-vanwege-het-wk-voetbal~b32cd5f3/
2022-08-05||Hoe ‘sociaal’ zijn de sociale media nog? ||Het gros van de 25- tot 40-jarigen met een Instagramaccount zal het protest vorige week in de app zijn tegengekomen. ‘Make Instagram Instagram again, ik wil gewoon foto’s van mijn vrienden zien’, deelden realitysterren Kylie Jenner en Kim Kardashian. Afzender van de oorspronkelijke boodschap was influencer en fotograaf Tati Bruening, die ook een onlinepetitie begon. Het doel van die petitie? Het terugdraaien van een Instagramupdate van vorige week – die zich toen overigens nog in de testfase bevond en dus door slechts een deel van de gebruikers is gezien. Na die update werden er automatisch fullscreenvideo’s afgespeeld, waarvan een groot deel afkomstig was van makers die niet door de gebruikers zelf werden gevolgd. Net zoals bij TikTok dus. Het is de eeuwige strijd bij sociale media. Platformen nemen, uit angst gebruikers te verliezen, elkaars succesvolste functies over. Gebruikers vinden de vernieuwingen vreselijk, tot ze eraan gewend zijn geraakt. Na deze storm beloofde Instagram niettemin de veranderingen deels terug te draaien. De kritiek op de nieuwe update is vooral afkomstig van millennials. Als we TikTok willen, dan gaan we wel naar TikTok, is hun boodschap. Maar dat is natuurlijk precies wat Meta, het moederbedrijf van onder andere Facebook en Instagram, niet wil. Meta speelt in op een verandering die verder gaat dan de nadruk op video’s, grappige filters of een eindeloze tijdlijn. De belangrijkste verandering in de update schuilt namelijk niet in de vormgeving of functies, maar in het algoritme. Hoewel je ook op TikTok vrienden, beroemdheden, politieke partijen, nieuwsmedia, musea en bedrijven kunt volgen, draait het op de app grotendeels om video’s die afkomstig zijn van mensen die je niet (persoonlijk) kent, maar waarvan de app op basis van je kijk- en likegeschiedenis weet dat je ze graag bekijkt. En daarmee lijken sociale media een nieuwe weg in te slaan. Het zijn niet langer primair platformen om contact met je vrienden te onderhouden, of om bekende mensen te volgen die je zelf hebt gekozen, maar platformen die op basis van je gedrag en interessen een algoritme laten beslissen wat je te zien krijgt. Op die manier houden ze je aandacht zo lang mogelijk vast, zodat ze je meer advertenties kunnen tonen. TikTok verdient daarnaast ook nog aan aankopen binnen de app. Gebruikers kunnen bijvoorbeeld tijdens een livestream hun waardering tonen door met virtuele rozen, muntjes of andere iconen te strooien – iconen die ze in de app aanschaffen. In een interview met de Amerikaanse technieuwssite Platformer kondigde Instagrambaas Adam Mosseri vlak na het doorvoeren van de bekritiseerde update haastig aan te gaan luisteren naar de klachten, en grondig te gaan sleutelen. ‘We draaien de schermvullende video’s terug en we zullen het wat rustiger aan doen met video’s van makers die je niet kent’, aldus Mosseri. Toch zei Meta-directeur Mark Zuckerberg een dag eerder nog dat de hoeveelheid aanbevolen berichten – dus de berichten die een algoritme selecteert – voor het eind van het jaar op zowel Facebook als Instagram zal verdubbelen. Een Facebookfeed bestaat nu voor zo’n 15 procent uit algoritmeberichten; bij Instagram ligt dat al hoger, hoewel Zuckerberg niet wilde zeggen hoe hoog precies. Het is niet gek dat Zuckerberg zich bedreigd voelt door het succes van het Chinese TikTok. Met meer dan 1 miljard gebruikers zit de app vlak achter Instagram (bijna 1,4 miljard gebruikers). Facebook loopt met een kleine 3 miljard gebruikers flink voor, maar is niet populair onder de jonge generatie. Bovendien is TikTok niet alleen populair, maar ook verslavend. Volgens marktanalysebureau Sensor Tower spenderen tiktokkers gemiddeld anderhalf uur per dag op de app. De aantrekking van het platform zit ’m in het algoritme, dat in no time uitvindt waar jij graag naar kijkt en je een eindeloze stroom van ‘meer van hetzelfde’ serveert. Pas zodra je een video ziet die je niks vindt, leg je je telefoon weg, is de gedachte achter het succes. The Wall Street Journal onderzocht met robotaccounts hoe TikTok te werk gaat bij het selecteren van de video’s die iemand te zien krijgt. In eerste instantie laat de app een brede selectie aan populaire video’s zien. Vervolgens gaat het er niet alleen om of je als gebruiker video’s liket, erop reageert of bepaalde makers volgt, de app registreert vooral hoelang en hoe vaak je naar bepaalde video’s kijkt. Ook al vind je een bepaalde video misschien weerzinwekkend of raar en like je hem niet: als je blijft kijken, geeft TikTok je meer. Zo kan het kijken naar een populair filmpje van een schattige hond steeds meer worden geïnterpreteerd als een specifieke interesse in Franse bulldogs die kunnen skateboarden. Niets mis mee, ieder z’n ding. Maar het robotaccount van The Wall Street Journal was geprogrammeerd om te blijven hangen bij video’s die gaan over depressie. Binnen een paar uur ging 97 procent van de video’s die de robot te zien kreeg over depressiviteit. En daarin schuilt het gevaar van het algoritme. Naar video’s over depressie kijken maakt mensen niet direct depressief. Ook niet als het uren achter elkaar gebeurt. ‘Het is lastig om te meten hoe video’s de gedachten of handelingen van mensen beïnvloeden’, zegt Sal Hagen, die aan de Universiteit van Amsterdam onderzoek doet naar extreem-rechtse groepen op socialemediaplatformen. ‘Wel kan herhaaldelijke blootstelling ervoor zorgen dat mensen vaker over bepaalde issues nadenken, of dat een gesprek al snel in een bepaalde richting wordt geduwd.’ Hoewel een woordvoerder van TikTok tegenover The Wall Street Journal beweerde dat de app bewust ook filmpjes met een ander thema laat zien om te voorkomen dat mensen steeds dieper in een bepaalde subcategorie belanden, valt dat in de praktijk tegen. Er zullen niet veel gebruikers zijn die bewust op zoek gaan naar video’s over depressie. Als ze zelf hun onderwerpen kiezen, zouden ze zulke beelden misschien niet zien – in elk geval niet in zulke hoeveelheden. Maar het algoritme interesseert dit allemaal niets; dat heeft als enige taak de gebruiker video’s te serveren waar ze naar blíjven kijken. Een bijkomend probleem is dat de populairste accounts en video’s gecontroleerd worden door toezichthouders binnen TikTok, maar dat er simpelweg te veel materiaal is om te beoordelen. Een woordvoerder van TikTok zegt dat de veiligheid van de gebruikers prioriteit heeft en dat het platform werkt aan het verwijderen van video’s en accounts die proberen haatdragende ideeën te verspreiden. Toch glippen er filmpjes tussendoor die racisme, homofobie, pesten, eetstoornissen of samenzweringstheorieën verspreiden. En door het effect van het algoritme vinden al deze nicheaccounts een publiek dat deze video’s niet eens bewust opzoekt, maar ze kennelijk wel blijft bekijken. Deze zomer toonde TikTok zich met wat nieuwe functies wel bewust van de risico’s van het algoritme. Zo kunnen gebruikers nu met een simpele vingerbeweging zeggen niet geïnteresseerd te zijn in een bepaalde video, en daardoor vergelijkbare video’s uit hun feed filteren. Ook zegt het platform al langere tijd het algoritme te trainen om te voorkomen dat mensen te veel video’s te zien krijgen over potentieel schadelijke onderwerpen, zoals depressie of diëten. In de Verenigde Staten zouden gebruikers dergelijke filmpjes al minder voorbij zien komen, en het platform werkt er naar eigen zeggen continu aan om de functie te verbeteren. Het algoritme van TikTok identificeert kenmerken van video’s die ertoe leiden dat ze veel bekeken worden. Lengte, kleding, muziek, tekst, geluidjes, dansjes, huilbuien – een nietsvermoedende gebruiker kan een simpel filmpje uploaden en plotseling door het algoritme gelanceerd worden, met miljoenen kijkers en likes tot gevolg. Welk element het algoritme nu precies laat aanslaan weten gebruikers vaak niet precies. Maar dat algoritme zelf is natuurlijk wel ontwikkeld door mensen met bepaalde ideeën en voorkeuren, die doorwerken in de selectie. Wereldwijd de meest gevolgde tiktokker is Khabane Lame. De destijds 22-jarige Italiaanse fabrieksarbeider begon in 2020 met het maken van TikTok-filmpjes nadat hij zijn baan was verloren. In de video’s reageert hij op zogeheten lifehackfilmpjes, waarin mensen bijvoorbeeld laten zien hoe ze met een mes een banaan opensnijden. Lame pelt de banaan simpelweg met zijn handen, terwijl hij emotieloos in de camera kijkt. In amper twee jaar tijd verzamelde hij bijna 150 miljoen volgers op TikTok. Op Instagram is het aantal volgers altijd heel belangrijk geweest. Hoe meer volgers, hoe meer mensen je berichten zien – en dat betekent betere deals met merken. Maar het veranderde algoritme gooit die verhoudingen compleet om. Het is ook de klacht van de ondertekenaars van de Instagrampetitie. Influencers en andere makers moeten in de nieuwe situatie op hun favoriete platform hun ‘berichten en levensstijl’ volledig omgooien om niet kopje-onder te gaan in de eindeloze stroom foto’s en video’s die hun fans geserveerd krijgen. Anders dreigt een bestaan in de anonimiteit. Op TikTok zag je dit verschijnsel al langer. Daar bestaat de concurrentie uit zo goed als iedereen op het platform. Tiktokkers moeten constant gokken wat het algoritme wil zien en daarop inspelen – en er natuurlijk voor zorgen dat mensen hun video’s tot het eind bekijken en liken. Instagram en Facebook zijn al lang niet meer de plek waar je alleen bekende gezichten ziet. Door de aanpassingen aan het algoritme is het sociale er wel van af, schrijft de Amerikaanse journalist Scott Rosenberg op technieuwssite Axios. ‘Noteer deze week maar als het einde van het tijdperk van sociale netwerken, dat begon met de opkomst van Friendster in 2003 en nu eindigt met Facebooks versie van een TikTok-achtig design.’ Wat komt ervoor in de plaats? Volgens Rosenberg een nieuwe generatie digitale massamedia, die het gedrag van horden anonieme gebruikers verwerken door middel van machine learning om de gebruiker zo een persoonlijke selectie video’s voor te schotelen. Het TikTok-model dus, maar dan toegepast door de digitale mediagigant Meta, die vastbesloten is de digitale toekomst te blijven domineren. En daar lijkt de millennial, met of zonder petitie, weinig tegen in te kunnen brengen.||https://www.volkskrant.nl/nieuws-achtergrond/hoe-sociaal-zijn-de-sociale-media-nog~b32b626f/
2022-08-05||Zware existentiële nood verdwijnt niet door zo’n zonnige VR-bril||Er waart een spook door de ggz. Het spook van ‘downplaying’ van de problemen. Is het u opgevallen? Waar we voorheen gebruikelijk spraken van psychische of psychiatrische klachten of aandoeningen, wordt nu veelal gesproken van ‘mentale problemen’. Alsof het over sporters gaat die een dip in hun motivatie beleven. Ook minister Schouten, van Armoedebeleid, Participatie en Pensioenen, doet een duit in het downplayzakje: ‘Als voorbeeld van lichte klachten noemt Schouten ‘angst, depressie, adhd, autismespectrumstoornissen, bipolaire stoornissen, eetstoornissen, persoonlijkheidsstoornisssen, psychotrauma, somatiek en psyche’.’ Geheel in dezelfde lijn zei minister Helder voor Langdurige Zorg onlangs in een interview over onder meer de wachtlijsten in de ggz: het is maar de vraag of alle klachten ook een behandeling moeten krijgen. Vorige maand zag ik een artikel bij RTL Nieuws, gesponsord door de Rabobank, over een schijnbaar succesvolle start-up die VR (virtual reality) wil inzetten bij behandelingen met daarboven de kop: ‘Kortere wachtlijsten in GGZ door VR’. Het vooruitgangsoptimisme kijkt liever weg van de echte, zware existentiële nood waarin velen verkeren, die niet door zo’n zonnige VR-bril als sneeuw voor de zon zal verdwijnen. Ik ben bang dat de belofte van het terugbrengen van wachtlijsten door het downplayen van soms levensbedreigende klachten bij virtuele realiteit blijft. Een bijkomstig effect van het bagatelliseren van psychiatrische problematiek is het omgekeerde stigma – dat mensen zullen gaan zeggen: ‘ach, we hebben allemaal wel wat.’ Een effectieve behandeling in de ggz zal zich niet laten vervangen voor ‘een gesprek met de buurvrouw aan de keukentafel’, zoals voorheen VVD-minister Schippers eens opperde. De ggz is een notoir complexe zorgsector waar de meeste mensen, ministers incluis, geen snars van begrijpen. Ja, de klachten zijn heel divers, maar de lijst van klachten die minister Schouten presenteert als ‘licht’ is een gotspe voor iedereen die ermee te kampen heeft. Evengoed voor de patiënt als voor de behandelaar. Hans Verwimp, Nijmegen Volgens de Volkskrant-droogtekaart is in ons land mijn Achterhoek er het slechtst aan toe. Ondertussen pompt ons waterschap nog steeds in een nat voorjaar het water zo snel mogelijk weg. Want het zware materieel van de boeren mag niet op drassige grond vastraken. Daarom ‘kan’ het grondwaterniveau ook niet structureel omhoog. Het lage grondwaterniveau zorgt hier voor door droogte, stervende bomen en veel stikstofuitstoot van uitdrogende veenweiden. Massaal. Ondanks de winst bij elke nieuwe waterschapsverkiezingen voor echte ‘waterpartijen’, blokkeren boeren en land­eigenaren via hun geborgde zetels samen met de boerenpartijen VVD, CDA, ChristenUnie en SGP elke verhoging van het grondwaterpeil. Hef die geborgde zetels dus zo snel mogelijk op. August Hans den Boef, Vorden Nederland zucht onder de droogte. Irrigatiewater is spaarzaam, de waterleidingbedrijven waarschuwen dat we zuinig met water moeten omgaan. In de komende jaren kan zelfs een drinkwater­tekort optreden. Hoog tijd voor creatieve oplossingen. Hier volgt er één. In de winter hebben we nog steeds een wateroverschot. Nog maar kort geleden zijn de uiterwaarden vergroot om de rivier meer ruimte te geven. Hoe kunnen we het teveel aan water in de winter opslaan om het watertekort in de zomer te compenseren? Maak een groot aantal betonnen waterreservoirs en graaf die in in de uiterwaarden van de grote rivieren, laten we zeggen in reeksen van tien stuks elk. Verbind aan de onderzijde die hele rij reservoirs met elkaar via leidingen. Aan de bovenzijde van elke tank bevindt zich een opening die wordt afgesloten door een klep. Wanneer ’s winters de uiterwaarden vollopen met water, zal door de druk van het water de klep van elk reservoir vanzelf worden opengedrukt en lopen de opslagtanks vol met water. Als in het voorjaar het water uit de ­uiterwaarden verdwijnt, valt de druk weg en sluiten de kleppen automatisch. Het water zit dan afgesloten van de buitenlucht in de reservoirs te wachten op de zomer. Er kan dus na sluiting van de kleppen geen verontreiniging meer plaatsvinden en ook geen verdamping. Via een pijpleiding kan het water nu naar de gebruiker worden gepompt, bijvoorbeeld een waterleidingbedrijf. Bevindt die gebruiker zich stroomafwaarts dan is pompen zelfs niet eens nodig. Bert Stulp, Doesburg Ewout van Galen noemt de term ‘Oost-Indisch doof’ racistisch en vol van koloniale connotatie. Dat laatste klopt: het verwijst naar het passieve verzet van de Indonesiërs tijdens de koloniale tijd, en is dus absoluut niet racistisch of ‘fout’. Een gevalletje van hypercorrectie zou ik zeggen. Marcus van Engelen, Leiden Uit haar column over neurasthenie maak ik op dat Mirjam Janssen niet zelf neurodivers is of ouder van iemand die dat wel is. Deze ouderwetse mythe over ‘etikettering’ draagt niet bij tot de acceptatie van neurodiversiteit. De term ‘neurodiverse gevallen’ valt onder microagressie. Onderzoek wijst uit dat met de juiste ondersteuning de beste uitkomsten verwacht kunnen worden, daarom wordt de diagnose gesteld. Arwen Meertens, St Albans (VK) Als ecologisch econoom in de traditie van Herman Daly ben ik, net als Peter de Waard, blij dat zijn ideeën over een stabiele, duurzame economie nu bredere media-aandacht krijgen. Ik denk wel dat De Waard met zijn conclusie de plank hard misslaat: hij stelt dat een stabiele economie niet gaat gebeuren, omdat alleen een dictatuur mensen kan dwingen niet meer welvaart na te streven. Is het niet juist de dictatuur van het kapitalisme die ons die onzin heeft aangepraat? Het fundamentele doel van kapitalistisch produceren is groei. Voor de invoering van dit systeem hadden wij totaal niet de behoefte om continu te groeien. Ik raad aan om The Dawn of Everything te lezen, van antropoloog David Graeber en archeoloog David Wengrow. Zij beschrijven hoe wij in het overgrote deel van de menselijke geschiedenis veel ­diversere en creatievere samenlevingen hebben gehad dan we eerder dachten, en dan we nu hebben: we hebben ons met zijn allen vastgereden in een spoor dat overduidelijk niet werkt. Als we vele duizenden jaren in staat waren radicaal te denken over andere manieren van ­samenleven, dan kunnen we dat nu ook weer. Bart Immerzeel, Oslo (Noorwegen) Anders dan pater Hoogland suggereert, wordt homoseksualiteit op een aantal plaatsen in de Bijbel wel degelijk veroordeeld. Met uitspraken als ‘de vragen van nu zijn niet de vragen van toen’, help je dan ook niemand. En ook niet met een visie gebaseerd op de wetenschap. In de Bijbel gaat het over een God die meer is dan zijn regels en over mensen die meer zijn dan hun probleem (welk dan ook) met die regels. Voor deze God is het probleem van een mens nooit een reden om iemand te veroordelen of af te wijzen. Met name sinds het Nieuwe Testament mag de mens zich in de relatie met God in de eerste plaats geliefd weten. Laat dat onder mensen, binnen en buiten de kerk, ook zo zijn. Maartje van der Velde, theoloog, Neede Volgens pater Hoogland is de Schrift niet bedoeld om letterlijk te lezen. Geloofsboeken zijn geen natuurkundeboeken. Maar als de Bijbel Gods eigen woord was, is het logischer dat deze niet voor meerdere uitleg vatbaar is, maar net zo eenduidig als de natuurwetten. Bijbelteksten zijn overduidelijk mensenwerk en de duiding daarvan is niet meer dan een mening over een mening. De katholieke kerk noch bestsellerschrijver Helminiak of pater Hoogland hebben de wijsheid in pacht. Laat je niets wijsmaken, maar wees wijs en volg je gevoel. Je eigen mening is in deze net zoveel waard als die van alle exegeten. Ton ten Barge, De Heurne Volgens Joep van Zijl heeft de GGD onvoldoende mensen beschikbaar die de techniek subcutaan prikken beheersen. Misschien zijn er mensen die insuline of methotrexaat spuiten, bereid om deze leemte op te vullen? Deze medicatie wordt ook subcutaan toegediend en dat doen de gebruikers in de meeste gevallen zelf. En de priktraining duurde bij mij 15 minuten. Margreet Schaafsma, Alkmaar André Ligthart Schenk zoekt naar een passende reactie op de omgekeerde vlaggen. Hier hebben slimme lieden gekozen voor een stille tegenreactie. Ze hebben simpelweg de bovenste tiewrap doorgesneden waarmee de vlaggen aan de palen en verkeerslichten zijn bevestigd, die nu weer vrolijk overeind hangen. Hiermee zijn ze met­een een symbool dat de vlag uit mag, nu er eindelijk iets gaat gebeuren aan de stikstofuitstoot. Sake de Vlas, Wageningen Het verhaal van de boeren op Schiermonnikoog is inspirerend. Zeven boeren die een probleem signaleren en de handen ineenslaan om het op te lossen. Wat is er voor nodig om de boeren in Nederland te laten samenwerken? Misschien helpt het als we laten merken dat het stikstofprobleem niet alleen bij hen ligt: de hele samenleving is schuldig en kan zijn steentje bijdragen. Laten we beginnen met een landelijke maximumsnelheid van 100 km op de snelweg. Als we ons daaraan houden, is dat een mooie blijk van solidariteit. Vervolgens gaan we door met Schiphol, dat moet krimpen. Niet met de kaasschaaf naar 450 duizend, maar substantieel naar 300 duizend vluchten per jaar. Als Schiphol daarvoor net als de boeren die moeten krimpen een vergoeding krijgt, komt er misschien schot in de zaak. Rick Visser, Hilversum||https://www.volkskrant.nl/columns-opinie/zware-existentiele-nood-verdwijnt-niet-door-zo-n-zonnige-vr-bril~ba2c1f50/
2022-08-05||Voor effectieve terreurbestrijding is begrip nodig van de lokale dynamiek||De Verenigde Staten hebben vorig weekend de al twintig jaar durende ‘war on terror’ een laatste slinger gegeven met de moord op Al Qaida-leider Ayman al-Zawahiri in de Afghaanse hoofdstad Kabul. Hiermee is de vergelding voor de terreuraanslag op het World Trade Center in New York op 11 september 2001 volbracht, nadat tien jaar eerder al de hoofdverantwoordelijke Osama bin Laden was uitgeschakeld, en kan de mondiale terreurbestrijding een nieuwe fase ingaan. Met de gerichte drone-aanslag op het huis in Kabul waar Al-Zawahiri zich bevond, hebben de Amerikanen laten zien dat zij met inlichtingen en geavanceerde militaire wapens ook terreur-kopstukken kunnen uitschakelen zonder fysiek aanwezig te zijn in een land. Voor de Amerikaanse president Joe Biden is dit een enorme opsteker na alle kritiek over de chaotische terugtrekking van de Amerikaanse troepen uit Afghanistan, deze maand precies een jaar geleden. De eendimensionale ‘war on terror’, die 21 jaar geleden na 9/11 werd ingezet door toenmalig president George W. Bush, heeft meer kwaad dan goed gedaan. De invasies in Afghanistan en Irak hebben tot honderdduizenden burgerdoden geleid en de ‘haat’ tegen het Westen onder nieuwe generaties moslims aangewakkerd, waar terreurgroepen wereldwijd garen bij spinnen. Irak is na de terugtrekking van de westerse troepen als een failed state aan zijn lot overgelaten, Afghanistan is met de Taliban aan de macht na twintig jaar weer terug bij af. Inmiddels wordt islamitische terreur niet meer verspreid vanuit een centraal hoofdkwartier in de afgelegen bergen van Afghanistan, Pakistan of Soedan, maar zijn Al Qaida en IS verworden tot lokale franchise-ondernemingen. Onder het mom van de jihad worden jongeren zonder perspectief op de arbeidsmarkt en met onvrede over hun eigen overheid gerekruteerd om met terreur chaos te zaaien en zo vooral lokale politieke of economische belangen na te jagen of te verdedigen. De lokale context waarin een Al Qaida-strijder opereert in Mali, Somalië, Afghanistan of de Filipijnen is compleet verschillend. Terrorisme is bovendien in toenemende mate verweven geraakt met georganiseerde misdaad; om het smokkelen van migranten of goud door de Sahel veilig te stellen, en de opiumproductie in Afghanistan of de drugsaanvoer in de havens van Mozambique of Ivoorkust. Slachtoffers van terreur zijn nu vooral burgers ter plaatse die hun leefomgeving ontwricht en de rechtsorde ondermijnd zien worden. Die nieuwe realiteit vraagt om een andere benadering van mondiale terreurbestrijding. Islamitische terreur komt niet langer alleen van radicale salafisten, maar wordt ook aangejaagd door lokale politici, criminelen of (mijn-) bedrijven. Vooral in de Sahel is de islamitische terreur, die de regio in slechts enkele jaren tijd onveilig heeft gemaakt, nauw verweven met de strijd om grondstoffen, zoals goud en uranium, en de controle over smokkelroutes en andere illegale activiteiten. Daarnaast worden oude vetes tussen etnische groepen over de toegang tot vruchtbare grond uitgespeeld door terreurgroepen. Zo rekruteren ze strijders om de regio verder te destabiliseren. Voor effectieve terreurbestrijding is begrip nodig van die lokale dynamiek en moet getracht worden om de oorzaken van radicalisering weg te nemen. Daarnaast blijft het verzamelen en delen van inlichtingen cruciaal om de terreurketens te doorgronden en te kunnen vernietigen. Met alleen een heksenjacht op radicale moslimextremisten wordt het doel gemist.||https://www.volkskrant.nl/nieuws-achtergrond/voor-effectieve-terreurbestrijding-is-begrip-nodig-van-de-lokale-dynamiek~b76d63fd/
2022-08-05||Remkes na eerste stikstofgesprek: er is sprake van een diepe vertrouwenscrisis die verder gaat dan het stikstofdossier||‘Het is mijn stellige overtuiging dat linksom of rechtsom de huidige impasse moet worden doorbroken en verder gewerkt moet worden aan herstel’, zei onafhankelijk voorzitter Johan Remkes na afloop van het gesprek. In de afgelopen weken is het hem naar eigen zeggen duidelijk geworden dat er sprake is van een ‘stevige vertrouwenscrisis’ tussen boeren en kabinet, die ‘dieper zit dan de huidige stikstofdiscussie’. In het gesprek is gesproken over de oorzaken van de vertrouwensbreuk. Volgens Remkes zijn dat onder andere de stapeling van regelgeving voor de agrarische sector, een gebrek aan antwoorden van het kabinet op gerechtvaardigde vragen, een gevoel van miskenning over de al behaalde stikstofreductie, en de perceptie van zwalkend overheidsbeleid. Daarnaast speelt de tegenstelling tussen stad en platteland volgens de gespreksleider een rol. Volgens Remkes is het stikstofprobleem ‘in zekere mate ook jarenlang vooruit geschoven’. De recent geuite onvrede is niet terug te voeren op het afgelopen half jaar, denkt Remkes: ‘dat gevoel is breder’. Dat boeren onzekerheid voelen over de toekomst van hun bedrijf noemt hij ‘volstrekt begrijpelijk’. De deelnemers aan het gesprek zijn ook al op enkele inhoudelijke onderwerpen ingegaan, zo meldde Remkes. Bijvoorbeeld de zogeheten PAS-melders, die onder het Programma Aanpak Stikstof konden volstaan met het melden van hun uitstoot. Sinds de uitspraak van de Raad van State uit 2019 moeten zij ook een vergunning aanvragen, het kabinet wil kijken hoe zij versneld gelegaliseerd kunnen worden. Remkes kondigde aan dat er een sociaal-economische impactanalyse komt van de ontwikkelingen in de landbouw ‘in den brede’. Daarmee doelde hij op de aanzienlijke opgaven die er liggen op het gebied van waterkwaliteit, mestgebruik en klimaat. Boerenorganisaties drongen er daarnaast op aan dat er minder gestuurd wordt op stikstofdepositie, en meer op emissie en de gevolgen voor de natuur, aangezien zij daar meer invloed op hebben. Ook daar komt een onderzoek naar. Ook het ‘stikstofkaartje’ dat na publicatie van de overheidsplannen voor veel ophef zorgde is ter sprake gekomen. Volgens Remkes heeft de overheid daarbij ‘communicatieve fouten’ gemaakt. Premier Rutte zegt dat het kabinet daarvoor haar excuses heeft gemaakt. Het kabinet benadrukt nogmaals dat individuele boeren geen conclusies kunnen trekken uit het kaartje, omdat het daar niet exact genoeg is. Het kaartje geeft indicatieve percentages op gebiedsniveau voor de te behalen stikstofreductie. De overleggende partijen hebben ook afgesproken dat het kabinet met een inhoudelijke onderbouwing komt voor de versnelling van het tijdspad. In het coalitieakkoord staat dat de stikstofdepositie in kwetsbare natuurgebieden in 2030 gehalveerd moet worden, waar dat eerder 2035 was. Die versnelling was destijds een politieke keuze, de boeren willen weten of dat teruggedraaid kan worden. Over de rol van innovatie bij beperking van de stikstofuitstoot bestond volgens Remkes ‘geen verschil van opvatting’. Het kabinet wil daar graag ruimte voor geven, maar benadrukt wel dat het moet gaan om een bewezen technologie die juridisch houdbaar is. De afgelopen tijd hebben milieuorganisaties met veel succes stikstofvergunningen bij de rechter aangevochten omdat die gebaseerd waren op technieken die in de praktijk minder besparing opleveren dan ze beloven. Omdat nagenoeg alle vertegenwoordigers van de intensieve landbouw het gesprek boycotten, zaten met name veel organisaties van biologische of anderszins duurzame boeren aan tafel. Zij wezen erop dat de overstap naar duurzame landbouw nogal eens stukloopt op de stramme regels en procedures van financiële instellingen. Het persmoment waarop Remkes de uitkomsten van het gesprek bekend maakte werd een half uur uitgesteld, volgens een woordvoerder ‘omdat de sfeer zo goed is’. Dat werd aan de andere kant van de tafel niet zo ervaren: ‘LTO herkent zich nadrukkelijk niet in dit statement’, reageerde de brancheorganisatie op Twitter. Het bericht was volgens de boeren ‘tekenend voor het optreden van de overheid afgelopen tijd; eenzijdig en zonder afstemming’. LTO-voorzitter Sjaak van der Tak, enige vertegenwoordiger van de intensieve veehouderij vrijdag, noemde het een ‘stevig en zwaar gesprek’. Ruimte voor beweging zag hij wel, maar niet genoeg om op dit moment verder te praten. ‘De bal ligt bij het kabinet’, zei Van der Tak. ‘Dat moet het vertrouwen van onze boeren en tuinders herstellen.’ Remkes kondigde aan dat het kabinet hierna in gesprek zal gaan met individuele boeren en met een aantal natuurorganisaties. Ook ondernemersvereniging VNO-NCW en Bouwend Nederland en een aantal lagere overheden komen aan de beurt.||https://www.volkskrant.nl/nieuws-achtergrond/remkes-na-eerste-stikstofgesprek-er-is-sprake-van-een-diepe-vertrouwenscrisis-die-verder-gaat-dan-het-stikstofdossier~badb3f2b/
2022-08-05||China stapt uit klimaatoverleg met VS, legt Pelosi sancties op vanwege bezoek aan Taiwan||De verhoudingen tussen de VS en China zijn de afgelopen jaren verslechterd, maar op klimaatgebied konden de twee grootmachten elkaar nog wel vinden. Zo spraken de landen tijdens de klimaatconferentie in Glasgow van 2021 onder meer af om de uitstoot van het sterke broeikasgas methaan aan te pakken. Onduidelijk is in hoeverre dergelijke overeenkomsten nu ook op losse schroeven komen te staan. Gesprekken op militair vlak, bijvoorbeeld om elkaar op de hoogte te houden over de locatie van oorlogsschepen om misverstanden te komen, zijn eveneens afgeblazen. Hetzelfde geldt voor samenwerkingen op gebied van het terugsturen van illegale migranten en de aanpak van (drugs)criminaliteit. De Chinezen beschouwen Taiwan als een afvallige provincie die bij China hoort en zijn furieus dat Pelosi langs is gegaan bij de Taiwanese regering. De Democraat is als voorzitter van het Huis van Afgevaardigden geen onderdeel van de Amerikaanse regering, maar wel een vooraanstaand politicus. Welke sancties er tegen haar worden getroffen, is nog niet bekend. In reactie op het bezoek voert het Chinese leger tot en met zondag grootschalige militaire oefeningen uit rond het eiland, waarbij het een omsingeling en blokkade van Taiwan nabootst. Ook in de praktijk is Taiwan geblokkeerd, waardoor vluchten geannuleerd zijn. Volgens China hebben er de afgelopen twee dagen meer dan honderd gevechtsvliegtuigen en tien oorlogsschepen meegedaan aan de oefeningen, waarbij ook raketten zijn afgevuurd. Vijf van deze raketten zijn in Japanse wateren terechtgekomen. Het Japanse ministerie van Defensie, dat hier ernstig bezwaar tegen heeft gemaakt, zegt te denken dat vier ervan over Taiwan heen zijn gevlogen. Taiwan heeft dit niet bevestigd. Dit zou de eerste keer zijn dat China raketten over het eiland laat vliegen. Volgens Taiwan zijn schepen en vliegtuigen wel herhaaldelijk de zogeheten ‘middenlijn’ gepasseerd, een onofficiële grens op zee halverwege de Straat van Taiwan. De Amerikaanse regering heeft de Chinese ambassadeur naar het Witte Huis geroepen om te protesteren tegen de oefeningen. De Amerikaanse minister van Buitenlandse Zaken, Antony Blinken, noemde de oefeningen vrijdag een ‘forse escalatie’. Volgens hem gebruiken de Chinezen het bezoek van Pelosi als smoes om de druk op Taiwan met militaire middelen op te voeren. De vierdaagse tour van Pelosi door Azië, waar het bezoek aan Taiwan onderdeel van was, is inmiddels ten einde. Terugblikkend zei ze dat China er niet in mag slagen Taiwan te isoleren door te voorkomen dat hooggeplaatste Amerikanen er langs gaan.||https://www.volkskrant.nl/nieuws-achtergrond/china-stapt-uit-klimaatoverleg-met-vs-legt-pelosi-sancties-op-vanwege-bezoek-aan-taiwan~bb1340be/
2022-08-05||Oneindige groei op een eindige planeet – het kan||Vijftig jaar geleden, in 1972, publiceerde de Club van Rome, een groep wetenschappers en industriëlen, het rapport Grenzen aan de groei. De club meende dat een snel groeiende economie en een al even snel groeiende wereldbevolking dramatische gevolgen zouden hebben. Nog voor het jaar 2000 zou de voedselproductie instorten, zouden de grondstoffen opraken en zou het afval zich langs de straten ophopen. Niets van dit alles gebeurde. Maar de alarmbellen bleven rinkelen. Onverminderd hoor je over een grondstoffencrisis, een milieucrisis, een energiecrisis, een stikstofcrisis, een biodiversiteitscrisis en, natuurlijk, een klimaatcrisis. En de remedie blijft die uit 1972: we moeten grenzen stellen aan onze economische groei. We moeten fors terug, we moeten drastisch consuminderen. Veel minder vliegen, minder spullen kopen, onze huizen minder koelen en verwarmen, en, uiteraard, minder kinderen krijgen. Dat klinkt logisch, en consuminderen is een mooi ideaal. Door particulier en gemeenschappelijk een ferme stap terug te doen, laten we grondstoffen in de grond, stoten we minder CO2 uit en geven we de natuur de kans zich te herstellen. Er is maar één probleem: er is vrijwel niemand die het doet. Geen enkel land overweegt zijn economische groei af te remmen, laat staan die stop te zetten. Ook individuele burgers zijn daar maar amper toe bereid. En misschien is dat maar goed ook, want economische groei levert niet alleen maar problemen op. Dankzij onze groeiende economieën groeien ook onze welvaart, onze gezondheid en ons geluk. Dat gebeurt niet alleen in het rijke deel van de wereld; economische groei komt vooral ten goede aan de allerarmsten, aan mensen in India, Bangladesh of Ethiopië. Economische groei kan vervuiling betekenen, lange werkdagen en geestdodend werk in sombere fabriekshallen. Maar economische groei betekent ook een drastisch dalende kindersterfte en het stevig terugdringen van dodelijke ziekten als mazelen, polio en malaria. Dankzij economische groei zijn de afgelopen decennia een miljard mensen uit de extreme armoede ontsnapt. Bovendien werden we, wereldwijd, een heel stuk gezonder. Sinds 1972 is in Nederland de levensverwachting met 8 jaar gestegen. In India is de levensverwachting met 20 jaar omhooggegaan, en in Ethiopië en Bangladesh met maar liefst 23 jaar. Anders dan consuminderaars bepleiten, hebben we, wereldwijd, dan ook niet minder groei nodig maar méér. Meer energie, meer welvaart, meer onderwijs, meer gezondheidszorg, meer schone technologie. En ja, ook meer bossen en meer schone zeeën en meer frisse lucht. In 2020 schreef ik er met anderen een boek over: Meer – Hoe overvloed de wereld juist duurzamer en welvarender maakt. Veel haalde het boek niet uit. Degrowth of consuminderen groeien in populariteit. Althans, in het denken, in het hopen en het wensen. Niet in het leven van alledag. Tot in februari 2020 covid-19 arriveerde. Noodgedwongen begonnen we te consuminderen. En dat deden we wereldwijd op een schaal die zelfs de Club van Rome zich niet had kunnen voorstellen. Alles werd minder. Half april van dat jaar bewoog niets meer. We reisden en vlogen nog maar amper. We konden niet meer naar bioscopen, theaters, restaurants, sportscholen, musea, festivals en winkels. Voor het ideaal dat consuminderen heet was het een interessante testcase. Als het in 2020 zou lukken om de uitstoot van CO2 flink terug te dringen, waarom zou zoiets dan ook niet lukken in postcoronatijd? Nu wereldwijd de lucht blauw kleurde door de afwezigheid van vliegtuigen, nu van Tokio tot New York files verdwenen, nu de klimaatbeheersing in miljoenen kantoren op de spaarstand ging, nu we het openbaar vervoer afschaalden omdat studenten toch niet meer naar school mochten – afijn, nu niets en niemand meer bewoog, moest de uitstoot van CO2 toch wel enorm dalen? Wie weet zou die wel halveren, of meer dan dat. En als het nu niet gebeurde, wanneer dan wel? Aanvankelijk zagen de cijfers er interessant uit. In 2020 zakte de uitstoot van CO2 met maar liefst 2 miljard ton. Dat is veel. Maar in percentages viel de dalende CO2-uitstoot lelijk tegen: volgens berekeningen van het Internationaal Energieagentschap (IEA) ging het uiteindelijk om een afname van zo’n 6 procent over heel 2020. Een volle 94 procent van onze CO2-uitstoot bleef dus onaangetast. Domweg doordat we maar bleven eten, ons maar bleven kleden en we onze huizen maar bleven verwarmen en koelen. Doordat we onze ouderen bleven verzorgen, kinderen bleven onderwijzen en onze ziekenhuizen openhielden. En zo liep de grootste testcase voor degrowth en consuminderen uit op een teleurstelling. Voor de voorstanders van matiging was het een bittere pil. Als het in een volledige lockdown nog niet lukte om te consuminderen, hoe zou het dan ooit moeten lukken in een normaal draaiende samenleving? Of we ze nu crises noemen of niet: de grote uitdagingen worden er niet minder om. Linksom of rechtsom moeten we onze CO2-emissie terugdringen. Natuurgebieden moeten groeien in omvang en kwaliteit. Armoede moet verder afnemen. Een miljard mensen verlangt nog steeds naar een stopcontact. Als consuminderen niet de gedroomde oplossing is, zullen we onze zinnen moeten zetten op iets anders. Op iets wat beter werkt, waar we voor willen gaan en dat ons blijft motiveren. Wellicht hoeven we daar niet heel lang naar te zoeken. Sinds de eeuwwisseling blijkt economische groei niet langer gepaard te gaan met een hoger energiegebruik, meer CO2-uitstoot of verdere exploitatie van kwetsbare gebieden. Althans in welvarende landen. Terwijl onze rijkdom toeneemt, blijken we niet méér maar minder beslag te leggen op onze natuurlijke omgeving. Steeds vaker gaat economische groei hand in hand met meer natuur en een afnemende uitstoot van CO2. In één zin: we ontkoppelen de natuur van onze economische groei. Ik lees erover bij een aantal Amerikaanse auteurs, onder wie milieuwetenschapper Jesse Ausubel, MIT-econoom Andrew McAfee en de jonge klimaatwetenschapper Zeke Hausfather van het IPCC (de Intergouvernementele Werkgroep inzake Klimaatverandering van de VN). Zij betogen dat onze welvaart wereldwijd blijft stijgen, maar dat we per persoon en in de welvarendste landen minder grondstoffen gebruiken en minder CO2 uitstoten. Dat gebeurt in twee fasen. Eerst, zo zeggen deze onderzoekers, nemen het gebruik van grondstoffen en de uitstoot van CO2 wat minder toe dan de welvaart – relatieve ontkoppeling. Vervolgens nemen het gebruik van grondstoffen en de uitstoot van CO2 werkelijk af, terwijl de welvaart maar blijft doorgroeien – absolute ontkoppeling. Een mooie illustratie van ontkoppeling begint met een huiskamer uit de jaren tachtig. Daar staan een zware beeldbuistelevisie, een platenspeler, cassettedeck, radio, versterker, bandrecorder, videorecorder, geluidsboxen, langspeelplaten en cassettebandjes. Vaak zijn er ook nog geluids- en videobanden, fotoalbums en dozen met dia’s. Op het bureau staan een typemachine, een rekenmachine en een fax. Wie van lezen houdt, heeft afgeladen boekenkasten. Samen zijn al die dingen goed voor vele honderden kilo’s aan grondstoffen. Dat was in de jaren tachtig. Vandaag dragen we al die spullen mee in een smartphone van 200 gram. Het ding bevat ook nog eens een agenda, een radio, een foto- en een filmcamera, plus schoenendozen vol familiefoto’s, honderden kranten en alle brieven inclusief de complete brievenbus. Ja, voor zo’n smartphone heb je energieslurpende servers nodig en een hoop goud, kobalt en lithium. Maar die hoeveelheden vallen in het niet bij het energiegebruik en de hoeveelheid grondstoffen voor al die apparaten van veertig jaar terug. De smartphone is dan wel het mooiste voorbeeld, het is niet het enige. Woog een simpel bierblikje bij zijn introductie negentig jaar geleden nog bijna 85 gram, vandaag is het amper 10 gram. Met het metaal waarmee we toen één blikje produceerden, maken we er nu dus meer dan acht. Het meest bemoedigende voorbeeld is nog wel de dalende uitstoot van CO2. Terwijl deze wereldwijd nog stijgt, daalt hij alweer in rijke landen als Japan, Australië en Brazilië. In de Europese Unie piekte de uitstoot al in 1979; in dat jaar joegen we nog 4,7 miljard ton CO2 de lucht in, vandaag is dat 2,9 miljard ton. In de Verenigde Staten is het niet anders: in 2000 piekte de uitstoot van CO2 met 6 miljard ton, vandaag gaat het om 4,7 miljard ton. En dan is er nog de ontkoppeling tussen welvaart en kindertal. Het ligt voor de hand dat rijke mensen meer kinderen nemen, want zij kunnen dat immers betalen. Maar het omgekeerde is het geval: een stijgende welvaart leidt tot minder kinderen. Terwijl vrouwen in straatarme landen als Niger of Somalië nog meer dan zes kinderen baren, ligt dat aantal in rijke landen ruim onder de twee. Wie bang is voor overbevolking doet er dus goed aan om in de armste landen de welvaart te bevorderen. Ik weet het, het klinkt tegenintuïtief. Maar juist door het bevorderen van welvaart voor iedereen maken we oneindige groei mogelijk op een eindige planeet. Het is geen toeval dat vooral Amerikaanse wetenschappers op het verschijnsel van ontkoppeling wijzen. Een bedrijf met de naam American Can Company vond ooit het bierblikje uit en in dezelfde VS voltrok zich ook de innovatie die het blikje zo licht maakte. Het was het Amerikaanse IBM dat in 1994 de eerste smartphone op de markt bracht. De beste smartphone van dit moment, de iPhone 13, is nog steeds Amerikaans. Nu wil het cliché dat Amerika het land is van de enorme auto’s, enorme huizen en enorme mensen die enorme hamburgers wegwerken; geen wonder dus dat ontkoppeling hier het eerst werd opgemerkt. Toen de Amerikaanse auto-industrie in de jaren tachtig overschakelde op lichtere Europese en Aziatische modellen, betekende dat een enorme daling van de hoeveelheden staal, aluminium, koper, glas, rubber en benzine. Voor zijn boek More from Less (2019) bekeek econoom Andrew McAfee de zeventig grondstoffen waarvan het gebruik wordt bijgehouden door de US Geological Survey. Bij maar liefst 64 grondstoffen zag hij een afname. In de Europese Unie meldden onderzoekers van Eurostat iets vergelijkbaars. Ook wij doen steeds meer met minder. Sinds het jaar 2000 hebben we voor dezelfde hoeveelheid diensten en producten een kwart minder grondstoffen nodig. ‘Relatieve ontkoppeling is al wijdverbreid in Oeso-lidstaten’, schrijft de Oeso (Organisatie voor Economische Samenwerking en Ontwikkeling), de club van 38 rijke landen. ‘Maar ook absolute ontkoppeling is nu heel gebruikelijk, al is verdere ontkoppeling noodzakelijk.’ En dat is zonder meer waar. Terwijl we grondstoffen vaker in de grond laten, maken we in toenemende mate gebruik van een heel bijzondere grondstof. Het is er een waarvan de wereldwijde voorraad alleen nog maar groeit: onze hersens. Want ontkoppeling komt niet uit de lucht vallen; ontkoppeling is het gevolg van denken, onderzoeken en samenwerken. Ontkoppeling is een kwestie van innovatie. Consuminderen doen we vaak met lange tanden, als we er überhaupt al aan beginnen. Tot innoveren hoeft niemand ons aan te zetten. Innovatie is interessant, uitdagend, scheppend. En dat geldt des te meer wanneer innovatie leidt tot meer welvaart en daarmee gunstig uitpakt voor het milieu, het klimaat en het leven van de allerarmsten. Zeker, niet elke innovatie pakt daar positief voor uit. En soms beloven innovaties meer dan ze opleveren. Maar zonder innovaties kun je de enorme vooruitgang van de afgelopen eeuwen simpelweg niet verklaren. Als ontkoppeling ergens nodig is, dan is het wel in onze voedselproductie. Want hoe we het ook wenden of keren, nu zijn we nog met 7,9 miljard wereldburgers, maar rond 2060 zullen we 9,7 miljard monden moeten voeden, inclusief het miljard dat ook vandaag nog niet over voldoende rijst, graan of cassave beschikt. (Na 2060 begint de wereldbevolking overigens weer af te nemen.) Op dit moment gebruiken we maar liefst 38 procent van het aardoppervlak voor landbouw; dat is niet bevorderlijk voor de wereldwijde biodiversiteit en het terugdringen van de CO2-uitstoot. Gelukkig beginnen we ook onze voedselproductie te ontkoppelen: we halen meer landbouwproducten van minder grond. Zo voeden we vandaag 7,9 miljard mensen met producten van dezelfde 38 procent van het aardoppervlak als in 1961, toen we nog met 3 miljard waren. We produceren dus heel veel meer voedsel zonder er meer grond voor te gebruiken. Opnieuw draait het om innovatie: boeren maken gebruik van betere meststoffen, gewasbeschermers en biotechnologie. In Nederland zien we het met eigen ogen. Hoewel ook onze bevolking blijft groeien, hebben we geen behoefte aan nog meer landbouwgrond. Het tegendeel lijkt zelfs het geval, we onttrekken grond aan de landbouw. Dat doen we van Tiengemeten in het Haringvliet en de Crezéepolder in Ridderkerk tot de Hertogin Hedwigepolder in Zeeland. Waar tot voor kort uien, graan of maïs werden geoogst, worden nu niet alleen wegen aangelegd of huizen gebouwd, er groeien ook jakobskruiskruid, orchideeën en zwarte populieren. Volgens het Centraal Bureau voor de Statistiek kreeg alleen al tussen 2012 en 2015 ruim 15 duizend hectare landbouwgrond een andere bestemming. Dat waren ongeveer twintig voetbalvelden per dag. Een aanmerkelijk deel daarvan werd omgezet in natuur. De FAO, de landbouworganisatie van de Verenigde Naties, heeft uitgerekend uit dat we in twintig jaar tijd 0,1 miljard hectare minder landbouwgrond zijn gaan gebruiken. Deze daling lijkt wellicht piepklein, maar ze vond plaats terwijl de wereldbevolking met 1,6 miljard toenam. Absolute ontkoppeling dus. Als dit zo doorgaat, zal tegen het midden van de 21ste eeuw een gebied ter grootte van India geen landbouwgrond meer zijn. Omdat tegen die tijd ook de wereldbevolking begint te dalen, zal een groot deel van die grond veranderen in natuur. Ik vind dat een opwindend vooruitzicht.||https://www.volkskrant.nl/columns-opinie/oneindige-groei-op-een-eindige-planeet-het-kan~b3eb21e4/
2022-08-05||In Senegal verliest het presidentiële kamp zijn greep op het parlement||Na vier dagen moddergooien tussen de regering van president Sall en de oppositiepartijen maakte de Senegalese kiescommissie op donderdag bekend dat de coalitie van Macky Sall de verkiezingen met 82 van de 165 zetels heeft gewonnen. Zowel de oppositie als de regering claimde in de vier dagen na de parlementsverkiezingen de overwinning. Het is voor het eerst sinds Senegal in 1960 onafhankelijk werd dat de regerende partij niet de absolute meerderheid in het parlement heeft. Als de regeringscoalitie een zetel meer had behaald, was dat wel het geval geweest. Hoewel de regeringscoalitie, genaamd Benno Bokk Yakaar (Wolof voor ‘verenigd door dezelfde hoop’), dus alsnog als grootste uit de bus kwam, verloor zij 43 zetels. De oppositie weigert zich bij de officiële voorlopige verkiezingsuitslagen neer te leggen. Vlak voor de parlementsverkiezingen sloten zij een alliantie, waardoor zij met 80 zetels bijna net zo groot zijn als de regeringscoalitie. President Sall prees hoe ‘kalm, sereen en transparant’ de verkiezingen zijn verlopen. De aanloop naar de parlementsverkiezingen verliep echter behoorlijk chaotisch. In campagnetijd vielen drie doden, nadat de Constitutionele Raad van Senegal meerdere oppositieleiders uitsloot van deelname. Onder meer Ousmane Sonko, die wordt gezien als de grote uitdager van president Sall, mocht niet aan de verkiezingen deelnemen. Over achttien maanden kiest Senegal een nieuwe president. De huidige president, Macky Sall, die de banden tussen Senegal en Frankrijk warm houdt en de huidige voorzitter is van de Afrikaanse Unie, weigert te zeggen of hij zich in 2024 opnieuw verkiesbaar wil stellen. Officieel is dat verboden, omdat hij aan het maximum van twee termijnen zit. De uitslag van de parlementsverkiezingen wordt daarom gezien als een stemming over de populariteit van de 60-jarige president. De oppositiecoalities wilden met hun samenwerking een parlementaire meerderheid kunnen vormen, zodat ze Sall konden dwingen om zich niet nog eens verkiesbaar te stellen. Dat plan voor cohabitation, waarbij de president en de premier een tegengestelde politieke kleur hebben, lijkt dus te zijn mislukt. Toch zijn er nog een paar kleinere oppositiecoalities die ook parlementszetels hebben gewonnen. Die zijn nu cruciaal om een parlementaire meerderheid te krijgen: zowel Sall als de grote oppositiecoalitie zal de komende tijd gaan proberen om die kleinere coalities aan hun zijde te krijgen.||https://www.volkskrant.nl/nieuws-achtergrond/in-senegal-verliest-het-presidentiele-kamp-zijn-greep-op-het-parlement~b1bc58dd/
2022-08-05||Een Rus als voorzitter? De wereldschaakbond lijkt er niet mee te zitten||Er zijn internationale sportbonden die met niet altijd even zachte hand de Russen in hun bestuur hebben gedwongen terug te treden. Er is ook een bond die de kans krijgt geruisloos afscheid te nemen van zijn Russische voorzitter, maar dat waarschijnlijk niet zal doen. Als de peilingen er niet al te ver naast zitten, zal het congres van de wereldschaakfederatie Fide zondag in Chennai, India, met grote meerderheid Arkadi Dvorkovitsj opnieuw als president kiezen. Kort na het begin van de Russische aanval op Oekraïne deed Dvorkovitsj wat het Internationaal Olympisch Comité van de sportbonden verlangde: hij ging akkoord met de verplaatsing van de schaakolympiade van Moskou naar Chennai en de uitsluiting van de nationale teams van Rusland en Belarus. In een interview met een Amerikaans tijdschrift zei hij dat hij een tegenstander van oorlog is en dat zijn gedachten bij de Oekraïense burgers zijn. Die uitspraken bereikten ook Rusland. Maar omdat Dvorkovitsj zich daar geen kritische uitlatingen over de oorlog permitteerde, bleef het Kremlin zijn kandidatuur voor een tweede termijn als Fide-president steunen. Na een aarzelend begin, kwam zijn campagne op stoom toen hij de populaire Indiase oud-wereldkampioen Vishy Anand aanstelde als zijn toekomstige vicepresident. De oppositie is zwak en versnipperd. De enige serieuze tegenkandidaat is de in de Verenigde Staten wonende Oekraïense grootmeester Andrey Baryshpolets. Hij wordt gesteund door onder meer Nederland, Engeland en Noorwegen, maar niet door Oekraïne dat de voorkeur geeft aan de kansloze kandidatuur van de uit Tsjetsjenië afkomstige, in België wonende Inal Sheripov. In het olympiadetoernooi ligt Nederland na zes van de elf ronden op koers voor een behoorlijke eindklassering. In de met 2,5-1,5 gewonnen wedstrijd tegen Georgië trof Anish Giri aan het eerste bord een trouwe klant. Na negen klassieke onderlinge partijen tegen Baadur Jobava leidt hij met 6,5-2,5. Giri – Jobava Chennai 2022 1.d4 Pf6 2. c4 c5 3. d5 g6 4. Pc3 Lg7 5. e4 d6 6. Pf3 0-0 7. Le2 e6 8. 0-0 exd5 9. exd5 Lg4 10. h3 Lxf3 11. Lxf3 Pbd7 12. Lf4 Pe8 13. Dd2 Pe5 14. Le2 f5 15. Tfe1 Pf7 16. Tab1 g5 17. Lh2 Le5 Het alternatief is 17 ... f4 met onduidelijke verwikkelingen na 18. h4 Pe5 19. hxg5 Dxg5 20. Pe4 Dh4 of 18. Lg4 Pe5 19. Le6+ Kh8. 18. Lh5 Lxh2+ 19. Kxh2 Pg7? Hierna komt zwart er niet meer aan te pas. Na 19 ... Pe5 20. Lxe8 Txe8 21. f4 gxf4 22. Dxf4 Tf8 is wits voordeel beperkt. 20. Lxf7+ Txf7 21. Te6! Een dodelijk kwaliteitsoffer. Tegen een machtig paard op d5 en een pion op e6 heeft zwart geen verweer. 21 ... Pxe6 22. dxe6 Tg7 23. Pd5 g4 Of 23 ... Df8 24. Dc3, gevolgd door 25. Te1. 24. Te1 Tg6 25. Df4 gxh3 26. g3 Tc8 27. Dxf5 Df8 28. Dxf8+ Kxf8 29. f4 Te8 30. f5 Tg5 31. Tf1 Tg4 32. Tf4 Zwart geeft op. Na 32 ... Txf4 33. gxf4 kan hij alleen met nutteloze zetten de mars van de witte vrijpionnen uitstellen||https://www.volkskrant.nl/sport/een-rus-als-voorzitter-de-wereldschaakbond-lijkt-er-niet-mee-te-zitten~be27c7e2/
2022-08-05||Het weerbericht voor zaterdag 6 augustus: zon en stapelwolken||Zaterdag begint op veel plaatsen helder. Op de koudste plaatsen is in de nacht naar zaterdag wel nevel of mist ontstaan, wat vroeg in de ochtend een tijdje blijft hangen. In de loop van de ochtend lossen nevel en mist op, maar ontstaan vooral landinwaarts weer stapelwolken. ’s Middags worden de stapelwolken dikker en vooral in het oosten en noordoosten is een lokale bui mogelijk. Bij een veelal matige noordenwind wordt het 18 tot 23 graden. Vanaf zondag bepaalt een hogedrukgebied boven het zuiden van Scandinavië ons weer. De wind draait naar het noordoosten tot oosten, waardoor steeds drogere lucht richting ons land stroomt. Zondag houden we de mix van zon en stapelwolken, maar de stapelwolken worden al een stuk kleiner. Met 20 tot lokaal 25 graden is het ook weer een fractie warmer. Na het weekend is het een aantal dagen flink zonnig weer met steeds verder oplopende temperaturen. Maandag en dinsdag is het op veel plaatsen zomers warm, vanaf woensdag komen regionaal ook weer tropische temperaturen in zicht. Het droge en zonnige weer lijkt tot in het weekend aan te houden, daarna begint de onzekerheid flink toe te nemen. Door het droge, zonnige en warme weer verscherpt op veel plaatsen de droogte behoorlijk.||https://www.volkskrant.nl/nieuws-achtergrond/het-weerbericht-voor-zaterdag-6-augustus-zon-en-stapelwolken~b7a6d3fe/
2022-08-05||Harrie Smolders met paard van Bill Gates’ dochter naar WK: ‘Ik heb deze situatie zelf gecreëerd’||Harrie Smolders bestormde het afgelopen decennium niet alleen als springruiter de mondiale top, hij deed dat ook als trainer. Door zijn goede resultaten is de zoon van een Brabantse varkenshouder, die in 2018 acht maanden de wereldranglijst aanvoerde, als springtrainer veelgevraagd door de elite van de paardensport. Zo kreeg Smolders in 2018 een telefoontje uit Amerika van de talentvolle springamazone Jennifer Gates, de dochter van Bill en Melinda Gates, oprichters van de Gates Foundation. Als Smolders over de nu 26-jarige Gates praat, kiest hij zijn woorden weloverwogen en laat hij lange stiltes vallen. Hij is discreet, de privacy van zijn bekende pupil staat te allen tijde voorop. Bij de WK in het Deense Herning komt Smolders komende week in actie op het toppaard Monaco, dat eigendom is van Jennifer Gates. Met de 13-jarige bruine ruin eindigde Smolders dit voorjaar op de tweede plaats in de prestigieuze wereldbekerfinale. Ook op de WK behoort de combinatie tot de favorieten voor een medaille. De samenwerking tussen Smolders en Gates ontstond enkele jaren geleden toen hij de oudste dochter van de Microsoft-miljardair regelmatig trof op concoursen in de Verenigde Staten. ‘Ik had veel succes met andere Amerikaanse klanten, dat heeft Jennifer gezien. Ook zal meegespeeld hebben dat ik toen nummer één van de wereld was’, licht Smolders toe. Of hij het bijzonder vond dat Gates hem belde? ‘Als je zelf heel lang op een hoog niveau rijdt en op hoog niveau training geeft, is het een logisch gevolg dat op een gegeven moment iemand als Jennifer interesse heeft in een samenwerking. Haar vader is toevallig bekend, maar het had ook iemand anders kunnen zijn met dezelfde ambities. Bij bekende personen zie je vaak dat de mensen om hen heen zich anders gaan gedragen, maar dat is nergens voor nodig.’ De Brabander toog – tot corona toesloeg – dikwijls naar Amerika om Jennifer Gates te trainen. De amazone boekte aansprekende resultaten met onder meer derde plaatsen in vijfsterrenwedstrijden (het hoogste niveau) in Hamburg en Calgary. Ook vertegenwoordigde Gates de VS in landenwedstrijden van de Nations Cup. Op dit moment staat haar springcarrière op een lager pitje en geeft ze de voorkeur aan haar studie. ‘Jennifer rijdt nu alleen als hobby in de weekenden wedstrijden in Amerika. Ze is een vrouw die veel uit het leven wil halen en brede interesses heeft. Daar heb ik veel bewondering voor’, zegt Smolders, die af en toe nog naar de VS vliegt om Gates te trainen. De amazone komt slechts sporadisch naar haar Belgische uitvalsbasis Evergate Stables. Dit stallencomplex kocht Jennifer Gates vier jaar geleden voor zichzelf en voor haar echtgenoot, de Egyptisch-Amerikaanse springruiter Nayel Nassar. De huidige toppaarden van Smolders, zoals zijn WK-paard Monaco en tweede paard Darry Lou, zijn eigendom van Evergate Stables. Voor een scenario zoals springruiter Jeroen Dubbeldam vorig jaar overkwam, toen zijn beste paard kort voor de Olympische Spelen werd verkocht, hoeft Smolders niet bang te zijn. Jennifer Gates zal haar paarden niet verkopen. Smolders: ‘Het siert de familie Gates dat ze op deze manier iets terugdoet voor mij. Maar uiteindelijk heb ik deze situatie zelf gecreëerd. Voor de erkenning die ik nu krijg, heb ik heel veel tijd en energie moeten investeren.’ De topruiter zit ook weleens aan tafel met Bill Gates. ‘Een man met ontzettend veel knowhow met wie je interessante gesprekken kunt voeren.’ Smolders (42) mag met recht een selfmade man worden genoemd. Hij groeide op in het Brabantse Lage Mierde, vlak bij de Belgische grens. Zijn vader was varkenshouder en ook beide grootvaders hadden een boerderij. Pa Smolders fokte hobbymatig paarden en zodoende kwam Harrie op jonge leeftijd in aanraking met pony’s en paarden. Na zijn middelbare school ging hij aan de slag als stalruiter bij toenmalig bondscoach Johan Heins in Meppel. Aangezien Smolders geen natuurtalent was, drukten zijn ouders hem op het hart dat hij zich zo breed mogelijk moest ontwikkelen. Daarom begon hij met het trainen van jonge ruiters. Na zijn periode in Meppel werkte Smolders twintig jaar voor de stal Euro Horse van de Belgische familie Verlooy, inmiddels is Evergate Stables in België zijn thuisbasis. De afgelopen twee decennia stak Smolders zijn licht op bij springtrainers wereldwijd, onder wie veel topruiters. ‘Maar de meeste kennis heb ik opgedaan door mijn ogen goed de kost te geven op concoursen. Gewoon kijken hoe grote springruiters omgaan met hun paarden, hoe ze communiceren en hoe ze in de ring rijden. Hoe hoger het niveau, hoe meer het om details draait. Door het verzorgen van springtrainingen ben ik zelf ook een steeds betere ruiter geworden.’ Smolders omschrijft zichzelf als een trainer die de nadruk legt op herkenbaarheid en herhaling. ‘Als paard en ruiter precies weten wat ze kunnen verwachten, creëer je een systeem van constante prestaties.’ Jennifer Gates noemt Smolders ‘een ongelooflijke ruiter en trainer’. ‘Harrie heeft me geleerd vertrouwen te ontwikkelen in mijn eigen vaardigheden en heeft me vaardigheden bijgebracht die ik kan gebruiken in de ring, zodat ik vertrouwen heb in mijn eigen capaciteiten. Harrie heeft me meer in mezelf laten geloven en hij heeft me geduldiger gemaakt met paarden’, zei Gates vorig jaar in een Amerikaans tijdschrift. Over zijn kansen op de WK is Smolders optimistisch gestemd. ‘Het gevoel met Monaco is de afgelopen maanden heel goed geweest’, zegt hij kort voor vertrek naar Denemarken. ‘Maar in de paardensport draait alles om de vorm van de dag.’||https://www.volkskrant.nl/sport/harrie-smolders-met-paard-van-bill-gates-dochter-naar-wk-ik-heb-deze-situatie-zelf-gecreeerd~b11451d7/
2022-08-05||Fusie moet HBO Max en Discovery Plus klaar maken voor toekomst van streaming||De fusie van HBO Max en Discovery Plus lijkt een nieuwe fase in te luiden in streamingland. Nagenoeg alle grote westerse mediabedrijven hebben inmiddels hun eigen streamingdiensten gelanceerd. Bedrijven die dat niet hebben gedaan, zoals Sony, hebben de rechten om hun films en series te streamen verkocht. Waar het aantal abonnees zeker tijdens de coronapandemie in de lift zat, is daar nu een einde aan gekomen. De verwachting is daarom dat de markt zich in de komende jaren zal consolideren en dat fusies en overnames het aantal aanbieders naar beneden zullen brengen. In het geval van HBO Max en Discovery zat die fusie er al een tijdje aan te komen. Toen eigenaren Warner Media en Discovery samen Warner Bros Discovery (WBD) vormden in april, kondigde de nieuwe directie aan om de twee streamingdiensten samen te laten gaan. Dat zou de kosten aanzienlijk moeten drukken – geen overbodige luxe gezien de 14 miljard dollar aan schulden die het bedrijf aan de fusie overhield. ‘Uiteindelijk was het samenvoegen van alle inhoud volgens ons de enige mogelijkheid om dit een levensvatbare onderneming te maken’, zei WBD’s streamingbaas J.B. Perrette over het besluit. Bijkomend voordeel is dat de bibliotheken van beide diensten elkaar goed aanvullen: HBO Max heeft vooral films en dramaseries, Discovery+ specialiseert zich juist in niet-gescripte programma’s zoals documentaires, reality-tv en kookprogramma’s. Perrette hoopt daarom dat de fusie het aantal opzeggingen kan beperken, nu het nieuwe merk ‘iets voor iedereen in het huishouden’ aanbiedt. Samen hebben de twee streamingdiensten nu ruim 92 miljoen abonnees, 22 procent meer dan een jaar eerder en ook een kleine plus ten opzichte van het eerste kwartaal van dit jaar. In tegenstelling tot Netflix komen er netto dus nog steeds abonnees bij, maar algemeen directeur David Zaslav gaf in april al toe dat ook HBO Max te maken heeft met een ‘aanzienlijk abonneeverloop’. De noodzaak om in de kosten te snijden, deed kijkers ook vrezen dat het goede imago van HBO door de fusie zou verwateren. Het besluit om de nieuwe film Batgirl, die al nagenoeg af was, niet uit te brengen in verband met extra kosten die WBD niet op wilde brengen, en het verdwijnen van zes door HBO Max zelf geproduceerde films van het platform, voedden die vrees. Maar de directie verzekerde donderdag dat de investeringen in eigen inhoud elk jaar toe zullen blijven nemen. Om dat te betalen, zullen ook de inkomsten omhoog moeten, waarvoor WBD voornamelijk inzet op advertenties. In de VS bieden beide streamingdiensten al goedkopere abonnementen aan met advertenties, maar WBD is nu van plan om ook volledig gratis abonnementen aan te bieden met waarschijnlijk nog meer advertenties. Met dat aanbod moet streaming ook beschikbaar blijven voor mensen die door de inflatie kritisch kijken naar hun abonnementen. Uit wereldwijd onderzoek van Simon-Kucher & Partners blijkt dat ruim eenderde van de kijkers overweegt om hun streamingabonnement op te zeggen, maar dat velen van hen het geen probleem zouden vinden om advertenties te zien. Hoe de nieuwe streamingdienst gaat heten, is overigens nog niet bekend. Eerst zullen de twee meer van elkaars films en series gaan laten zien – abonnees van HBO Max krijgen dan dus toegang tot inhoud van Discovery Plus en andersom. In de zomer van 2023 moet de fusie eerst in de VS werkelijkheid worden. Europa is pas begin 2024 aan de beurt. Hoeveel de nieuwe streamingdienst gaat kosten en wat er gebeurt met de abonnementen met levenslange korting die HBO in Nederland heeft uitgegeven, is nog onbekend.||https://www.volkskrant.nl/nieuws-achtergrond/fusie-moet-hbo-max-en-discovery-plus-klaar-maken-voor-toekomst-van-streaming~bba65038/
2022-08-05||Een zomerse kerstsfeer en keiharde noise: dit is de muziek van de week||‘She & Him, met singer-songwriter M. Ward en de actrice Zooey Deschanel, van onder andere de serie New Girl. ‘Het gelegenheidsduo is op een grappige plek begonnen. Ken je de film Elf? De beste kerstfilm aller tijden, vind ik. Op een gegeven moment in de film gaat de elf, gespeeld door Will Ferrell, in het winkelcentrum werken, omdat hij natuurlijk goed cadeautjes kan inpakken. Daar ontmoet hij Jovie, gespeeld door Deschanel. Zij zingt dan de kersthit Baby, It’s Cold Outside. M. Ward zag de film, net als de rest van Amerika, en werd ontzettend gegrepen door haar zang. Later zijn ze aan elkaar voorgesteld en begonnen ze een bandje. Dat is inmiddels zo’n veertien jaar geleden. ‘Ze maken een hoop kerstplaten, die ik trouw ieder jaar draai, maar deze plaat, Melt Away: A Tribute to Brian Wilson (★★★★☆), is dus opgedragen aan Brian Wilson, medeoprichter van de legendarische Beach Boys. Hij staat vol met mooie, zomerse jarenzestigliedjes. De stemmen van Deschanel en M. Ward klinken prachtig samen. Zo mooi zelfs, dat het enige nummer waar Brian Wilson echt op meezingt meteen het minste nummer van de plaat is. Luister vooral naar ’Til I Die en Melt Away. Op die nummers hoor je goed hoe naturel de stem van Deschanel is, niet overdreven kunstig, zonder galm of overdreven vibrato. Op de een of andere manier krijg je er alsnog zin in Kerst van.’ ‘Jazeker. Afgelopen vrijdag stond er ineens een voor mij compleet nieuwe band met een ‘best new music’-label op de bekende Amerikaanse muziekwebsite Pitchfork: Chat Pile. Een volkomen terechte beoordeling, vond ik na het luisteren. Het is keiharde herriemuziek met een mening. Chat Pile combineert jarentachtigpostpunk met de hardst mogelijke metal, maar verwacht geen standaardriffs te horen op God’s Country (★★★★★) De gitaren zijn experimenteel, heel erg noiseachtig, zoals bij de beroemde jarentachtigband Big Black, met zagende, metalige geluiden. ‘Zanger Raygun Busch zingt heel hard maar vaker draagt hij de teksten vrij rustig voor, alsof-ie mensen toespreekt in een zaaltje, of gedichten aan het declameren is. Chat Pile maakt zich duidelijk boos om veel dingen, maar brengt dat op een eenvoudige manier. In het nummer Why bijvoorbeeld: waarom leven er zoveel mensen op straat als er zoveel gebouwen leeg staan? Als je de songteksten leest van papier, lijken het bijna kinderlijke vragen. Maar als je ze op muziek hoort, komt het keihard binnen. De muziek ramt de boodschap erin.’||https://www.volkskrant.nl/cultuur-media/een-zomerse-kerstsfeer-en-keiharde-noise-dit-is-de-muziek-van-de-week~bc9636ce/
2022-08-05||Laatste Democratische senator staakt verzet: is er nu eindelijk een meerderheid voor investeringsplan Biden?||Er waren een aantal concessies nodig om Sinema, vertegenwoordiger van de staat Arizona, mee te krijgen. Zo is een belastingverhoging voor rijke investeerders ter waarde van 14 miljard dollar geschrapt. Financiële steun om de gevolgen van droogte te bestrijden, waar het droge Arizona van zal profiteren, is juist toegevoegd. Biden heeft het pakket, met meer dan 400 miljard dollar aan uitgaven, hard nodig om zijn verkiezingsbeloften waar te maken. Het plan, de Inflation Reduction Act of 2022, omvat onder meer grootschalige belastingvoordelen om de productie van duurzame elektriciteit te stimuleren. Met overheidssubsidies moeten de kosten van gezondheidszorg omlaag worden gebracht. Tegelijkertijd wil de regering van Biden het begrotingstekort met 300 miljard dollar terugbrengen, onder meer met belastingverhogingen voor grote bedrijven. Om het pakket erdoor te krijgen, kan Biden de steun van geen enkele Democratische senator missen. De Republikeinen hebben namelijk exact de helft van de zetels in de Senaat in handen, en zij zullen hoe dan ook tegen stemmen. Ze hekelen de belastingverhogingen en vinden de uitgaven veel te groot. Alleen als alle Democraten voor stemmen, kan de Democratische vicepresident Kamala Harris de doorslaggevende stem uitbrengen en wordt het voorstel aangenomen. Eigenlijk had Biden een nog veel groter pakket voor ogen dat 3,5 biljoen dollar zou kosten, de Build Back Better Act. Maar daar gingen Sinema en haar collega Joe Manchin uit West-Virginia voor liggen. Toen de twee dwarsliggende Democraten ook niet akkoord gingen met een afgeslankt pakket van 2 biljoen, dreigde de kwestie uit te monden in een grote nederlaag voor Biden. Die heeft zijn kiezers immers beloofd grote stappen te zetten op gebied van klimaat en sociale ongelijkheid. Twee weken geleden sloten Manchin en de Democratische leiders onverwachts toch een deal, met een verder afgezwakt pakket als resultaat. Nu ook Sinema na een paar extra aanpassingen tevreden lijkt, verwacht de leider van de Democraten in de Senaat, Chuck Schumer, voldoende stemmen te hebben. De afgelopen dagen heeft hij ‘veel productieve gesprekken’ met fractiegenoten gevoerd, schrijft hij een verklaring. Biden, die kampt met historisch slechte populariteitscijfers, kan wel een beetje succes gebruiken. De opiniepeilingen duiden erop dat de Democraten bij de tussentijdse verkiezingen, aanstaande november, de meerderheid kwijtraken in zowel de Senaat als in het Huis van Afgevaardigden. De onvrede is mede het gevolg van de sterk stijgende prijzen. Het is dan ook geen toeval dat het nieuwe investeringspakket verwijst naar inflation reduction (inflatievermindering). Wat de president betreft kan het plan niet snel genoeg worden aangenomen. ‘Neem dit voorstel aan. Zorg dat het op mijn bureau terecht komt. Neem het aan voor het Amerikaanse volk’, reageerde hij. Volgens hem zijn de miljardeninvesteringen ‘de grootste investering in de geschiedenis om klimaatverandering te bestrijden’ en zullen ze meer banen creëren en lagere energiekosten opleveren. Volgens Schumer kan de Senaat dit weekend al stemmen over het nieuwe voorstel, dat zaterdag in zijn geheel wordt gepubliceerd. Vervolgens zou het Huis van Afgevaardigden, waar de Democraten in de meerderheid zijn, zich er volgende week over kunnen buigen.||https://www.volkskrant.nl/nieuws-achtergrond/laatste-democratische-senator-staakt-verzet-is-er-nu-eindelijk-een-meerderheid-voor-investeringsplan-biden~ba7c3e33/
2022-08-05||De serie Under the Banner of Heaven ontrafelt een moord in het hart van de mormoonse kerk  ★★★★☆||Voor de tweede keer in korte tijd zijn we in de radicale regionen van de mormoonse kerk, ook wel bekend als de Church of Jesus Christ of Latter-day Saints. De vierdelige Netflix-documentaire Keep Sweet: Pray and Obey beschreef de vreselijke en woedemakende gebeurtenissen die er in een afsplitsing van de kerk, onder leiding van ‘profeet’ Warren Jeffs, plaatsvonden. Jeffs bouwde zijn hoekje van de kerk om tot een misbruikmachine, met name voor minderjarige meisjes, allemaal omdat God hem als profeet dicteerde welke koers de kerk moest nemen: religie als dekmantel. De uitstekende dramaserie Under the Banner of Heaven, gebaseerd op het gelijknamige boek uit 2003 van de Amerikaanse journalist Jon Krakauer (Into the Wild) begint met de schokkende moord op Brenda Lafferty en haar jonge dochter Erica in 1984. Brenda was getrouwd met Allen Lafferty, de jongste van de broers Lafferty, die zichzelf graag zien als de ‘Kennedy's van de mormoonse kerk’. Het bloedbad in het hart van de gemeenschap is schokkend genoeg, helemaal als blijkt dat de daders weleens uit eigen kring kunnen komen. Krakauer verbindt de radicalisering van de Lafferty’s met de bloedige geschiedenis van de grondlegging van het geloof in de negentiende eeuw. Scenarist van de serie is Dustin Lance Black, die zelf in een mormoonse familie opgroeide, en als jonge homo alles wist van de verstikkende sfeer binnen deze religieuze families, waar voortplanting en gehoorzaamheid aan de patriarch de enige weg waren. In de zevendelige serie ligt de nadruk op het politieonderzoek naar de moordzaak. Andrew Garfield (The Social Network, Spider-Man) speelt de mormoonse rechercheur Jeb Pyre. Als hij op de misdrijfplek komt zien we aan de ontzetting in zijn ogen dat dit bepaald geen doorsnee misdaad is in zijn kringen. Net als in The Staircase (ook een dramaserie gebaseerd op een waargebeurde geschiedenis) krijgt de voorgeschiedenis in flashbacks alle ruimte en daarmee het slachtoffer een gezicht. De waarheid die zich langzaam openbaart, doet het geloof van de detective wankelen, want wat zijn de heilige geschriften waard, als er mensen zijn die daarmee anderen gruwelijke dingen aandoen? Brenda Lafferty is een sterke rol van de Britse Daisy Edgar-Jones, die sinds haar hoofdrol in de serie Normal People bezig is met een komeetachtige carrière. Ze speelt hier een jonge mormoonse vrouw uit de liberale tak van het geloof, waarin een eigen loopbaan niet als een zonde wordt beschouwd. Maar ze komt er al bij de eerste familiebijeenkomsten achter dat ze als een rebel wordt beschouwd, vooral door de patriarch Ammon Lafferty, een huiveringwekkende rol van Christopher Heyerdahl. Sterk punt van Under the Banner of Heaven is dat de radicalisering van de gebroeders Lafferty allerlei motieven kent. Het is deels een reactie op hun penibele economische situatie, waarvan ze de wereldse Amerikaanse overheid de schuld geven. De rechtvaardiging om geen belasting en verkeersboetes te betalen wordt gevonden in de geschriften van de negentiende-eeuwse grondlegger van de kerk. Het is duidelijk dat de broers ook behoorlijk getraumatiseerd waren door het gewelddadige schrikbewind van hun vader en dat het trauma een uitweg zocht, waar buitenstaanders het slachtoffer van zouden worden. Black blijft iets te dicht bij het het boek van Krakauer, met een extra flashbacklaag die ons steeds terugvoert naar de negentiende eeuw, om te laten zien dat de radicalisering van de mormoonse kerk eigenlijk hun grondhouding tegenover de samenleving was. Het haalt de aandacht soms weg bij het centrale drama.||https://www.volkskrant.nl/cultuur-media/de-serie-under-the-banner-of-heaven-ontrafelt-een-moord-in-het-hart-van-de-mormoonse-kerk~b6c2a038/
2022-08-05||De rechtvaardigste klimaatmaatregel is al bedacht in 1920: milieuschade belasten||Hoeveel uitstoot heeft u nog over, dit jaar? Zit een citytrip naar Barcelona er nog in, wat laatste zonnestralen in de herfst, of moet u dan emissierechten bijkopen? Kost wel wat, maar dan kunt u tenminste ongestoord doorgaan met uw fijne leven, waar u altijd zo hard voor heeft gewerkt. Gelukkig doet u ook wat goeds met het kopen van meer CO2-speelruimte: uw geld gaat naar de armere mensen die daarmee luxe boodschappen kunnen kopen, een keertje wél vlees. Een schoon, groen geweten wacht u, liggend op de Playa de la Barceloneta. Dit is het toekomstbeeld dat Barbara Baarsma, econoom, directeur van Rabo Carbon Bank en berucht oplater van proefballonnetjes (hallo, Herstel NL), deze week schetste bij BNR Nieuwsradio. Het is een plan dat ze eerder in een boek presenteerde en dat velen voor haar hebben geopperd: een persoonlijk, verhandelbaar CO2-budget, waarbij precies wordt bijgehouden wat de uitstoot is van al je consumptie. Nadat een kort fragmentje het algoritme precies op de juiste plek had gekieteld, was linksig Twitter verdeeld over de vraag of dit a) een elitair rukplan is of b) een prima vorm van nivellering. Hoe we de lasten van het klimaatbeleid rechtvaardig gaan verdelen wordt hét vraagstuk van onze tijd. Dat we moeten inleveren staat vast. Bij wie de rekening vooral terechtkomt zal onderwerp van grote strijd zijn. Op het wereldtoneel, maar ook landelijk. De sociale onrust die dit oplevert wordt verder aangewakkerd door extreem-rechtse complotdenkers en populisten die maar al te graag willen benadrukken dat de gewone man genaaid wordt door onzinnige maatregelen (drinken uit een slap kartonnen rietje!), terwijl de elite vrijuit gaat. Ze verpakken dat in die hoek vaak in een totalitair doemdenken: er wordt al volop gefantaseerd over klimaatlockdowns, het verbieden van vlees, het einde van eigendom en het invoeren van een sociaal kredietsysteem. Alles om te stoken. Deze angsten kwamen samen in het fragment van Baarsma. Wat nou complottheorie, werd er triomfantelijk getwitterd. Gelijk werd er gewezen op haar parelketting, haar accent en hoe makkelijk ze even uitlegde dat rijken met hun groene fopidealen ongehinderd kunnen doorconsumeren, terwijl de rest zich matigt. Dat ís ook fundamenteel oneerlijk, en bovendien: niet effectief. Eén procent van de wereld is verantwoordelijk voor ruim de helft van de luchtvaartuitstoot. Deze frequent flyers moeten we juist begrenzen, in plaats van faciliteren. Alles wat je in een marktmechanisme giet, heeft de neiging zich louter als handel te gedragen. Als CO2-rechten naar hartelust verhandelbaar zijn, zal bijna iedereen die uitstoot loskoppelen van het morele vraagstuk dat er eigenlijk onder ligt, met een gewetenloos najagen van het eigenbelang tot gevolg. Want het mag toch? Een ander probleem is het systeem achter een CO2-budget. Geen enkele politicus wil in Nederland een sociaal kredietsysteem invoeren, maar het lijkt me hoe dan ook onwenselijk dat een app die alle consumptie registreert in handen komt van een instantie. Ik zie het datalek van de eeuw al voor me, nog even los van mogelijk kwaadaardige intenties. Nee hoor, het gaat via de blockchain, zei Baarsma in Op1 (slim: ze had inmiddels de parelketting ingeruild voor een gouden exemplaar). Bij het woord ‘blockchain’ moeten alle alarmbellen afgaan. Iedereen die ooit wat heeft gelezen over die technologie weet dat het niet de quickfix is die techprofeten beloven. We kunnen in Nederland niet eens binnen een jaar de btw voor groente en fruit verlagen, laat staan een allesomvattende smart carbon wallet ontwikkelen zonder ethische bezwaren. Het goede nieuws: de meeste Nederlanders staan achter een ambitieuzer klimaatbeleid. Driekwart is voor, volgens een studie van de TU Delft, mits we de grote vervuilers eerst aanpakken en ervoor zorgen dat de kloof tussen arm en rijk niet nog groter wordt. Meer goed nieuws: de beste oplossing daarvoor is al (in 1920 door de Britse econoom Arthur Pigou) bedacht en heet milieuschade belasten. Minder goed nieuws: het kabinet vindt het vestigingsklimaat belangrijker dan dat andere klimaat en durft er niet aan, op wat kleine milieuheffingen na. De onwil in Den Haag was ook de reden dat Baarsma haar plan voor een CO2-budget lanceerde, zei ze in Op1. Als beste optie ziet zij ook: bedrijven laten betalen voor de schade die ze aanrichten (in plaats van de fossiele industrie te subsidiëren) en de prijs doorrekenen aan de consument. Deze maatregel heeft twee gevolgen. Als alles wat vervuilend is duurder wordt, gaan mensen minderen en bewuster keuzes maken. Daarnaast worden bedrijven geprikkeld om niet-vervuilend te produceren. Om de meest frequente vliegers in te perken kun je verder een heffing op vliegtickets invoeren die hoger wordt naarmate je vaker vliegt – een idee van Milieudefensie. Tegelijk zou het kabinet, zoals zo vaak beloofd, eindelijk vermogen zwaarder kunnen belasten. Met de opbrengsten kan de belasting op arbeid omlaag (meteen een stimulans om meer te gaan werken – ik kijk naar jou, arbeidstekort), waarmee de hogere prijzen, waarvan vooral de lagere inkomens last hebben, iets worden verzacht. In elk scenario gaan de prijzen nóg verder omhoog en zal het verzet groeien, waarvan beroepshitsers dankbaar misbruik zullen maken. Val er niet voor. Als we te weinig doen, zullen de kosten uiteindelijk nog veel hoger zijn en moeten we pas echt gaan inleveren.||https://www.volkskrant.nl/nieuws-achtergrond/de-rechtvaardigste-klimaatmaatregel-is-al-bedacht-in-1920-milieuschade-belasten~b4fb6d53/
2022-08-05||Kunnen we het poldermodel nog fiksen? De politiek begint steeds meer op Sinterklaas te lijken ||Poldermodel stuk, land stuk. Dát zijn we aan het analyseren. Van de hoofdrolspelers in het poldermodel (zie vorige week, red.) is de Adviseur nog in redelijk goeden doen, al kijkt die steeds verbaasder op van wat de beslissers doen met de aangedragen feiten en analyses. Kapitaal en Arbeid zien hun draagvlak en gezag eroderen. Ze kunnen wel centrale afspraken maken, maar slagvaardige afspraken maken én leveren wat is afgesproken is steeds moeilijker geworden. En Politiek, de vierde hoofdrolspeler? Die worstelt met zichzelf, met de (uitvoerende) overheid, met het (kiezers)volk en met de (sociale) media. De meeste politieke partijen die nu in de Kamer zitten, bestonden niet eens toen de internationale pers in de jaren negentig de loftrompet stak over het poldermodel. Ze zijn met veel, ze zijn luidruchtig, ongemanierd en zijn veelal ongeïnteresseerd in goed bestuur en het algemeen belang – de goeden niet te na gesproken. De Kamer is een kippenhok geworden. Tom-Jan Meeus verwoordde het laatst in NRC, in zijn laatste rubriek over de Haagse politiek, zo: er is in Den Haag ‘nodeloos veel politiek en veel zwak bestuur’. Deze Haagse worsteling is maar deels van eigen makelij. Dat de uitvoering van overheidsbeleid is belast met schier onuitvoerbare regelgeving, heeft politiek Den Haag echt zelf gedaan. Dat de uitvoeringspraktijk Den Haag maar nauwelijks interesseerde en dus op allerlei plekken is vastgelopen, is veroorzaakt door opeenvolgende regeringscoalities zelf. Maar waar de worstelende Politiek niet zoveel aan kan doen, is de op drift geraakte bevolking. De analyse ervan is klassiek-marxistisch. Het grootkapitaal investeerde fors in nieuwe internet- en socialemediatechnologie; deze succesvolle technologie ontwrichtte de economie; en in het verlengde ervan de mensen. Google, Facebook, Twitter, YouTube, WhatsApp, Instagram, om de belangrijkste te noemen, hebben de wereld veranderd. Ten goede (waarover een andere keer). Maar óók ten kwade. Desinformatie verspreiden; bubbels creëren; subgroepjes faciliteren (ook over minder frisse zaken dan, pakweg, vliegvissen in korte broek); ophitsing faciliteren – het is allemaal aan de orde van de dag. De technologie verlaagde de toetredingsdrempels voor nieuwe politieke partijen. Ook zonder toegang tot serieuze media (met ambachtelijk opgeleide redacties die kritische vragen stellen) kon een achterban worden bereikt, bewerkt en bespeeld. De technologie veranderde ook het gedrag van mensen. Zelfs hun denken. Op snelle media heerst de reflectieloze emotie die ongefilterd met de wereld wordt gedeeld: blijdschap, natuurlijk, maar vooral verontwaardiging en boosheid. Tot tien tellen, rustig ademhalen, overdenken – dit zijn geen activiteiten die door sociale media worden bevorderd. Wie in zulke omstandigheden verstandig beleid probeert te maken, komt algauw van een koude kermis thuis. Wat van nut is voor het algemeen belang is nu eenmaal snel in strijd met het belang van een of andere (geprivilegieerde) minderheid. Het verlies wordt vervolgens uitvergroot door een splinterpartij, ondersteund met dubieuze informatie, al dan niet financieel of met een zware lobby ondersteund door belanghebbende bedrijven. Coalitiepartijen schrikken van de ophef en doen een beroep op de minister om het voorgenomen beleid aan te passen. Het algemeen nut heeft het nakijken. Politiek, de vierde hoofdrolspeler in de consensusdemocratie, begint daarom steeds meer op Sinterklaas te lijken. Althans, in de zin dat aan iedereen cadeaus wordt uitgedeeld. Wie zoet is, krijgt lekkers. Maar Politiek is nauwelijks meer in staat om wie stout is de roe te geven. Politiek is bovenal onmachtig. Een vertwijfelde Adviseur. Kapitaal en Arbeid die sterk aan gezag hebben ingeboet. De Politiek die onmachtig is. Waar gaat dat heen met Nederland? Frank Kalshoven is oprichter van De Argumentenfabriek. Reageren? frank@argumentenfabriek.nl.||https://www.volkskrant.nl/economie/kunnen-we-het-poldermodel-nog-fiksen-de-politiek-begint-steeds-meer-op-sinterklaas-te-lijken~be77f1e4/
2022-08-05||Turkije gaat gas deels in roebels betalen • Hoogspanningslijn kerncentrale geraakt bij beschietingen||||https://www.volkskrant.nl/nieuws-achtergrond/turkije-gaat-gas-deels-in-roebels-betalen-hoogspanningslijn-kerncentrale-geraakt-bij-beschietingen~bbcda959/
2022-08-05||Opmerkelijk dat de demonstrant bij het Amerikaanse consulaat geen strobreed in de weg wordt gelegd||Hé, een demonstratie in Hongkong. Bozige gebaren. Spandoeken. De stars and stripes. De rode vlag met de gele sterren van de Volksrepubliek China. Politieke reuring op straat die we niet vaak meer zien in de stadstaat, sinds het door dictatoriaal China gesteunde regime de massale pro-democratische opstand midden 2020 met harde hand onderdrukte. Een enkele keer waagt iemand zich op straat om bezwaar te maken tegen de gevangenhouding van (vaak langgestrafte) demonstranten. Maar de volkswoede van twee jaar geleden lijkt door de machthebbers effectief de kop ingedrukt. De niet nader geïdentificeerde man in het hart van de foto verkeert kennelijk in staat van woede. Met al zijn kracht, geassisteerd door een secondant, rukt hij aan de door hem verfoeide Amerikaanse vlag, het symbool van het land dat zijn toorn heeft veroorzaakt. Het is dinsdag, de dag dat Nancy Pelosi, de voorzitter van het Amerikaanse Huis van Afgevaardigden, voet op Taiwanese bodem heeft gezet: demonstratieve diplomatie in het land dat door de Volksrepubliek China als een afvallige provincie wordt beschouwd. Opmerkelijk toch, dat de demonstrant die zijn woede ventileert bij het Amerikaanse consulaat in Hongkong geen strobreed in de weg wordt gelegd. Elk protest in Hongkong refereert immers aan die enorme straatgevechten tussen – vooral – studenten en politie van 2020. Maar de kans dat dít protest uitgroeit tot een volksbeweging lijkt me klein. De internationale persbureaus, waaronder Getty, Reuters en AFP, hebben het tafereel op tientallen foto’s vastgelegd, zodat het verloop van de actie, alsook de gebezigde symboliek nauwgezet zijn te bestuderen. Meer dan zes, misschien zeven demonstranten zijn het niet die naar het consulaat zijn komen lopen. Aansluiters zijn er niet. De meesten ogen schuchter. De man in het midden heeft steeds overduidelijk de regie, de anderen hebben vooral de rol van aangever. De Amerikaanse vlag wordt op zijn kop gedragen – krijgt de protestvorm van de Nederlandse boeren nu ook in het Verre Oosten navolging? Van Pelosi is een weinig flatteus portret uitgekozen. Een van haar oogleden hangt naar beneden, wat de demonstranten vermoedelijk opvatten als de bevestiging van een gluiperig karakter. De foto, omkranst door leuzen, is afgedrukt in zwart-wit, wat de afgebeelde persoon in de pro-Chinese protestcultuur wellicht nog eens extra afstotelijk maakt. Donald Trump moest het als Amerikaanse president bij pro-Chinese demonstraties ook in zwart-wit ontgelden. Een andere foto van Pelosi, voor de verandering in kleur, wordt op een kleedje op de grond gelegd en met eieren bekogeld, een internationaal erkende vernedering. Daarna moet het zwart-witportret eraan geloven: het wordt vertrapt onder de lichte instappers van de leidende demonstrant. Eveneens het soort belediging die iedere cultuur herkent. Aan alles is te zien dat deze demonstratie van tevoren goed is doordacht. De persbureaus zijn tijdig gewaarschuwd, en ondanks de getalsmatige futiliteit van de actie blijken zij genegen de foto’s de wereld rond te sturen. Die vormen aldus de geregisseerde illustratie van dictatoriaal ongenoegen. Het decor van de actie, met de grote Chinese vlag en de (voor ons onleesbare) spandoeken, is goed op orde. Dan is het tijd voor de apotheose van de demonstratie: het verscheuren van de stars and stripes. Hoewel het nog wel eens lastig kan zijn vlaggenstof aan flarden te trekken, gaat dit de demonstrant gemakkelijk af. Op andere foto’s is duidelijk te zien waarom: op enkele plekken zijn vooraf inkepingen geknipt, die het scheuren een fluitje van een cent maken. Goed anticiperen, heet dat: als je ter plekke nog met een mes of schaar in de weer moet, verdampt de spontane woede die je wil uitstralen. En dat is op het moment suprême wel het laatste dat een demonstrant wil.||https://www.volkskrant.nl/cultuur-media/opmerkelijk-dat-de-demonstrant-bij-het-amerikaanse-consulaat-geen-strobreed-in-de-weg-wordt-gelegd~b38405d5/
2022-08-05||De ‘heilige graal’ van de archeologie is voor even te zien in Nederland||Of nou ja, instrument – je kon er niet mee naar de sterren kijken, maar dat er op de 30 centimeter grote schijf verschillende hemellichamen zijn weergegeven, lijdt eigenlijk geen twijfel. ‘De Nebraschijf is de vroegste verbeelding van de hemel op aarde’, zegt Luc Amkreutz, conservator prehistorie van het Rijksmuseum van Oudheden in Leiden. ‘Ik heb hem inmiddels wel tien keer gezien, maar ik krijg nog altijd kippenvel als ik er weer voor sta. Het is echt supersupergaaf.’ De zeegroen gekleurde bronzen Nebraschijf is tussen de 3600 en 3750 jaar oud. Er is weinig fantasie nodig om in de gouden cirkel, sikkel en stippen de zon, de maan en de sterren te herkennen. Het opvallende groepje van zeven ‘sterren’ stelt waarschijnlijk het Zevengesternte voor, een bekende sterrenhoop die vooral ’s winters goed zichtbaar is. De schijf werd samen met bronzen zwaarden en bijlen in 1999 door amateurarcheologen Henry Westphal en Mario Renner opgegraven op de Mittelberg, een heuvel in de buurt van het dorpje Nebra, zo’n 60 kilometer ten westen van Leipzig, in de Duitse deelstaat Saksen-Anhalt. Op de zwarte markt wisselde hij enkele malen van eigenaar, voordat de politie er in 2002 via een undercoveroperatie beslag op wist te leggen. De bogen aan de randen zijn in een later stadium op de schijf aangebracht; het goud heeft ook een iets andere samenstelling. Wat de onderste boog precies voorstelt, is niet bekend (volgens Amkreutz zou hij de zonneboot kunnen symboliseren die de zon door de dag- en nachtwereld vervoert), maar de twee bogen aan de linker- en rechterrand beslaan een hoek van 82 graden, en geven precies het verschil aan tussen de noordelijkste en zuidelijkste opkomst- en ondergangspunten van de zon. Zo vormt de schijf een soort grafische weergave van de seizoenen. Hoewel er aanvankelijk getwijfeld werd aan de datering (en zelfs aan de authenticiteit) van de Nebraschijf, staat inmiddels vast dat hij tussen 1600 en 1560 voor Christus samen met andere kostbare voorwerpen ceremonieel is begraven. De schijf was toen vermoedelijk al vele tientallen jaren oud. ‘De herkomst van de bijzondere metalen – koper uit de oostelijke Alpen, goud en tin uit Cornwall en Roemenië – laat zien hoe groot de netwerken indertijd waren, niet alleen voor grondstoffen en objecten, maar ook voor mensen en kennis,’ aldus Amkreutz. Prehistorische bouwwerken zoals Stonehenge en de Egyptische piramiden, die ook op de sterrenhemel zijn georiënteerd, zijn ouder, maar de Nebraschijf is het oudst bekende ‘handzame’ object met een astronomische betekenis. Sinds 2013 staat hij op de Memory of the World-erfgoedlijst van Unesco. Amkreutz: ‘Archeologisch gezien is hij een soort heilige graal.’ Tot half juli is de Nebraschijf tijdelijk te zien geweest in het British Museum in Londen. Voordat hij terugkeert naar zijn ‘thuisbasis’ in het Landesmuseum für Vorgeschichte in het Duitse Halle, is hij tot en met 18 september het pronkstuk op de expositie De Nebraschijf – De ontdekking van de hemel in het Drents Museum.||https://www.volkskrant.nl/nieuws-achtergrond/de-heilige-graal-van-de-archeologie-is-voor-even-te-zien-in-nederland~bc0fe45e/
2022-08-05||Zuid-Korea stuurt sonde richting maan, startschot van een krankzinnig maanjaar||Begin juli werd Danuri (‘Geniet van de maan’) naar de lanceerbasis in Florida gevlogen. Lange rijen mensen uit het thuisland zwaaiden haar uit. ‘Iedereen hier is erg blij en opgewonden’, zei planetair geoloog Kyeong-ja Kim, betrokken bij de missie, tegen vakblad Nature. De onbemande Danuri heeft vijf wetenschappelijke instrumenten aan boord die vanuit een baan rond de maan nieuwe gegevens over het hemellichaam moeten verzamelen. Zo beschikt de sonde over een camera die de grootte en dichtheid van het stof en steen op het oppervlak kan ‘zien’, en over een camera die foto’s kan maken van gebieden waarop geen direct zonlicht schijnt. Het was de tweede keer dit jaar dat een missie richting maan vertrok. Eerder vloog een Amerikaanse sonde met de naam Capstone al naar onze kosmische metgezel. Die moet de baan testen van een gepland toekomstig ruimtestation bij de maan. De lanceringen vormen de openingssalvo’s van wat een ronduit krankzinnig maanjaar belooft te worden. Zo gaat de Amerikaanse ruimtevaartorganisatie Nasa dit jaar naar verwachting haar eerste Artemis-missie lanceren, een onbemande testmissie voor de toekomstige terugkeer van mensen op het maanoppervlak (de laatste keer was 1972). Daarnaast staan er komend jaar zo’n tien missies op het programma, van verschillende bedrijven en van landen als Rusland, Japan, de Verenigde Arabische Emiraten en (begin 2023) India. Het doel daarvan is lang niet altijd puur wetenschappelijk. Een succesvolle maanmissie is bovenal een kwestie van technologisch spierballenvertoon, een prestatie die prestige oplevert. Zo is Danuri voor Zuid-Korea niet alleen een manier om wetenschappelijke meetgegevens te verzamelen, maar nadrukkelijk ook een eerste stap op weg naar een grotere invloed in de ruimte. Tussen alle nieuwe maanmissies zitten ook plannen voor onbemande landingen op het oppervlak, een prestatie die nog veel complexer is dan een sonde in een baan om de maan afleveren. Ook Zuid-Korea bereidt zich met Danuri alvast voor op een toekomstige landing. Tot nog toe ondernamen slechts drie landen succesvol zo’n maanlanding: de VS, de Sovjet-Unie en China. Alle andere pogingen mislukten, ook recent nog. Zo sneuvelden in 2019 onbemande maanlanders van onder meer Israël en India. Dat laatste land bereidt met maanmissie Chandrayaan-3 nu een nieuwe poging voor, al stelde het de lancering onlangs wel uit, van augustus 2022 naar begin 2023. Ondertussen broedt Japan met zijn Smart Lander for Investigating the Moon, gepland voor lancering later dit jaar, op de overtreffende trap. Het land wil zijn voertuig tot op de centimeter nauwkeurig afleveren op het maanoppervlak. Als dat lukt, wordt het de nauwkeurigste maanlanding uit de geschiedenis van de mensheid.||https://www.volkskrant.nl/wetenschap/zuid-korea-stuurt-sonde-richting-maan-startschot-van-een-krankzinnig-maanjaar~b8143cf8/
2022-08-05||Gidi Heesakkers bezorgt de krant bij Mark van der Werf, die benadrukt dat er ergere dingen zijn||Zaterdagmiddag verzond Mark van der Werf (46) geërgerd zijn mail, dinsdag zit hij zich op zijn terras in Nieuwersluis alweer vrolijk te schamen voor zijn oprisping met ‘verkeerde keelgat’ in de onderwerpregel. Mark en vriend Roel (40) aan de 0.0, voor mij een glas gemberlimonade. Dat ik zou langskomen was de inzet niet. ‘Ja god, de halve wereld staat in de fik en dan komen wij met onze slecht bezorgde krant aanzetten.’ Toch even: tegenwoordig is de zaterdagkrant er pas na twee uur ’s middags, ruim na het ontbijt op bed. ‘Krant onder de pindakaas, daar heb je dat ding toch voor.’ Hij mag best wat later komen, vindt Mark. ‘Maar twee uur ’s middags is echt te laat. En doordeweeks na negen uur ook.’ Bij het indienen van de zoveelste bezorgklacht verscheen er een advertentie in beeld voor werken bij uitgever DPG. De tekst: ‘Klanten blij maken met een nieuw abonnement, daar doe ik het voor.’ Verkeerde keelgat. ‘Kap toch met die onzin-blabla’, typte Mark. ‘Steek je tijd en geld niet alleen in holle pr-frasen om nieuwe abonnees te werven. Doe ook écht iets om de trouwe, oude te behouden.’ Roel, met pretogen: ‘De vorige bezorger ging met pensioen en kwam speciaal aan de deur om dat aan te kondigen. ‘Als het straks misgaat, moet u niet bij mij komen’, zei hij nog.’ Er zijn ergere dingen. Ze zijn bezorgd over het klimaat en het feit dat ze steeds minder vlinders en insecten zien bij hun woonboot aan de Nieuwe Wetering. Er ligt een sloepje naast dat ze op Marktplaats vonden. Danny mocht zijn naam houden, al hebben ze het zelf niet over varen met Danny maar over ‘de Danny’. Vandaag hoorden ze over plannen van het waterschap om alle bomen aan de overkant van het water te kappen, omdat daar de dijk wordt opgehoogd. ‘We kregen 120 pagina’s aan documenten toegestuurd waaruit je maar moet zien op te maken wat er precies aan de hand is.’ Mark van der Werf blijkt iemand met een Wikipedia-pagina te zijn. ‘Die heb ik niet zelf gemaakt’, haast hij zich te zeggen. ‘Van der Werf zong van 1983 tot en met 1988 in het koor van Kinderen Voor Kinderen en had onder andere solo’s in de nummers Ochtendhumeur, Treuzeltechniek en Ruim je kamer op’, staat er. In 2014 werd hij geïnterviewd in de Volkskrant over het boek dat hij schreef over zijn tegenvallende overstap van de journalistiek naar het onderwijs. Eens een journalist, altijd iemand die zijn eigen zinnen tijdens een interview afbreekt met ‘maar dat is niet leuk voor je stuk’. Tegen Roel: ‘Kunnen we nog iets vertellen wat niet zo zeurderig is?’ Dan: ‘Oude witte mannen zoals ik komen alleen nog maar in de krant als ze iets te zeuren hebben. Als ze een volslagen debiel standpunt innemen, of als ze mentaal in de kreukels liggen. Oké, dit is mijn laatste ergernis: ik wil in Volkskrant Magazine gewoon weer bij iemand binnenkijken, een interieur zien, niet ‘iemand met smaak’ die over zijn gympen vertelt.’ Nogmaals: er zijn altijd ergere dingen. ‘Als dat maar duidelijk is.’ Overduidelijk.||https://www.volkskrant.nl/cultuur-media/gidi-heesakkers-bezorgt-de-krant-bij-mark-van-der-werf-die-benadrukt-dat-er-ergere-dingen-zijn~be2175e5/
2022-08-05||Interview met... rapper Ron van Zalmsaus (Tom van Kalmthout)||RvZ: ‘Integendeel.’ Ron van Zalmsaus, de artiestennaam van Tom van Kalmthout, bekend van het duo Rundfunk, bracht deze week De Zalmsound uit. Het rapalbum is te beluisteren op alle grote muziekstreamingdiensten.||https://www.volkskrant.nl/cultuur-media/interview-met-rapper-ron-van-zalmsaus-tom-van-kalmthout~b74fd2cf/
2022-08-05||Problemen binnenvaart bijna opgelost: vrachtwagens kunnen vanaf volgende week in lege rivieren rijden||‘We zitten deze week nog even in een moeilijke situatie, maar vanaf volgende week kunnen we weer volledig draaien’, zegt minister Harbers van Infrastructuur en Waterstaat. ‘Het is nu belangrijk dat vervoerders die nog ouderwets met binnenvaartschepen werken zich snel laten omscholen tot vrachtwagenchauffeur. Daarna komt het snel goed, ze kennen immers de weg daar al.’ ‘De bedding van de Nederrijn is uitermate geschikt voor vrachtverkeer’, legt Harbers uit. ‘Deze bestaat grotendeels uit zand en grind. Een ideale ondergrond om op te rijden of om een laag asfalt op te storten voor snelverkeer.’ Om ongelukken op de voormalige vaarwegen te voorkomen, komen er stoplichten op de splitsing van de Nederrijn en de Waal ter hoogte van Pannerden. Op de splitsing van de Nederrijn en de IJssel komt een rotonde die de doorstroming van het verkeer moet bespoedigen. Een bijkomend argument voor het gebruik van de lege rivieren door vrachtwagens is de hinder die zij op de reguliere snelwegen ondervinden van blokkades met afval en mest. ‘Wat dat betreft, is de aanhoudende droogte een zegen’, zegt Harbers. ‘Onze verwachting is dat vrachtwagenchauffeurs voor hun routes massaal zullen uitwijken naar de lege rivieren waar ze probleemloos kunnen doorrijden.’ Wanneer het weer natter wordt en de rivieren zich weer vullen met water, kan met één dam op de Duits-Nederlandse grens voorkomen worden dat de nieuwe wegen vollopen. Op die manier zijn we ook in de herfst en winter verzekerd van efficiënt vrachtverkeer.||https://www.volkskrant.nl/cultuur-media/problemen-binnenvaart-bijna-opgelost-vrachtwagens-kunnen-vanaf-volgende-week-in-lege-rivieren-rijden~bf1b39eb/
2022-08-05||Ionica daagt u uit: spaar ze allemaal||Het was de zomervakantie van 1990 en mijn neef Bas logeerde bij ons. We waren 10 en we verveelden ons. Mijn vader stelde voor om naar de bioscoop te gaan voor Back to the Future III, maar Bas en ik hadden de eerste twee delen nog niet gezien. Toevallig kwam die avond het eerste deel op televisie. De dag erna gingen we naar de videotheek voor deel 2 en weer een dag later zaten we in de bioscoop voor deel 3. Dit alles was zeer bevredigend, niet alleen omdat we drie heerlijke films over tijdreizen keken. Het was dat voldane gevoel als je het laatste plaatje van een verzamelalbum inplakt, of op een vrijmarkt die ene paperback ontdekt waarmee je eindelijk de hele reeks compleet hebt. Er is weinig bevredigender dan een goed afgebakende set helemaal compleet maken. Bedenk deze zomer wat u zou kunnen sparen. Dit kan op veel manieren. U kunt bijvoorbeeld proberen om alle 54 nog zichtbare hunebedden in Nederland te bezoeken. Om het extra interessant te maken, kunt u proberen om de kortst mogelijke route langs al die hunebedden te bepalen. Dat is een variant van het berucht moeilijke handelsreizigersprobleem. Een paar jaar terug vroeg ik lezers om een andere variant van dit probleem op te lossen door een zo snel mogelijke treinreis te maken langs stations in alle twaalf provincies. Dat leverde veel bezoekjes op aan station Rilland-Bath en een winnende tijd van 6 uur en 55 minuten. Kan het in de huidige dienstregeling sneller? Ik hoor het graag als iemand dit lukt. In dezelfde categorie kun je ook de snelste route langs alle Amsterdamse metrostations zoeken, of die in een buitenlandse stad waar je op vakantie bent. Of je kunt langs treinstations reizen tot je alle letters van het alfabet in de stationsnamen hebt gehad (veel plezier in Usquert!). Verzamelen kan natuurlijk ook op een heel andere manier. Je kunt proberen om bepaalde dieren te spotten – voor wie naar Afrika reist, is daar de klassieke big five: buffel, leeuw, luipaard, neushoorn en olifant. Dichter bij huis kun je ook proberen in Nederland ree, edelhert, wild zwijn, zeehond en bever te zien in het wild. En voor de urban explorers heeft Rotterdam zijn eigen 10 van 010 met dieren én planten. Voor wie helemaal niet de deur uit wil, is er een interessant kunstproject van Soraya Perry dat erom schreeuwt om nagevolgd te worden: bel alle contacten die in je telefoon staan en maak een praatje met hen. Eén voor één. Allemaal. De oom die je al jaren niet meer sprak, de namen waarvan je niet weet wie het zijn en de ex die per ongeluk nog steeds in je telefoon staat. Emmanuel Dzotsi van Reply All probeerde het dit jaar en haakte af voor hij bij het einde van zijn lijst was, maar maakte wel een mooie podcast van de gesprekken die hij voerde. Overigens is die podcastreeks voor nu gestopt, wat betekent dat de afleveringen op dit moment óók een mooi afgebakende set vormen die je kunt verzamelen door ze stuk voor stuk te beluisteren. Bent u deze uitdaging aangegaan? Stuur dan een bericht met de resultaten naar ionica@volkskrant.nl||https://www.volkskrant.nl/wetenschap/ionica-daagt-u-uit-spaar-ze-allemaal~b2b2fdc7/
2022-08-05||Hij voerde lange gesprekken met proteststemmers: ‘Afkeer van de gevestigde politiek is een bewust proces’||‘Ze hebben hem de mond gesnoerd. Zij, die geen antwoord hadden op zijn scherpe retoriek, zijn pakkende analyses en zijn vertolking van gevoelens van het volk, ons.’ Zo begint een van de ingezonden stukken die vlak na de moord op Pim Fortuyn verscheen in De Telegraaf, afgelopen voorjaar twintig jaar geleden. Socioloog Roy Kemmers van de Erasmus Universiteit analyseerde 120 van zulke brieven uit de Fortuynperiode die in De Telegraaf hebben gestaan. De brief is exemplarisch voor het wij-zij-denken dat kenmerkend is voor het populisme, dat vanaf de opkomst van Fortuyn een vlucht nam, zegt de 41-jarige socioloog. Na ‘Pim’ kwam Geert Wilders, tegenwoordig vertolkt ook Forum voor Democratie ‘de stem van het volk’. Onlangs promoveerde Kemmers in Rotterdam op een analyse van het populisme, of politiek onbehagen, zoals hij het zelf noemt. ‘Kort door de bocht: waarom mensen een hekel hebben aan de politiek.’ Uniek aan Kemmers’ onderzoek is dat hij, naast de brievenanalyse, urenlange keukentafelgesprekken voerde met mensen die hun vertrouwen verloren waren in de gevestigde politieke partijen. ‘Die zijn nogal verschillend. Je moet je realiseren dat De Telegraaf destijds de meest geëigende plek was om je onvrede met de overheid te uiten. Sociale media bestonden nog niet. Er waren eigenlijk drie typen kritiek, zag ik: mensen vonden de staat incompetent, vervreemd van de burger, ofwel ronduit corrupt. Die verschillen zijn nogal relevant. Een beschuldiging van incompetentie – denk aan de kritiek op Hugo de Jonge tijdens de coronacrisis – is relatief constructief. Iemand zegt in feite: wat daar gebeurt is fout, maar als de verantwoordelijke wordt ontslagen, is het weer goed. Claims van vervreemding of corruptie zijn een stuk systemischer. Die mensen bereik je lastiger.’ ‘Omdat er vooral óver hen gesproken wordt, in plaats van mét. Ook in wetenschappelijk onderzoek. Daar stoorde ik me aan. De motieven van mensen zijn daardoor een blinde vlek.’ ‘Binnen die groepen was het politieke onbehagen volgens CBS-cijfers het grootst, toen ik eind 2012 met mijn onderzoek begon. Forum voor Democratie was nog niet opgericht, onder hun aanhangers is het onbehagen ook groot. Overigens sprak ik niet alleen rechtse kiezers, onder de niet-stemmers zaten bijvoorbeeld ook anarchisten. De meesten vond ik op internetfora.’ ‘Soms kwamen er reacties als: die is van de linkse kerk. Niet te vertrouwen dus. Ik probeerde dat te ondervangen door te zeggen dat ik geïnteresseerd was in wat hen persoonlijk bewoog, zonder te oordelen. Tijdens de interviews vroeg ik bijvoorbeeld wat voor hen de belangrijkste hoofdstukken uit hun leven waren.’ Kemmers sprak de mensen op plekken waar ze zich op hun gemak voelden, thuis of in een café bijvoorbeeld. Het waren fijne en open gesprekken, zegt hij, doordat hij oprecht geïnteresseerd was. Soms bleef hij uren langer dan gepland. Dat is goed voor te stellen, Kemmers is geen stereotype academicus. De socioloog gaat casual gekleed, vandaag in een bordeauxrode trui, heeft een lange donkere baard en een al even donkere stem. Hij praat makkelijk, met een licht Rotterdamse tongval. Iemand die je makkelijk in verschillende sociale klassen ziet bewegen. Zijn levensloop helpt daarbij, zegt Kemmers. Vanaf zijn 19de werkte hij vijf jaar als heftruckchauffeur, na de havo en een jaar hogeschool. Daarna pas besloot hij sociologie te gaan studeren. ‘Ik weet hoe het is om een arbeidersklassebestaan te hebben, net als veel respondenten. Op de werkvloer van zo’n loods zeggen mensen waar het op staat, als je een fout maakt, wordt er al snel gescholden.’ Een heel andere belevingswereld, kortom, dan de universiteit. ‘Het ergste woord dat je daar hoort is ‘zorgelijk’.’ ‘Vooral dat het gangbare idee over populisme niet goed klopte. Dat is de kanaliseringshypothese, de gedachte dat een stem op partijen als de PVV mensen voldoening geeft die ontevreden zijn over de politiek. Het kanaliseert hun onbehagen. Als je die redenering volgt, zou je verwachten dat PVV-stemmers veel voldoening uit hun stem halen – want Geert is er om alles op te lossen – terwijl niet-stemmers zitten te mokken. Maar ik zag soms ook het tegenovergestelde: PVV-kiezers die ontevreden waren over hun stem en niet-stemmers die juist voldoening haalden uit hun keuze.’ ‘De mate waarin mensen voldoening voelen over hun stemgedrag blijkt sterk samen te hangen met hun ideeën over waar de echte macht ligt in het land. Die zogeheten machtsoriëntatie kan enerzijds traditioneel zijn, waarmee ik bedoel dat de macht ligt bij de regering en het parlement. Anderzijds is er een groep die juist denkt dat andere krachten de echte touwtjes in handen hebben: multinationals bijvoorbeeld, of de Bilderberg Group en de New World Order.’ ‘Ik ben altijd voorzichtig met die term, want hij werkt stigmatiserend. Ik heb het liever over mensen die een alternatieve uitleg geven aan gebeurtenissen. Of overtuigingen nu wel of niet kloppen is ook niet zo relevant volgens mij. Voor die mensen zijn ze echt en daarmee hebben ze invloed op hun handelen. ‘Als je met die bril kijkt, is hun onbehagen ook beter te snappen. Een PVV-stemmer zei tegen me: ‘Ik heb er weinig vertrouwen in, ik gebruik mijn stem op Wilders meer als breekijzer. Maar waarschijnlijk maakt de gevestigde orde hem het werk toch onmogelijk.’ Dat staat in scherp contrast met PVV-stemmers met een traditionele kijk op de macht, die dus wel geloven in het democratische systeem. Zij zeiden: ik weet dat Geert voor mijn belangen opkomt. En niet-stemmers die geloven dat de macht bij een Bilderberg Group ligt, zijn soms trots dat ze hun stem niet gebruikt hebben. Een van hen had zijn stempas gelamineerd aan de muur gehangen.’ ‘Het ging mij erom een beeld te krijgen van de motieven die leefden binnen de groep populisme-aanhangers, niet om of de onderlinge verhoudingen representatief zijn voor de hele groep. Door die insteek ontdekte ik dat de bestaande theorie niet voldeed. Ik heb bovendien daarna uitgebreid enquêteonderzoek gedaan onder ruim duizend burgers. ‘Daaruit bleek dat het percentage mensen dat een alternatief wereldbeeld onderschrijft, zoals de New World Order als werkelijke machthebbers, onder PVV- en niet-stemmers hoger is dan bij de rest van het electoraat. Onder Forum voor Democratie-stemmers is die overigens het allerhoogst. Niet gek, Forum tapt ook geregeld uit het ‘alternatieve’ vaatje. Het is interessant om die groep nader te onderzoeken, omdat Forum eerder een parallelle maatschappij lijkt na te streven dan politieke invloed.’ ‘Ik heb zelf geen onderzoek gedaan naar trends in vertrouwen. Maar dat er continu aandacht is voor het onbehagen, laat volgens mij zien dat er nog altijd veel onduidelijk is over wat precies het karakter is van dat wantrouwen.’ ‘Het is een bewust proces. Vaak worden PVV- en niet-stemmers simpelweg weggezet als globaliseringsverliezers, passieve speelballen van alle grote krachten in de wereld. Maar dat is dus een groot misverstand, ze zijn juist actief bezig met hun overtuigingen. ‘Dat afkeringsproces gaat geleidelijk, in grofweg drie fases. Vaak begint het met een gebeurtenis die iemands wereldbeeld doet kantelen, zoals de opkomst van Pim Fortuyn. Politiek veranderde daardoor van een stomme film naar kleurentelevisie, zei een van mijn respondenten. Voor anderen is het bijvoorbeeld een boek of website over wat je complotten kunt noemen die een snaar raakt. ‘In de tweede fase gaan mensen zich verdiepen. Een aanhanger van Fortuyn gaat zijn boeken lezen of speeches terugkijken. Mensen die gefascineerd raken door alternatieve websites struinen fora af, waar gelijkgestemden zitten en nieuwe artikelen te vinden zijn. Als laatste stap gaan mensen hun leven inrichten naar hun nieuwe overtuiging. Sommigen halen hun informatie niet meer uit reguliere media, maar alleen nog maar uit wat ze zelf onafhankelijke media noemen.’ ‘Dat denk ik wel. Door te proberen elkaar te begrijpen. Daar gaat het geregeld mis in die tweede fase, als mensen zich verder verdiepen. Geregeld zoeken ze dan contact met media en politieke partijen die relatief dicht bij hen staan. Bijvoorbeeld om te delen dat ze iets gezien hebben op tv dat volgens hen niet klopt. Vaak krijgen ze dan nul op het rekest, vertelden mijn respondenten. Zie je wel, dachten zij vervolgens, de politiek, of media, zijn deel van het probleem. ‘Het is belangrijk om deze kritische mensen serieus te nemen. Nu zeggen beleidsmakers: we moeten het beter uitleggen. Maar zo houd je mensen niet binnenboord, het is bovendien neerbuigend. Als mensen de bron al niet vertrouwen, dan werkt een folder over, zeg, vaccinatie niet. Het zou goed zijn als ambtenaren sensitiviteitstrainingen krijgen, zodat ze beter leren luisteren en begrip krijgen voor wat leeft bij mensen.’ ‘Aan beide kanten moeten mensen moeite doen om de ander als individu te zien, laat dat duidelijk zijn. Kijk naar de doodsbedreigingen die Hugo de Jonge kreeg als coronaminister, dat kan natuurlijk absoluut niet. Dat gebeurt denk ik omdat mensen hem niet meer als persoon zien, maar als pion in een groot machtsspel.’||https://www.volkskrant.nl/wetenschap/hij-voerde-lange-gesprekken-met-proteststemmers-afkeer-van-de-gevestigde-politiek-is-een-bewust-proces~bcc0eb6b/
2022-08-05||Veel medicijnen vermelden geen kinderdosering, maar dat is wél nodig, vinden wetenschappers||Niet geschikt voor kinderen, staat in talloze medicijnbijsluiters. Wat de fabrikant bedoelt: we wéten niet wat het bij hen doet, want we hebben het alleen bij volwassenen getest. In de praktijk schrijven artsen die medicatie vaak toch voor, gedwongen door gebrek aan alternatieven of omdat ze uit jarenlange ervaring weten dat het veilig is. ‘Offlabel’ voorschrijven heet dat, een medicijn geven aan een andere patiëntengroep dan waarvoor het officieel bedoeld is. Maar hoe bepaal je welke dosering een kind nodig heeft als dat nooit is onderzocht? Dat is een kwestie van uitproberen, een beetje op de gok en een beetje gebaseerd op logica en praktijkervaring. Soms gaat dat goed, soms krijgen kinderen te hoge of juist te lage hoeveelheden. Dat moet beter kunnen, vinden wetenschappers van het Radboudumc. Zij willen op basis van onderzoek de doseringsadviezen voor offlabel kindermedicatie aanscherpen. Toen ze vanwege corona thuis zaten, doken hoogleraar klinische farmacologie Saskia de Wildt (Radboudumc) en haar studenten in het bewijs achter offlabel kindermedicatie. Van alle medicijnen die kinderen in Nederland weleens voorgeschreven krijgen, is ongeveer de helft offlabel. Tot zover niets nieuws. Wel opvallend: slechts van 10 procent daarvan bleek aangetoond in welke dosering het goed werkt, bijvoorbeeld in studies van academische ziekenhuizen. De Wildt: ‘De rest was hooguit in kleine of minder goede studies onderzocht.’ Tjitske van der Zanden verbaast zich erover dat we dat als maatschappij accepteren. Ze is samen met De Wildt directeur van het Nederlands Kenniscentrum Farmacotherapie bij Kinderen (NKFK) en promovendus aan het Radboudumc. Gaandeweg de 20ste eeuw kwamen er strengere wetten voor het testen van medicatie voordat het op de markt komt, zegt Van der Zanden, maar kinderen bleven daarin lang buiten beeld. Waarschijnlijk vanuit de gedachte dat het onethisch is om hen als proefkonijn te gebruiken. ‘Maar dan kun je je ook afvragen hoe ethisch het is als je iets toepast op kinderen wat nooit op hen is onderzocht.’ Want dat is wat er in de praktijk gebeurt. Logisch ook: ‘Als artsen geen enkel niet-geregistreerd medicijn zouden gebruiken, raakt de medicijnkast halfleeg en onthoud je kinderen een behandeling die zij wel nodig hebben.’ Sinds 2007 zijn farmaceuten in de EU verplicht om geneesmiddelen ook te testen bij kinderen, maar dat geldt niet voor geneesmiddelen die voordien al op de markt waren. Bij gebrek aan betere informatie gebruiken artsen de dosering voor volwassenen als basis. Je gaat bijvoorbeeld uit van een volwassene van 70 kilo en deelt de dosering bij een baby van 3,5 kilo door twintig. Maar zo simpel ligt dat niet, vertelt De Wildt. ‘Het hele lichaam van een pasgeborene is nog in ontwikkeling, de biologische systemen zijn nog niet rijp.’ De organen kunnen medicatie nog niet goed afbreken en uitscheiden. Pasgeborenen moeten daardoor vaak een lagere dosering krijgen dan je op basis van gewicht zou schatten. Zo ontdekten collega’s van De Wildt van het Erasmus MC en de Universiteit Leiden zo’n tien jaar geleden dat baby’s te veel morfine kregen bij medische ingrepen, wat onnodige risico’s met zich meebrengt. Baby’s kunnen door morfine bijvoorbeeld stoppen met ademen, waardoor ze een paar dagen aan de beademing moeten. Een lagere dosering geeft dezelfde pijnstilling met minder risico’s, bleek uit een deelstudie waarbij De Wildt betrokken was. Andersom hebben peuters en kleuters vaak juist hogere doseringen nodig. ‘Hoe kleiner, hoe meer energie je verbruikt’, legt De Wildt uit. ‘Een olifant verbruikt per kilogram lichaamsgewicht veel minder energie dan een muis, zo werkt dat ook bij mensen. Daarom eten peuters relatief veel meer dan volwassenen.’ Het kinderlichaam verteert eten sneller én zet medicijnen sneller om. In de begindagen van de hiv-medicatie bijvoorbeeld verbaasden artsen zich erover dat jonge patiëntjes amper op de virusremmende middelen reageerden, tot ze ontdekten dat ze te weinig gaven. Nu is de adviesdosering bij kinderen tot 6 jaar hoger dan bij oudere kinderen. Zo gauw je iets inneemt, gaan allerlei organen en lichaamscellen zich met dat stofje bemoeien. Op dat vlak valt nog best wat te leren over het kinderlichaam. Recent ontdekte een promovendus van De Wildt, Nori Smeets, dat er geen goede waarden bestonden voor de nierfunctie van pasgeborenen. Richtlijnen waren tegenstrijdig en gebaseerd op studies met weinig kinderen. Smeets verzamelde de cijfers uit alle studies die ze kon vinden en maakte een nieuwe berekening, waarbij ze liet zien hoe de nierfunctie verandert in de eerste levensmaand. Als je dat weet, kun je beter inschatten hoe snel de nieren medicatie verwerken. Ook in het laboratorium proberen de onderzoekers het kinderlichaam beter te begrijpen. Ze gebruiken bijvoorbeeld stukjes darmweefsel, met ouderlijke toestemming gekregen van overleden kinderen of uit operaties waarbij het weggegooid zou worden. In het lab laten ze een medicijn door dat weefsel lopen en bestuderen wat er gebeurt. Ze kijken onder andere naar transporters: een soort kruiwagens die een medicijn cellen in en uit helpen, waardoor het via de darmwand in het bloed kan komen. De Wildt: ‘Als je weet welke transporters actief zijn op welke leeftijd, kun je voorspellen hoe snel het medicijn in het bloed komt.’ Alle kennis die De Wildt en haar collega’s verzamelen, zowel via eigen onderzoek als (inter)nationale samenwerkingsprojecten, stoppen ze in computermodellen: ‘virtuele kinderen’. Voeg aan zo’n virtueel kind informatie toe over een specifiek medicijn en de computer berekent wat de dosering moet zijn per leeftijdsgroep. Het klinkt misschien spannend om te vertrouwen op zo’n advies uit een model, want reageert een echt kind hetzelfde als een virtueel kind? De Wildt heeft in elk geval vertrouwen in de computermodellen: ‘Die virtuele kinderen worden echt steeds beter.’ Daarnaast: wie wil wachten op grote patiëntenstudies, kan bij sommige offlabel medicatie wachten tot hij een ons weegt.||https://www.volkskrant.nl/wetenschap/veel-medicijnen-vermelden-geen-kinderdosering-maar-dat-is-wel-nodig-vinden-wetenschappers~bcb23874/
2022-08-05||Taiwan: ‘Chinese oorlogsschepen opnieuw in onze wateren’||De middenlijn van de zeestraat tussen China en Taiwan geldt als een officieuze grens tussen de territoriale wateren van het eiland en het Chinese vasteland. Donderdag, toen China begon met de vijfdaagse omstreden militaire oefeningen ter zee en in de lucht, werden ook al zo’n tien Chinese oorlogsschepen aan de Taiwanese kant van de lijn gesignaleerd. Taiwan meldt vrijdag, net als donderdag, dat het leger de ‘soevereiniteit en de nationale veiligheid beschermt door voorbereidingen te treffen voor oorlog, zonder oorlog op te zoeken’. Om deze boodschap kracht bij te zetten heeft het Taiwanese leger vrijdag naar eigen zeggen ‘oorlogsschepen, vliegtuigen en raketsystemen ingezet’ om de situatie in de gaten te houden. China begon de militaire oefeningen donderdag na het bezoek van Nancy Pelosi, de voorzitter van het Amerikaanse Huis van Afgevaardigden. Beijing ziet Taiwan als afvallige provincie en noemt het bezoek van Pelosi een schending van de soevereiniteit, waar het voor gestraft moet worden. De Verenigde Staten zullen ‘niet toestaan’ dat Taiwan door China geïsoleerd raakt, zei Pelosi vrijdagochtend vanuit Tokio. Ze benadrukte dat haar bezoek ‘niet bedoeld was om de status quo in de regio te veranderen’. Ze doet na haar bezoek aan Taiwan momenteel de Japanse hoofdstad aan. Pelosi blijft bij haar eerdere standpunt dat de VS lijnrecht achter Taiwan staan. ‘China kan proberen om Taiwanese politici te beletten andere plekken te bezoeken, maar wij zullen altijd naar Taiwan blijven reizen’, aldus Pelosi. Haar komst was het hoogste Amerikaanse bezoek aan het eiland in jaren. Ze zei niets over de militaire oefeningen die China de dag na haar vertrek begonnen. Wel benadrukte ze het belang van ‘vrede in de Straat van Taiwan’. Beijing haalde zich de woede van Japan op de hals door ballistische raketten over Taiwan te schieten die in Japanse Zee landden. De Japanse premier Fumio Kishida heeft vrijdag tijdens een ontbijt met Pelosi gezegd dat zijn land China heeft gevraagd om ‘onmiddellijk met de militaire oefeningen te stoppen’. Ook noemde hij de raketten ‘een ernstig probleem voor onze nationale veiligheid’ en ‘een gevaar voor de veiligheid van onze staatsburgers’. De Taiwanese premier Su Tseng-chang sprak tegenover verslaggevers in Taipei vrijdag over ‘een boze buurman die met macht pronkt’ toen hem werd gevraagd naar de Chinese raketlanceringen. Volgens Su worden de Chinese acties door buurlanden en de internationale gemeenschap veroordeeld.||https://www.volkskrant.nl/nieuws-achtergrond/taiwan-chinese-oorlogsschepen-opnieuw-in-onze-wateren~bcb6fd7f/
2022-08-05||Alleen met een wonder zijn de verschillen nog te overbruggen||Bewindslieden die aan een polderoverleg beginnen, zeggen vaak dat ze bruggen willen bouwen. Dat is een clichéuitdrukking waarmee politici compromisbereidheid willen uitstralen en empathie voor de onderhandelingspartner. Maar als premier Rutte vrijdagochtend een brug wil slaan naar de boeren, zal hij een civieltechnisch wereldwonder moeten verrichten. Er is immers nog nooit een brug over een oceaan gebouwd. Aan de vooravond van het Remkes-beraad tussen kabinet en boeren lijkt de afstand tussen de stikstofstandpunten van beide partijen onoverbrugbaar. De tien belangrijkste boerenbelangenorganisaties boycotten het overleg. LTO-voorzitter Sjaak van der Tak gaat er alleen heen om Rutte en de ministers Van der Wal (Natuur en Stikstof) en Staghouwer (Landbouw) nog eens duidelijk te maken dat het kabinet door de knieën moet. Het schisma van vorige week, waarbij LTO zich voorzichtig leek te distantiëren van de radicale boerenvleugel, is alweer opgeheven. Woensdagavond werd in een Nijkerks hotel de vrede getekend; de vertegenwoordigers van de intensieve veehouderij en akkerbouw praten weer met één mond. Nu ook de grootste Nederlandse landbouworganisatie voor de harde opstelling kiest, zit het kabinet klem tussen rechtspraak en boerenprotest. De Europese Vogel- en Habitatrichtlijnen vereisen dat de landelijke stikstofuitstoot op korte termijn aanzienlijk daalt om kwetsbare natuurgebieden te beschermen. In de Nederlandse Wet natuurbescherming staan sinds maart 2021 concrete stikstofreductiedoelen: uiterlijk in 2035 moet 74 procent van de stikstofgevoelige natuur afdoende beschermd zijn tegen stikstofschade. Rechtbanken handhaven deze wetten de laatste jaren streng. De overheid komt juridisch gezien niet meer weg met halfslachtige maatregelen en mooie beloften, als het om natuurbescherming gaat. Sinds het stikstofarrest van de Raad van State uit mei 2019 hebben provincies en Rijk bijna alle stikstofzaken verloren. De wet eist absolute zekerheid van de overheid dat bedreigde natuur weer in goede staat van instandhouding wordt gebracht. Omdat de meeste Nederlandse natuurgebieden lijden onder een overmaat aan stikstofneerslag, is forse reductie van de ammoniak- en stikstofoxide-uitstoot onontkoombaar. Jan Willem Erisman, hoogleraar milieu en duurzaamheid aan de Leidse universiteit, ziet hier weinig manoeuvreerruimte voor het kabinet. ‘De stikstofdoelen in de wet zijn direct gekoppeld aan de wettelijke eis tot natuurbescherming. De adviescommissie-Remkes is op wetenschappelijke gronden tot de conclusie gekomen dat de stikstofuitstoot voor 2030 met minstens 50 procent omlaag moet om aan de Habitatrichtlijn te voldoen. En in de jaren erna moet die uitstoot nog verder dalen, staat in Remkes’ rapport.’ Het naar beneden bijstellen van de reductiedoelen lost het stikstofprobleem dus niet op. De agrarische sector vindt 50 procent reductie binnen acht jaar ‘volstrekt onrealistisch’ en vraagt om een veel lager percentage in een veel langzamer tempo. Als het kabinet toegeeft aan die eis om de impasse aan de onderhandelingstafel te doorbreken, schuift de politiek het probleem door naar de toekomst. De kans is dan levensgroot dat rechters het beleid over een paar jaar opnieuw naar de prullenmand verwijzen, met alle gevolgen van dien voor bouwprojecten en andere economische activiteiten. Het doeljaar uit het regeerakkoord verschuiven van 2030 naar 2035 is juridisch en politiek gezien waarschijnlijk wél acceptabel, maar zal voor de boeren niet voldoende zijn. Vooralsnog blijft het kabinet onwrikbaar. Tijdens telefoontjes met Agractie-voorzitter Bart Kemp wilde Rutte deze week geen concrete toezeggingen doen, onthulde Kemp donderdagmiddag in een videofilmpje. Agractie stuurde Rutte maandag een brief met minstens vier concrete eisen. Die moet het kabinet inwilligen vóórdat de boeren überhaupt aan tafel willen komen. Aangezien Agractie, LTO, Farmers Defence Force en de vier grote sectorbonden van veehouderij en akkerbouw sinds woensdagavond weer op één lijn zitten, moet aangenomen worden dat de eisen van Agractie representatief zijn voor die van de andere organisaties. Agractie eist ten eerste dat het kabinet de maximumnorm voor stikstofneerslag op natuurgebieden uit de wet haalt. Het argument daarvoor is dat de natuur niet alleen door stikstof verslechtert. Ook factoren als verdroging en klimaatverandering spelen daarbij een rol. De overheid zou de natuur dus ook kunnen verbeteren door verdroging tegen te gaan. De boeren voelen zich gesteund door het Planbureau voor de Leefomgeving (PBL), dat vorig jaar in een rapport stelde dat de overheid te veel op stikstof focust, terwijl de natuur ook met andere maatregelen gered kan worden. Dat klopt wel, zegt Erisman, ‘maar van stikstof is de schadelijkheid wetenschappelijk bewezen. De natuur heeft daarom sowieso baat bij het tegengaan van stikstofuitstoot, terwijl niet of minder reduceren juist tot meer natuurschade leidt. Rechters willen harde garanties dat de natuur beschermd wordt, en alleen stikstofreductie biedt op dit moment de vereiste juridische zekerheid.’ Veel van de alternatieve maatregelen die het PBL suggereert, vragen bovendien even grote offers van de landbouwsector. Zoals het uitbreiden en aan elkaar knopen van natuurgebieden: daarvoor moeten vele hectaren landbouwgrond opgeofferd worden. Het tegengaan van verdroging vergt ook al inspanning van boeren, want op veel plekken is die verdroging een gevolg van de landbouw. Boeren onttrekken water aan de grond en sloten om hun land te besproeien in regenloze tijden. Belangrijker is dat de grondwaterstand in grote delen van Nederland structureel laag wordt gehouden, opdat boeren hun land met zware machines kunnen bewerken. Die lage grondwaterstand is slecht voor de natuur. Een omschakeling van de landbouw naar meer natuurinclusieve en minder intensieve vormen van bedrijfsvoering is sowieso noodzakelijk om aan andere Europese wetgeving te voldoen, zegt Erisman. ‘Extensivering van de landbouw en krimp van de veestapel helpen ook tegen klimaatverandering en watervervuiling. Nederland is niet alleen gebonden aan de Vogel- en de Habitatrichtlijn, maar ook aan de Kaderrichtlijn Water (die de kwaliteit van het oppervlakte- en grondwater bewaakt) en de Europese Klimaatwet.’ De andere drie eisen van Agractie zijn: een generaal pardon voor boeren die hun bedrijf de afgelopen jaren illegaal (maar met toestemming van de overheid) hebben uitgebreid, het uitsluiten van gedwongen onteigeningen en een forse verhoging van de stikstofdrempel voor bedrijfsuitbreidingen. Dat laatste voorstel wees minister Van der Wal vorige week nog af, omdat er dan bijna geen rem meer op de groei van de veestapel zou staan. En als het kabinet geen dwang kan toepassen bij het uitvoeren van het stikstofbeleid, ook niet als laatste redmiddel, levert het zich met huid en haar uit aan de goede wil van de boeren.||https://www.volkskrant.nl/nieuws-achtergrond/alleen-met-een-wonder-zijn-de-verschillen-nog-te-overbruggen~b26f05a9/
2022-08-05||Onderzoek: maandenlange klachten bij een op de acht coronapatiënten||Wereldwijd zijn meer dan 500 miljoen mensen geïnfecteerd geraakt met het coronavirus en het was al duidelijk dat een deel van hen daar gezondheidsproblemen aan overhoudt. Hoe groot die groep is, bleef tot nu toe ongewis, terwijl overheden die informatie hard nodig hebben als basis voor beleid en onderzoek. Er zijn al tientallen pogingen gedaan om het zogeheten postcovidsyndroom in cijfers te vangen, maar veel onderzoeken hebben nogal wat manco’s waardoor onrealistische berekeningen zijn gepubliceerd. Tal van patiënten rapporteren medische klachten na een corona-infectie, maar hoeveel van hen hadden die klachten voordien al? En hoe zeker is het dat hun problemen door het coronavirus zelf zijn veroorzaakt en niet door bijvoorbeeld de stress die de pandemie met zich meebracht? Nederlandse wetenschappers slaagden erin om die tekortkomingen te omzeilen door aan te haken bij een bestaand gezondheidsonderzoek (Lifelines) waarin 167 duizend Noord-Nederlanders al jaren worden gevolgd. Vrij snel na de uitbraak van het virus begon een deel van die groep ook regelmatig vragenlijsten in te vullen over corona. Ruim 4.200 deelnemers liepen een corona-infectie op en zij hielden de onderzoekers van het Groningse UMCG en het Nijmeegse Radboud UMC maandenlang op de hoogte van hun gezondheidssituatie. Omdat ook bekend was hoe ze er vóór de infectie aan toe waren, kon een goede vergelijking worden gemaakt. Bovendien konden de onderzoekers klachten van de groep coronapatiënten toetsen aan die van een vergelijkbare groep deelnemers die niet besmet was geraakt, om de gegevens zo te corrigeren voor een mogelijk pandemiestress-effect. Zo slaagden ze erin om een veel accurater beeld schetsen van het aantal patiënten dan tot nu toe is gedaan. Ruim 21 procent van de coronapatiënten uit het onderzoek kampte drie tot vijf maanden na de infectie met op zijn minst één nieuwe gezondheidsklacht of met een kwaal die was verergerd. In de niet-geïnfecteerde groep ging dat om een kleine 9 procent. Conclusie: bij ruim 12 procent van de patiënten zijn de klachten het gevolg van de coronabesmetting. Tien symptomen waren zo overduidelijk aanwezig of verergerd dat de onderzoekers ze beschouwen als de basiskenmerken van het postcovidsyndroom. Het gaat onder meer om pijn op de borst, pijnlijke spieren, een zwaar gevoel in armen en benen, reuk - en smaakverlies en algehele vermoeidheid. Naar mentale klachten, zoals de zogeheten hersenmist (moeite met concentratie en geheugen) is de patiënten niet gevraagd; dat een corona-infectie ook die symptomen kan veroorzaken, werd pas maanden na aanvang van het onderzoek bekend. De resultaten gaan vooral op voor patiënten met relatief milde infecties, die thuis zijn uitgeziekt. Van de deelnemers had slechts een paar procent in het ziekenhuis gelegen. Van patiënten die met covid in het ziekenhuis zijn opgenomen is bekend dat 50 tot 70 procent niet goed herstelt. De Britse hoogleraar longgeneeskunde Christopher Brightling en zijn collega longarts Rachael Evans roemen in een begeleidend commentaar het Nederlandse onderzoek. Het aantal patiënten bij wie de klachten uiteindelijk tot ernstige gezondheidsschade of invaliditeit leiden is dus een kleine minderheid, constateren ze. De Nederlandse wetenschappers verzamelden verreweg de meeste gegevens tijdens het eerste coronajaar. Of vaccinatie effectief is tegen het ontstaan van langdurige klachten en of de recente varianten van het virus (delta en omikron) patiënten net zo raken is daardoor onbekend.||https://www.volkskrant.nl/wetenschap/onderzoek-maandenlange-klachten-bij-een-op-de-acht-coronapatienten~bbe79de4/
2022-08-05||Inflatie in de boodschappenmand: waarom stijgt een komkommer harder in prijs dan een banaan?||Een doos met zes eieren? Ruim 50 cent duurder dan een jaar geleden. Een portie rundergehakt? 1,20 euro erbij. Twintig koffiecups? Nog eens 1,26 euro extra. Voor de gemiddelde supermarktbezoeker is het slikken bij de kassa nu de optelsom onder op de bon almaar hoger wordt. Zo kosten de dertien populaire supermarktproducten die de Volkskrant in de winkelmand heeft gelegd nu 39,75 euro. Dat is 16,7 procent meer dan een jaar geleden. De portemonnee wordt halverwege 2022 vrijwel nergens meer gespaard. Aangejaagd door de dure levensmiddelen, hoge huren en de almaar stijgende energiekosten is de inflatie afgelopen maand verder opgelopen. Het Centraal Bureau voor Statistiek (CBS) meldt dat de prijzen in juli 10,3 procent hoger waren dan een jaar geleden, tegenover 8,6 procent in juni. Daarmee is de consumentenprijsindex voor het eerst sinds 1975 hoger dan 10 procent. Niet geheel onverwacht, gezien de huidige gasprijzen, spant de categorie ‘energie’ de kroon, met een prijsstijging van 108 procent. Ook de voedselprijzen stegen harder dan gemiddeld: die liggen nu 12,3 procent hoger dan een jaar geleden. Hoe dat komt? ‘Dure grondstoffen, verpakkingsmaterialen, energie, transport, personeel.’ De lijst met zaken die volgens Sebastiaan Schreijen de hoge inflatie in de supermarkt veroorzaken, is lang. De voedsel- en agricultuuranalist van de Rabobank ziet de prijzen in de winkelschappen sinds januari maandelijks 1 tot 1,5 procent omhooggaan, terwijl het salaris en daarmee het boodschappenbudget van de meeste consumenten nauwelijks meestijgt. Veelal zijn de hoge voedselprijzen terug te voeren naar één gemene deler: schaarste. Afgelopen jaar groeide de vraag naar veel producten door economische welvaart en heropening van de economie. Tel daar de Russische invasie van Oekraïne, de gascrisis en problemen in de toeleveringsketen door de pandemie, en de hoogste inflatie in bijna vijftig jaar is een feit. De extra kosten zijn nog niet in élk schap voelbaar. Een komkommer werd ruim 54 procent duurder in een jaar tijd, maar een kilo Chiquita-bananen was afgelopen maand precies even duur als vorige zomer. Ook bij mandarijnen en luxe broodjes is het prijsverschil relatief klein. ‘Bij alle producten liggen de verhoudingen anders’, legt Schreijen uit. Daardoor hebben de prijsstijgingen op de ene sector meer invloed dan op de andere. ‘Margarine is bijvoorbeeld een stuk duurder omdat het voor 80 procent uit oliezaden bestaat, die schaars zijn nu de export uit Oekraïne wegvalt.’ Daarvan heeft de banaan dan weer weinig last. Toch zullen ook de transport- en verpakkingskosten van bananen – die worden geïmporteerd vanuit Zuid-Amerika – er niet lager op zijn geworden. ‘Maar mensen vergeten dat de supermarkten ook elkaars prijzen scherp in de gaten houden’, zegt Laurens Sloot, bijzonder hoogleraar ondernemerschap in de detailhandel aan de Rijksuniversiteit Groningen. ‘Als Albert Heijn de hogere inkoopprijzen voor bananen niet doorberekent aan de consumenten, dan zal Jumbo dat ook niet zomaar doen.’ Ook niet als de supermarkt daardoor verlies lijdt op dat product. ‘Het gaat erom dat de consument de hele boodschappenkar bij hen blijft afrekenen en dat daar nog wel wat op verdiend wordt.’ Dat wil niet zeggen dat de grote supermarktketens zich zomaar neerleggen bij de hogere prijzen die hun leveranciers willen doorberekenen. Begin dit jaar beschuldigden meerdere ketens de fabrikanten ervan een slaatje te slaan uit de hoge inflatie. De leveranciers zouden volgens de supermarkten hogere prijzen hanteren dan strikt noodzakelijk. De spanningen liepen bij Ahold Delhaize en Jumbo begin dit jaar zelfs zo hoog op dat merken als Pringles en Nestlé tijdelijk uit de schappen verdwenen. Schreijen spreekt van drie belangrijke prijsgolven in de supermarkt. ‘De eerste golf werd gevormd door de ‘normale’ jaarlijkse prijsverhogingen eind 2021, al waren die al veel hoger dan gewoonlijk.’ De supermarkten trapten in de onderhandelingen met hun leveranciers toen nog enigszins op de rem, legt de Rabobank-analist uit. ‘Om een signaal te geven aan de leveranciers én aan de klanten: wij denken aan jullie portemonnee.’ In maart volgde een tweede prijsgolf door de Russische invasie van Oekraïne, die de handel in onder meer olie, energie, graan en veevoer bemoeilijkte. ‘De prijsonderhandelingen tussen producenten en winkels veranderden toen.’ Uit de jaarcijfers van onder meer Heineken en Unilever blijkt dat het doorschuiven van de inflatierekening de producenten nu prima afgaat. ‘De macht van leveranciers nam door de schaarste toe. Minder marge is voor de supermarkten tot daaraan toe, maar helemaal geen producten in het schap? Dat is een probleem.’ Om ze daar toch te krijgen, betalen de supermarkten én hun klanten meer. De derde prijsgolf moet volgens Schreijen nog beginnen. ‘Sommige bedrijven hadden dankzij lopende leveringscontracten nog niet de volle last van hogere grondstof- en energieprijzen. Zij gaan de komende maanden pas de hogere kosten doorberekenen.’ Zullen de prijzen dan almaar blijven stijgen? De Rabobank verwacht dat de voedselprijzen in het najaar zullen pieken. Economen van ABN Amro voorspellen dat consumenten de hoge energie- en grondstofprijzen nog tot eind 2023 zullen voelen. Een belangrijke aanleiding voor die voorspelling is de producentenprijsindex (ppi), die de prijs indiceert die afnemers betalen aan fabrikanten. ‘Voedingsproducenten rekenden eind juni gemiddeld ruim 20 procent meer voor hun producten, nog een stuk meer dan de consumentenprijsindex van 10,3 procent dus’, legt Schreijen uit. ‘We verwachten dat supermarkten dat verschil deels gaan doorberekenen.’ Daarnaast zijn de contrasten in de schappen nog groot. ‘Wijn is bijvoorbeeld slechts 2 tot 3 procent in prijs gestegen, terwijl ook glas en transport duurder zijn geworden.’ Het moment dat de hoge kosten in de portemonnee worden gevoeld, moet voor sommige producten dus nog komen, verwacht Schreijen. Bovendien kampen supermarkten zelf ook met groeiende personeels-, transport- en energiekosten, waardoor zij lagere of negatieve marges minder snel voor lief zullen nemen. Er is één grote maar, stelt zowel Schreijen als Sloot. ‘Dat is het consumentensentiment. Er komt een moment dat het té duur wordt.’ De bedrijven kunnen de hoge kosten niet voor eeuwig doorschuiven naar de consument, verwacht Sloot. Om te voorkomen dat klanten massaal overstappen naar een discountsupermarkt of huismerk, gaan zij vanzelf weer iets van hun marges afsnoepen. Sloot: ‘Het marktmechanisme zal levensmiddelen enigszins betaalbaar houden.’||https://www.volkskrant.nl/economie/inflatie-in-de-boodschappenmand-waarom-stijgt-een-komkommer-harder-in-prijs-dan-een-banaan~b8183677/
2022-08-05||Japanse premier: ‘Chinese raketten zijn ernstig probleem voor onze nationale veiligheid’||Volgens de Japanse premier vormen de raketten ook ‘een gevaar voor de veiligheid van onze staatsburgers’. De Japanse minister van Defensie Nobuo Kishi zei donderdag dat het de eerste keer was dat Chinese raketten in de Japanse economische zone landen. Vier van de raketten zouden over Taiwan zijn gevlogen. In totaal vuurde China donderdag volgens Taiwan elf ballistische raketten af als onderdeel van de grote omstreden militaire oefeningen rond de eilandstaat. Deze vormden geen risico voor Taiwan omdat ze hoog in de atmosfeer over het eiland vlogen. De laatste keer dat de wereldmacht raketten op Taiwanese wateren afvuurde was in 1996. De grote militaire oefening begon donderdag nadat Pelosi de eilandstaat bezocht en haar steun uitsprak voor de vrijheid van Taiwan. China ziet Taiwan als afvallige provincie.||https://www.volkskrant.nl/nieuws-achtergrond/japanse-premier-chinese-raketten-zijn-ernstig-probleem-voor-onze-nationale-veiligheid~b6fe6500/
2022-08-05||Complotdenker Alex Jones moet ruim 4 miljoen betalen aan nabestaanden Sandy Hook-schietpartij||Tijdens een schietpartij op de basisschool Sandy Hook in Connecticut, kwamen in 2012 twintig kinderen en zes volwassenen om het leven. Alex Jones, de ultrarechtse oprichter van internetplatform Infowars, noemde die schietpartij ‘een hoax’. Volgens hem zou het bloedbad door de antiwapenlobby in scène zijn gezet. De doden waren volgens hem acteurs. Een aantal families van slachtoffers spande een rechtszaak aan tegen Jones wegens laster. In oktober werd hij daarvoor aansprakelijk gesteld. Woensdag verklaarde Jones voor de rechter dat het onverantwoord was om te stellen dat de schietpartij op de Sandy Hook-basisschool nep was. Zeker nu hij de ouders had ontmoet, wist hij: ‘Het is honderd procent waargebeurd.’ De nabestaanden kregen excuses van Jones. Al twintig jaar staat Jones aan de wieg van grote leugens die hij met luide stem wereldkundig maakt. Tijdens de rechtszaak was hij alles behalve de zelfverzekerde, schreeuwerige complotdenker die Amerikanen zo goed kennen. Hij was bezweet, liep enkele keren rood aan. Hoewel Jones voor de rechtbank toegaf dat de schietpartij geen hoax was, merkte rechter Maya Guerra Gamble van Travis County (Texas) de schade op die werd veroorzaakt door de opmerkingen van de Infowars-oprichter. De jury benadrukte donderdag dat hij een ‘levende hel’, had gecreëerd voor de ouders van de nabestaanden. ‘Ik heb geen woorden voor de afgelopen negenenhalf jaar, voor de hel waarin andere nabestaanden en ik hebben geleefd door de roekeloosheid en nalatigheid van Alex Jones’, zei Neil Heslin woensdag tijdens de zitting. Heslin verloor zijn zoon bij de dodelijkste schietpartij op een school in de Amerikaanse geschiedenis. De schokkende beelden van het bloedbad waren de hele wereld overgegaan, maar toch twijfelden velen aan de gebeurtenis, vanwege de leugens die Jones verspreidde op zijn populaire platform. Heslin en zijn vrouw Scarlett Lewis zijn niet de enige nabestaanden die Jones hebben aangeklaagd voor laster. Er hangen hem nog meer rechtszaken boven het hoofd. Jones schildert die tot nu toe steeds af als een ‘aanval op zijn vrijheid van meningsuiting’.||https://www.volkskrant.nl/nieuws-achtergrond/complotdenker-alex-jones-moet-ruim-4-miljoen-betalen-aan-nabestaanden-sandy-hook-schietpartij~bc5745be/
2022-08-05||‘Door oplopen hypotheekrente zit woningmarkt in impasse’||Vorige maand telde de keten ruim een kwart minder hypotheekaanvragen voor de aankoop van een woning dan een maand eerder. En vergeleken met een jaar terug ging het om een daling van bijna eenderde. Het gemiddelde hypotheekbedrag nam daarbij op jaarbasis bijna 5 procent toe. Mensen die zich oriënteren op de woningmarkt lijken de aankoop van een woning uit te stellen tot de hypotheekrente weer wat is gedaald of het aanbod betaalbaarder wordt, is de indruk van De Hypotheker. De huizenprijzen liggen nog altijd op een erg hoog niveau. En ‘door de hogere hypotheekrente kunnen woningzoekenden op dit moment minder lenen. Hierdoor staat de betaalbaarheid van woningen onder druk’, legt commercieel directeur Menno Luiten van de keten uit. Hij wijst erop dat veel mensen wel willen verhuizen, maar volgens onderzoek van De Hypotheker op zoek zijn naar een woning van ongeveer 349 duizend euro. Dit terwijl de gemiddelde verkoopprijs in het tweede kwartaal nog op 448 duizend euro lag. Onlangs waren er ook al andere signalen dat de woningmarkt wat aan het afkoelen is. Volgens het Centraal Bureau voor de Statistiek (CBS) zwakte de toename van de huizenprijzen in juni bijvoorbeeld duidelijk af, al bleef de toename wel op een relatief hoog niveau. Bouwconcern Heijmans merkte daarnaast dat het aantal mensen met concrete interesse per nieuwbouwhuis terugliep. Makelaarsorganisatie NVM constateerde op haar beurt dat de hoeveelheid te koop staande huizen de laatste maanden flink is toegenomen. Maar mensen zouden over het algemeen hun huis eerst willen verkopen voordat ze zelf een nieuwe woning aanschaffen, zeiden de makelaars er ook meteen bij. Dat zou de reden zijn dat het aantal transacties nog achter blijft bij het aanbod. Luiten waarschuwt dat iedereen niet te vroeg moet juichen over de licht afkoelende woningmarkt, die op zich een ‘gezonde ontwikkeling’ is. Dit komt doordat de prijzen nog steeds flink oplopen en er nog steeds veel te weinig huizen zijn. ‘Het is cruciaal dat de aandacht niet verslapt en tekort aan woningen urgent op de agenda blijft’, is daarom zijn advies aan beleidsmakers.||https://www.volkskrant.nl/nieuws-achtergrond/door-oplopen-hypotheekrente-zit-woningmarkt-in-impasse~b1f833db/
2022-08-05||De Volkskrantdag van het Nederlands Film Festival||Jaarlijks selecteert de filmredactie van de Volkskrant een aantal parels uit het festivalprogramma. Op zondag 25 september worden deze films, waaronder openingsfilm Zee van Tijd (Theu Boermans), achter elkaar in Kinepolis Jaarbeurs vertoond. Filmredacteur van de Volkskrant, Bor Beekman, leidt de films bij u in. U kunt tijdens de Volkskrantdag de volgende films zien: Zee van Tijd (Theu Boermans), de openingsfilm van het festival. Hierin zeilt een jong koppel in de jaren ’80 met hun zoontje de wereld rond, waarna een drama hen uit elkaar drijft. Veertig jaar later ontmoeten ze elkaar weer en blijken oude wonden nog niet geheeld. De film wordt afgesloten met een Q&A door Bor Beekman met Theu Boermans en Marieke van der Pol. Narcosis (Martijn de Jong), een vader komt tijdens een professionele duik niet meer boven. Zijn gezin blijft ontredderd achter, zonder kans om afscheid te nemen. Hoe vinden ze een manier om hiermee om te gaan? Met Thekla Reuten en Fedja van Huêt. Na afloop van de film een Q&A met o.a. Martijn de Jong, door Bor Beekman. Master of Light (Rosa Ruth Boesten), Een zwarte kunstenaar probeert in deze documentaire zijn weg te vinden in een witte kunstwereld. Door zijn familie te schilderen in de stijl van Rembrandt, schildert hij zijn jeugdtrauma’s van zich af. Met George Anthony Morton.||https://www.volkskrant.nl/cultuur-media/de-volkskrantdag-van-het-nederlands-film-festival~b73d09f0/
2022-08-05||Woedende Zuid-Afrikaanse menigte valt buitenlandse mijnwerkers aan na groepsverkrachting||De Zuid-Afrikaanse politie heeft een klopjacht ingezet om de daders te vinden van de groepsverkrachting die vorige week donderdag plaatsvond in Krugersdorp, een voorstad van Johannesburg. De verkrachting zorgde voor veel ophef onder de bevolking. Volgens hen doen de lokale autoriteiten te weinig om vrouwen en meisjes te beschermen. Inmiddels heeft de politie 120 jonge mannen opgepakt, maar nog geen van hen is aangeklaagd voor aanranding of verkrachting. De politie hoopt na dna-tests enkele van de verdachten in verband te kunnen brengen met het geweldsincident. Wel moest een deel van de mannen maandag al voor de rechter verschijnen. Zij zouden zijn beschuldigd van vuurwapenbezit en illegale mijnbouw. Alle verdachten zijn illegale buitenlandse mijnwerkers, die een slecht imago hebben in Zuid-Afrika. De inwoners van Krugersdorp zeggen dat het criminelen zijn, die stelen en vrouwen aanranden. Ze zien in hen dus ook de daders van de groepsverkrachting. De grootschalige politieactie lijkt dan ook vooral een poging om aan de lokale bevolking te bewijzen dat de autoriteiten alle zeilen bijzetten. De vermeende verkrachting vond vorige week donderdag plaats in een verlaten mijn in Krugersdorp. Volgens de provinciale politiecommissaris Elias Mawela was een filmploeg daar een videoclip aan het opnemen, toen ze werden aangevallen ‘door een groep gewapende mannen gekleed in dekens’. ‘De verdachten dwongen iedereen om te gaan liggen, verkrachtten acht vrouwen en beroofden iedereen van hun bezittingen, voordat ze op de vlucht sloegen’, zei Mawela tegen persbureau AP. In Krugersdorp werd woedend gereageerd op het zoveelste incident van geweld tegen vrouwen. De inwoners vinden dat de politie en de lokale autoriteiten falen bij het beschermen van de vrouwen en meisjes. Videobeelden op sociale media laten zien hoe een bewoonster de politiechef aanspreekt: ‘Dit is de norm, dit is wat we elke dag meemaken’, zegt de vrouw. ‘Je kunt (als vrouw, red.) niet naar de winkel gaan en een brood kopen zonder begeleiding.’ De Zuid-Afrikaanse president Cyril Ramaphosa reageerde maandag op de ophef en smeekte de bevolking om de politie te helpen de daders te vinden. ‘Deze afschuwelijke wreedheden zijn een belediging voor het recht van vrouwen en meisjes om in vrijheid en veiligheid te leven en te werken. We roepen mensen op om met de politie samen te werken en ervoor te zorgen dat deze criminelen worden aangehouden en vervolgd’, zei hij. Volgens de lokale bevolking wordt de onveiligheid in Krugersdorp veroorzaakt door de buitenlandse mijnwerkers, die zama-zama’s worden genoemd. In de omgeving van de stad liggen honderden verlaten goudmijnen, waar gedolven wordt door gewapende bendes en individuele gelukzoekers. De illegale mijnbouw trekt jongens en mannen aan uit landen als Mozambique en Zimbabwe, die ervan dromen om rijk te worden. Mensenrechtengroepen waarschuwen dat de jonge mannen het doelwit zijn van diepgewortelde vreemdelingenhaat. Xenofobie is al langer een probleem in Zuid-Afrika, maar de afgelopen maanden lijkt het geweld tegen vreemdelingen op te laaien. Op sociale media gaan veel berichten rond waarin mensen waarschuwen voor illegale vreemdelingen die ‘Zuid-Afrika willen vernietigen’. Maandag organiseerde antimigrantenorganisatie Operatie Dudula al een demonstratie bij de rechtbank in Krugersdorp, waarbij werd opgeroepen tot massadeportatie van illegale buitenlanders. In de rechtszaal bleek intussen dat twintig van de verdachten minderjarig zijn en hun zaken dus door een kinderrechter behandeld moeten worden. Op het protest van donderdag kwamen duizenden mensen af, melden verschillende media. Ze staken kampementen van zama-zama’s in brand en jaagden hen op. De mannen werden aangevallen, geslagen en zelfs de kleren van het lijf getrokken. Vervolgens werden ze overgedragen aan de politie, die tot dat moment op afstand was gebleven.||https://www.volkskrant.nl/nieuws-achtergrond/woedende-zuid-afrikaanse-menigte-valt-buitenlandse-mijnwerkers-aan-na-groepsverkrachting~bc208609/
