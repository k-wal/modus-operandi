2022-08-10||De Notre-Dame fungeert ook als kinderopvang ||Den 11. Aug. bezagen wij de kerk van de Nostre Dame, de Cathedraale en Aartsbisschoppelijke kerk staande op ’t zuideind van het eiland, dicht bij de Seine. Uit het opschrift ter zijden van het voorportaal blijkt, dat dezelve in 1257 begonnen is gebout te worden. Het is een gotthies dog zeer superbe gebouw, lang 390, breed 144 & hoog hondert voet. Voor de kerk staan twee dikke stompe toorens ter hoogte van tweehondert & vier voet. Daar zijn twee groote klokken. De grootste welke in 1686 is vergooten & Emanuel Ludovica Theresia genaamt, weegt 44000 kg. In die kerk zaten eenige kinderen in kribben, die zeer netjes gekleed waaren. Wij hoorden dat die waren uit het hopital des Enfans trouvés, hetwelk vlak over de kerk was & hetwelk wij gingen bezien. Dit hopital is geschikt tot het ontfangen van alle kinderen, die men zo bij dag als nacht daar in kan brengen. Het is niet te beschrijven met wat zorg dezelve wierden onderhouden. Daar lagen 120 eerstgeboore kinderen in wiegen, netjes opgedaan. De zuigminnen waar van ijder ses kinderen voed, zaaten daarbij. Eene der zusters zeijde ons dat er zeedert Januarij reeds 5000 waaren ingebracht & dien dag alleen nog 26. Wanneer het getal te groot wierd in het huis, wierden dezelve te minne besteld op het land.||https://www.volkskrant.nl/cultuur-media/de-notre-dame-fungeert-ook-als-kinderopvang~ba42276f/
2022-08-10||De Volkskeuken: Chinese tagliatelle||Wat was nou dat onderzoekje dat liet zien dat de zogenaamd Chinese mie in de supermarkt gewoon Italiaanse tagliatelle was? Ah ja, de Keuringsdienst van waarde, natuurlijk. Ik vond het een goede grap. Het grote verschil tussen Chinese en Italiaanse deegwaar is, of zou moeten zijn, de gebruikte tarwe, zacht – triticum aestivum – versus hard – triticum durum. Die laatste is duurder, dus het is vreemd dat je voor twee verschillende prijzen hetzelfde kunt kopen. Sla je slag, zou je daarom zeggen, ware het niet dat het hier niet echt om de top in tagliatelle gaat. Binnen de durumtarwe bestaan namelijk ook kwaliteiten en de getoonde merken gebruiken niet het beste van het beste. Een goede oplossing om pasta meer Chinees te laten smaken is om hem gaarder te koken. Voorbij al dente. Aan de andere kant, misschien worden Aziatische noedelgerechten wel stukken lekkerder als je er juist wel de Italiaanse aanpak op loslaat. De keus laat ik aan u. Het aardige van pasta is dat die net als de muziek van Bach altijd minimaal te pruimen valt, ook al doe je bijna alles verkeerd. Opvallend vanuit Italiaans standpunt: veel te veel ingrediënten in dit recept. Niks aan te doen. 1 flinke ui 2 tenen knoflook 5 eetl. olie 1 rode puntpaprika, in reepjes ½ gele courgette, in halve plakjes 50 ml witte wijn 100 g taugé 4 eetl. lichte sojasaus 1 theel. suiker 2 theel. komijnpoeder 2 theel. korianderpoeder 1 theel. kurkumapoeder 2 theel. chilivlokken 3 eetl. pompoenpitten 200 g tagliatelle of spaghetti geheim wapen: een sliertje sesamolie Snijd de ui grof en draai hem met de knoflook in het staafmixerbakje tot prut. Bak die in de olie zachtjes 4 minuten. Doe de paprika erbij, sluit de pan en laat 5 minuten garen. Voeg dan de courgette en de witte wijn toe en gaar nog eens 3 minuten. Doe alle overige ingrediënten behalve de spaghetti en de pompoenpitten in de pan, meng en draai het vuur uit. Rooster de pompoenpitten een minuutje in een klein droog koekenpannetje. Breng een pan water met 10 gram zout per liter aan de kook en doe er de pasta in. Kook naar wens al dente of helemaal gaar. Houd een kop kookwater achter en giet de pasta af. Meng met het garnituur en gebruik wat kookwater om droogte te voorkomen. Giet er een klein sliertje sesamolie over voor het serveren. Wijn: beaujolais.||https://www.volkskrant.nl/beter-leven/de-volkskeuken-chinese-tagliatelle~b6feb3a5/
2022-08-10||Russen worden getraind in Iran als onderdeel van drone-deal • Oekraïne wil oostelijke Donetsk-regio voor de winter evacueren||||https://www.volkskrant.nl/nieuws-achtergrond/russen-worden-getraind-in-iran-als-onderdeel-van-drone-deal-oekraine-wil-oostelijke-donetsk-regio-voor-de-winter-evacueren~bc2b1842/
2022-08-10||Als ‘de eerste allochtoon op Noord-Beveland’ op een terras zat, kreeg hij een lamme arm van het zwaaien||Iedereen op Noord-Beveland kende Sahraoui Abdoun, niemand wist dat hij zo heette. ‘Bob’ noemden ze de gevluchte Algerijn, de naam die zijn eerste werkgever in Nederland hem gaf omdat hij struikelde over Sahraoui. Als Bob op het terras zat van zijn bar-snackbar Messina, kreeg hij een lamme arm van het zwaaien. Mensen herkenden hem van verre aan zijn onafscheidelijke blauwe honkbalpet met de Zeeuwse vlag. Sahraoui Abdoun, geboren in een warm en stoffig gehucht in het noorden van Algerije, was de vierde in een gezin met negen kinderen. Na tien maanden haalde zijn vader hem van school, de 6-jarige Sahraoui moest voor de schapen zorgen, de belangrijkste bron van inkomsten voor het gezin. Veertien jaar later trok hij op een fiets de wijde wereld in. Hij wilde naar Mekka, de heilige plaats die elke moslim moet hebben bezocht, maar strandde bij de grens van Saoedi-Arabië. Weer thuis ging hij werken op het postkantoor in Orléansville, het latere Chlef, de dichtstbijzijnde stad van zijn geboorteplaats. Toen de Algerijnse onafhankelijkheidsoorlog (1954-1962) uitbrak, vluchtte hij naar Frankrijk, waar hij in de wegenbouw en de horeca werkte. In de zomer van 1957 had hij een klus op een camping in Boulouris-sur-Mer en ontmoette daar de vakantievierende Jansje van de Linde uit het Zeeuwse Kortgene, die op de mulo Frans had geleerd en die taal goed sprak. Het was liefde op het eerste gezicht. Een vakantieliefde, dacht Jansje, die na een paar weken weer naar huis ging. Een paar maanden later stond Sahraoui bij haar op de stoep. De familie van Jansje bekeek hem met argusogen, maar dat verhinderde de twee niet om te trouwen. ‘Meteen daarna zei ik: inpakken en wegwezen, we gaan weer naar Zuid-Frankrijk’, zegt hij in Bobje, nachtburgemeester en hemelburger, de documentaire die zijn jongste dochter Dalilah en kleindochter Aicha hebben gemaakt. Ze verhuisden naar Cannes. In 1960 keerden ze terug en gingen wonen in Kamperland, waar Sahraoui aan de slag ging als metselaar en zijn nieuwe naam kreeg. Hij sprak geen woord Nederlands en leerde gaandeweg de taal; les heeft hij nooit gehad. Het gesloten, christelijke Kamperland moest wennen aan ‘de eerste allochtoon op Noord-Beveland’, zoals hij zichzelf noemde. Dat hij op zondag in de tuin de radio aanzette, leerden zijn buren, die driemaal ter kerke gingen, hem snel af. Stap voor stap nam hij de Kamperlandse gemeenschap en later het hele eiland voor zich in. Je moet je aanpassen en hard werken, luidde zijn credo. Van zijn spaargeld en dat van zijn dochters kocht hij Hotel Zeelandia op Colijnsplaat, ‘verdiende ontzettend veel geld’, verkocht het een paar jaar later en opende in 1976 bar-snackbar Messina in Kortgene. Dat was destijds de populairste uitgaansplaats van Zeeland. Boven bar, beneden snackbar. Geopend van 8 uur ’s ochtends tot diep in de nacht. De klant was koning. Wilde die een wienerschnitzel om 8 uur ’s ochtends, dan bakte Bob, die inmiddels Bobje werd genoemd, een schnitzel. De Kortgenenaar ging niet naar de snackbar, die ging naar Bobje. Als hij niet aan het werk was, ging hij met vrienden op stap. Dat leverde hem de titel nachtburgemeester op. Soms zagen Jansje en hun drie dochters hem dagen niet. Jansje, die niets van het horecaleven moest hebben, was het op een gegeven moment beu en vroeg een scheiding aan. Het is het enige in zijn leven waar hij spijt van heeft, zegt Bob in de documentaire. Tot Jansjes dood in 2013 zijn ze elkaar blijven zien. Op 2 juli overleed Bob, 91 jaar oud. ‘Hij was op’, zegt Dalilah. De kist was open tijdens de drukbezochte afscheidsbijeenkomst in het dorpshuis van Kortgene. Zijn gezichtsuitdrukking was zacht met een kleine glimlach.||https://www.volkskrant.nl/mensen/als-de-eerste-allochtoon-op-noord-beveland-op-een-terras-zat-kreeg-hij-een-lamme-arm-van-het-zwaaien~bcfeee7a/
2022-08-10||De Volkskrant tv-selectie voor donderdag 11 augustus||NPO 3, 20.25 uur Snoep, koek en andere zoetwaren stonden ooit voor plezier en verwennerij, maar worden tegenwoordig vooral geassocieerd met tandbederf, hyperactiviteit, overgewicht en diabetes. Voor de makers van dit soort producten is het daarom belangrijk om consumenten zo vroeg mogelijk kennis te laten maken met hun zoete waren, bijvoorbeeld via speciale babykoekjes. Keuringsdienst van waarde wil weten wat deze koekjes zo geschikt maakt voor baby’s. Is een babykoekje met toegevoegd appelconcentraat echt wel zo anders dan een koekje met geraffineerde suiker? Net 5, 20.30 uur (Drama, Eleanor Coppola, 2016) Bij gebrek aan interessante films kan het vermakelijk zijn naar een eclatante flop als Paris Can Wait te kijken, het fictieregiedebuut van de destijds 81-jarige Eleanor Coppola, sinds 1963 de echtgenote van filmmaker Francis Ford. Het gaat in hoog tempo volledig mis, wanneer Anne (Diane Lane) per auto van het filmfestival aan de Côte d’Azur naar de hoofdstad rijdt, met een Franse collega (Arnaud Viard) van haar overwerkte echtgenoot aan het stuur. Van de dialogen tot de karakterontwikkeling, alles kraakt in wat ook Mansplaining: The Movie had kunnen heten. [DOCUMENTAIRE] NPO 3, 20.58 uur In 2015 bedacht kleinkunstenaar Gover Meit het alter ego Stefano Keizers, waarmee hij zich op het podium en op tv in de kijker werkte. In de documentaire Mijn naam is Stefano Keizers uit 2020 probeert Lavinia Aronson uit te vissen in hoeverre Keizers een personage is en hoeveel de kunstenaar er van zichzelf in heeft gestopt. Als Keizers de filmmaker toegang geeft tot zijn leven, is dat het begin van een wilde rit. Het afgelopen jaar is Keizers dankzij optredens in populaire programma’s als Expeditie Robinson en De verraders een bekende naam geworden. NPO 2, 22.09 uur Er is in Nederland een groeiende vraag naar geestelijke hulpverlening. Onderdeel van de eerste lijn is het Crisisinterventieteam in Tilburg. In de documentaire Help me! kijkt Hetty Nietsch mee met de medewerkers die daar telefonische opvang bieden. Centraal staat de betrokken Sietske, die een luisterend oor biedt en de moet inschatten wat zich afspeelt aan de andere kant van de lijn. Wat voor soort hulp is nodig en hoeveel haast is er geboden? Als de zaken uit de hand lopen, kunnen hulpverleners ook ter plekke risico’s inschatten. Canvas, 22.15 uur (Drama, Claude Sautet, 1972) De Franse meestercineast Claude Sautet (1924-2000) werkte driemaal met Yves Montand en vijfmaal met Romy Schneider. Slechts in één titel kwamen de drie namen samen, en wel in dit sympathieke relatiedrama uit Sautets hoogtijdagen. Schneider speelt Rosalie, die aanpapt met de vermogende schroothandelaar en selfmade man César (Montand). Tijdens een bruiloft ziet ze haar eerste liefde terug, de artistiek bevlogen schilder-decorateur David (Sami Frey) en ondanks Césars verzet gaat Rosalie er met David vandoor. ‘Het soort films dat de Fransen, met hun waardering voor de ongelooflijke complexiteiten van zoiets simpels als de liefde, uitzonderlijk goed voor elkaar krijgen.’ Aldus de Amerikaanse filmpaus Roger Ebert, destijds in zijn recensie. Veronica, 22.20 uur (Actie, John Woo, 1997) Speelse en spectaculaire actiethriller van de door Hollywood omarmde Chinese kogelballetspecialist Woo. Volop citerend uit eigen werk trekt hij met schitterende slowmotions, uitzinnige geweldschoreografieën en knappe vuurgevechten alle registers open in dit ingewikkelde, onmogelijke en toch geslaagde verhaal over een FBI-agent (John Travolta) en een terrorist (Nicolas Cage) die door plastische chirurgie van uiterlijk wisselen. Het toppunt van virtuoze bluf, maar ook meer dan louter spektakel. Travolta en Cage vertolken hun personages als twee dynamische macho’s met gevoel, die elkaar met overtuiging opzwepen. [DOCUMENTAIRE] NPO 2, 22.56 uur Tandzorg zit sinds 2006 niet meer in het basispakket van de zorgverzekering. Mede daardoor gaan anderhalf miljoen Nederlanders nooit naar de tandarts. Een fout in het systeem, vindt de Rotterdamse tandarts Didi Landman. Tandzorg is niet alleen cosmetisch, en een slecht gebit leidt vaak tot schaamte en een totale achteruitgang van de gezondheid. Daarom heeft Landman naast haar reguliere praktijk een spreekuur voor daklozen en anderen die buiten de boot vallen. Voor de documentaire Tandzorgen liep regisseur Marcel Ouddeken een tijdje met haar mee.||https://www.volkskrant.nl/cultuur-media/de-volkskrant-tv-selectie-voor-donderdag-11-augustus~b31bdbb9/
2022-08-10||Zout zwembadwater in opkomst om chloortransporten terug te brengen||Aan de zoutige smaak op haar lippen had Miranda te Pas (49) wel gemerkt dat er iets was veranderd aan haar favoriete buitenzwembad De Vliet. Maar haar vrienden en kinderen was niets opgevallen, terwijl ze hier in broeierige zomers als deze meerdere keren per week verkoeling komen zoeken. Samen zitten ze met een zelf meegebrachte parasol en koelbox aan de rand van het Leidse zwembad. De Vliet is na een verbouwing overgestapt op zoutelektrolyse, een systeem waarbij het chloor dat nodig is om het water te desinfecteren ter plekke uit zout wordt gemaakt. De gemeente Leiden, eigenaar van het zwembad, deed daarvoor een investering van 60 duizend euro. In de machinekamer van De Vliet is te zien hoe het systeem werkt. In een grote witte tank met een inhoud van 6.000 liter wordt het water eerst gezouten. Daarna wordt het water door een elektrolysecel gepompt, waar door de stroming een chemisch proces op gang komt waarbij het meeste zout wordt omgezet in chloor. De Vliet is niet het enige zwembad dat is overgestapt op deze manier om het water te desinfecteren. Steeds meer zwembaden in Nederland gebruiken zoutelektrolyse en bij nieuwe zwembaden is het inmiddels de standaard, zegt Herman Rijsdijk van Vereniging Sport en Gemeenten, waar gemeenten kunnen aankloppen voor advies bij de verbouwing van een sportcomplex. De fabrikant van het systeem schat dat inmiddels ruim de helft van de zwembaden is overgestapt, al heeft hij geen precieze cijfers. Door die omschakeling naar zoutelektrolyse hoeven er minder tankwagens met chloor naar zwembaden te rijden. Bij De Vliet scheelt dat bij warm weer drie ritten per maand. En daar zijn ze bij gemeente Leiden blij mee, omdat de tankwagens daar door een woonwijk reden, en chemische transporten zijn nu eenmaal niet zonder risico. Bij De Vliet zit sinds de overschakeling op zoutelektrolyse nog steeds evenveel chloor in het water, zegt badmeester Peter Grümmer (56). Dat is immers in Nederland wettelijk verplicht. En dat het systeem meer elektriciteit gebruikt dan de traditionele manier van zwembadreiniging, waarbij eenvoudig chloor aan het water wordt toegevoegd, is voor De Vliet ook geen probleem: het zwembad heeft immers zonnepanelen. Of het elektrolysesysteem ook minder huidirritatie, rode ogen en chloorlucht veroorzaakt, zoals de fabrikant en de website van het zwembad beweren, is geen uitgemaakte zaak, zegt Maarten Keuten, civiel ingenieur en zwembadexpert aan de TU Delft. Want de verschillen tussen de nieuwe methode en de traditionele manier van chloren zijn nog niet wetenschappelijk onderzocht. ‘Dat is ook niet zo eenvoudig, want daarvoor moet je een experiment opzetten waarbij je alleen het chloorsysteem van het bad verandert.’ Badjuf Yvanka van Capel (26), die aan de rand van het zwembad staat, kan er niets zinnigs over zeggen. Zelf heeft ze gek genoeg een hekel aan zwemmen, en van de badgasten krijgt ze geen opmerkingen over de kwaliteit van het zwemwater. Op deze warme dinsdag houdt ze vooral in de gaten of de kinderen niet bovenop elkaar springen. Boven op de hoge duikplank staat Yasmin (8), die voordat ze het 50-meterbad in plonst haar duikbril in het water gooit. De roze bril zakt meteen naar beneden, maar ze krijgt het niet voor elkaar om hem van de bodem op te duiken. Haar moeder Samantha Hamammi (36), die haar vanaf de kant instrueert, vertelt dat ze niet eens had gemerkt dat het water wat zoutig smaakt. Wel was het haar opgevallen dat er minder chloorlucht om het bad heen hangt. Yasmin heeft intussen hulp gekregen. Met de techniek van een geoefende duiker komt Ray Foekens (54) boven water, met de bril triomfantelijk in zijn hand. Foekes – een Feyenoordfan, te zien aan zijn rugtatoeage – is met zijn gezin al om half negen vanuit Voorburg naar het zwembad gekomen om zijn favoriete plek aan het pierenbadje te bemachtigen. Van de verandering in het water merkt hij niet veel: ‘Mijn ogen zijn alleen iets minder geïrriteerd.’ Maar zout water of niet, volgens Foekens en zijn buurman Romano Brusselaars (26) is het Leidse zwembad ‘werelds’ en zijn goede zwemplekken als deze schaars in de omgeving. Vanwege het warme weer zit het natuurwater in de omgeving vol met algen en zwemmen in zee doen ze met hun jonge kinderen liever niet. ‘Als ze dit ooit wegdoen, koop ik het zelf’, zegt Foekens grappend. ‘De teller van de Staatsloterij staat toch op 17 miljoen.’ Onder de parasol aan de rand van het bad is het gezelschap van Van der Pas nog druk aan het discussiëren of ze nu wel of niet iets hebben gemerkt aan het nieuwe water. Vriend Wim van der Meel (44), die met zijn tuinstoel de zon heeft opgezocht, kan het moeilijk beoordelen: ‘Ik drink geen zwembadwater.’ Maar hij heeft zich wel in de techniek verdiept, omdat hij ook thuis een zwembad heeft. Het zou voor ‘zachter’ water zorgen, zegt hij. Maar daar gelooft de 11-jarige Quinn niets van: ‘Ik deed net een bommetje en het water was keihard.’||https://www.volkskrant.nl/nieuws-achtergrond/zout-zwembadwater-in-opkomst-om-chloortransporten-terug-te-brengen~b74305f9/
2022-08-10||Trump beroept zich op zwijgrecht in verhoor over mogelijke fraude in zijn bedrijf||De rechter had de oud-president ­bevolen mee te werken met het onderzoek door procureur-generaal Letitia James, maar bij elke vraag beriep Trump zich op zijn zwijgrecht. Centraal in deze civiele zaak staat het vermoeden dat Trump in het verleden loog over de omvang van zijn vermogen, voornamelijk vastgoed, om leningen en belastingkorting te verwerven. Trump ontkent. Zijn kinderen Ivanka en Donald jr. getuigden eerder al. Minuten nadat Trump onder grote mediabelangstelling het kantoor van de procureur-generaal was binnengetreden, verscheen een persbericht dat hij gebruik zou maken het Vijfde Amendement, wat inhoudt dat iemand niet tegen zichzelf hoeft te getuigen. Ondanks zijn stilte duurde het verhoor uren. De oud-president liet zich vaak laatdunkend uit over het zwijgrecht, dat hij iets vond ‘voor de maffia’. In het persbericht lichtte Trump toe waarom dit niet geldt voor hem: ‘Ik heb geen keuze, omdat de huidige regering en vele aanklagers elk gevoel van moraal en ethische grenzen zijn verloren.’ Trump houdt zijn achterban voor dat de zaak een ‘radicale heksenjacht’ is. Antwoorden was voor Trump strafrechtelijk riskant geweest. Parallel aan deze civiele procedure loopt in New York ook een onderzoek van de openbaar aanklager naar mogelijke fraude. Nieuwe informatie uit antwoorden van Trump had die zaak wind in de zeilen kunnen geven. Trumps getuigenis woensdag, of gebrek daaraan, behoort waarschijnlijk tot de laatste onderzoeksstappen van procureur-generaal James. Binnenkort moet duidelijk worden welke feiten zij de afgelopen maanden heeft weten te verzamelen, en welke gevolgen die gaan hebben voor Trump. Dit verhoor is de derde juridische tegenslag voor Trump deze week. Maandag viel de FBI zijn huis in Mar-a-Lago, Florida binnen, op zoek naar presidentiële documenten die Trump onwettig mee naar huis zou hebben genomen. Dinsdag beval de rechter hem zijn belastingaangiften te delen, wat Trump als president stelselmatig weigerde.||https://www.volkskrant.nl/nieuws-achtergrond/trump-beroept-zich-op-zwijgrecht-in-verhoor-over-mogelijke-fraude-in-zijn-bedrijf~beab3f3b/
2022-08-10||Fatale val ‘sterke’, zeer ervaren Nederlandse alpinist in Zwitserland||Volgens de Koninklijke Nederlandse Klim- en Bergsport Vereniging (NKBV), die het overlijden meldde, zou Bekendam samen met een klimpartner bezig zijn geweest aan de beklimming van een deel van de Täschhorn, een berg van 4.491 meter hoogte in de Zwitserse Alpen. Op 3.910 meter gleed hij uit, waarna hij viel. Hij overleed ter plekke. Het is onduidelijk hoe het ongeluk precies kon gebeuren. De Zwitserse politie bevestigt de dood van Bekendam, maar geeft verder geen details. Het Zwitserse Openbaar Ministerie is een onderzoek begonnen naar de dood van de alpinist. De 64-jarige klimmer had in elk geval geen gebrek aan ervaring in de alpinesport. De NKBV noemt hem een ‘mentaal én fysiek sterke klimmer die alle disciplines van de sport beheerste’. Hij ging meerdere keren op expeditie naar onder meer Pakistan, Nepal en Groenland. In Europa heeft hij ‘tal van aansprekende beklimmingen’ op zijn naam staan. De afgelopen weken kwamen al meerdere Nederlanders om het leven na een val van een berg. Zaterdag maakte een 50-jarige Nederlander een fatale val in Oostenrijk. Vorige week kwamen onder meer een 76-jarige man en een 66-jarige vrouw om het leven tijdens een wandeling van een rotsachtig gebied in Frankrijk. Eerder die week overleed een 41-jarige Nederlander in de Zwitserse Alpen na een val tijdens een afdaling. Bij veel van de recente dodelijke ongevallen gaat het, in tegenstelling tot de fatale val van de zeer ervaren Bekendam, om relatief onervaren wandelaars en klimmers. Ook de NKBV ziet dat er deze zomer meer wandelaars verongelukken in de Europese bergen dan eerder en wijt dat veelal aan de onervarenheid van een grote groep nieuwe klimmers. Volgens NKBV-directeur Robin Baks schatten klimmers en wandelaars dikwijls de risico’s van de bergen niet goed in. ‘Deze relatief onervaren wandelaars merken nu dat het terrein in de bergen een stuk minder vergevingsgezind is dan als je in Nederland over een boomwortel struikelt.’ Daarnaast lopen vooral senioren meer risico om onwel te worden op hoogte, waardoor ze sneller een misstap zetten.||https://www.volkskrant.nl/nieuws-achtergrond/fatale-val-sterke-zeer-ervaren-nederlandse-alpinist-in-zwitserland~b55cd2a38/
2022-08-10||Leuk hoor, zwemmen in een buitenbad, maar op de rugslag is het een crime||Zwemmen in een buitenbad kan blessuregevoelig zijn, weet rugslagzwemster Kira Toussaint uit ervaring. Kort voor vertrek naar Rome steekt ze haar hand omhoog. Behalve haar keurig gelakte oranje nagels valt direct op dat haar pink scheef staat. ‘Overgehouden na een aanvaring met de zwemlijnen tijdens een wedstrijd in een buitenbad’, vertelt Toussaint over het ongelukje jaren geleden in Florida. ‘Ik zwom de rugslag en raakte mijn oriëntatie kwijt. Opeens voelde ik de lijnen en bleef mijn pink er in haken, dat was niet fijn. Ik raakte ook nog mijn nagel kwijt.’ Voor veel rugslagzwemmers is zwemmen in een buitenzwembad een crime. Waar ze tijdens wedstrijden in binnenbaden het plafond als richtlijn hebben om recht te blijven zwemmen, ontbreekt een oriëntatiepunt in de openlucht. Ze lopen een groter risico om scheef te zwemmen – de lijnen in – waardoor ze hun ritme kwijtraken, veel tijd verliezen en in het ergste geval zich blesseren. Toussaint: ‘Ik vind het vooral lastig als er wolken schuin overgaan, dan is het echt moeilijk om recht te blijven zwemmen. Bij een strakblauwe lucht valt het wel mee.’ Toussaint, de regerend Europees kampioene op de 50 meter rugslag, noemt het zwembad Stadio Olimpico del Nuoto van Rome ‘het mooiste bad van de wereld’. ‘Maar voor een groot toernooi heb ik toch liever een binnenbad. Niet alleen omdat ik rugslagzwemmer ben, maar je hebt ook met weersomstandigheden te maken. In de series kan het in het begin droog zijn en bij de vijfde serie regenen. Dat moet je niet willen op een EK.’ Zwemmen in een buitenbad lijkt iets uit lang vervlogen tijden. Oud-zwemmer Johan Kenkhuis (42) weet er alles van. Aan het begin van zijn carrière, eind jaren negentig, vonden veel EK’s en WK’s in de openlucht plaats. ‘Voor mij heeft buiten zwemmen een enorme magie, maar ik herinner me ook de mindere kanten’, zegt de huidige zwemanalist van de NOS. ‘Op de EK van 1999 in Istanbul was de hitte niet te harden. Rond het bad was nergens beschutting. Ik weet nog dat ik speciale peppermint spray op mijn tong spoot ter verkoeling.’ De hitte had destijds ook invloed op de voorbereiding van de zwemmers. Kenkhuis: ‘Je wilde niet te vroeg naar het zwembad gaan. Nee echt praktisch was het niet.’ Met de professionalisering van de zwemsport verdwenen begin deze eeuw steeds meer buitenbaden van de internationale toernooikalender. Kenkhuis kan dat goed begrijpen. ‘Op de EK van 2006 in Boedapest begon het gigantisch te regenen en onweren waardoor een hele zwemsessie een dag moest worden uitgesteld. Niet alleen voor de zwemmers is dat ontzettend vervelend, ook als organisatie kom je dan in grote problemen. En tv-stations ontberen vaak de flexibiliteit om hun uitzendschema om te gooien. Buiten zwemmen is leuk, maar een binnenbad met met constante omstandigheden is voor iedereen het beste.’ Ruim tien jaar geleden vonden de laatste grote toernooien in de buitenlucht plaats, de EK van 2010 in Boedapest en de WK van 2009 in Rome; ook wel bekend als het ‘snelle zwempakken WK’ waarbij 43 wereldrecords werden verbroken. De laatste Olympische Spelen in een buitenbad waren die van 2004 in Athene, al ging daar een soap aan vooraf. In eerste instantie was het de bedoeling dat er geen dak op het zwemstadion zou komen. Maar na druk van Amerikaanse zwemmers (vooral vanwege de wind) en tv-zender NBC, die vreesde voor minder goede beeldkwaliteit, gingen de Grieken alsnog overstag. Uiteindelijk bleek tijdens de bouw van het dak dat de planning niet toereikend was en werd er toch in de openlucht gezwommen. Wereldzwembond Fina staat neutraal tegenover het organiseren van zwemtoernooien in een buitenbad. ‘Het staat niet bij ons op de agenda als thema’, zegt Fina-bestuurder Erik van Heijningen. ‘Wel zien we dat veel organisatoren van WK’s een voorkeur hebben voor een groot stadion waar je een tijdelijk bad in kunt plaatsen. Wereldwijd zijn er weinig zwemstadions in de buitenlucht die veel publiek kunnen herbergen.’ Van Heijningen wijst eveneens op de professionaliseringsslag in de zwemsport. ‘Hoe groter en professioneler het evenement, hoe minder risico een organisatie wil lopen. Er zit tegenwoordig zo’n strakke planning op een zwemtoernooi; als er door weersomstandigheden niet kan worden gezwommen heeft dat invloed op het hele toernooischema. In het denken van professionals past het niet om een buitenzwembad te hebben waar iets kan gebeuren.’ In het olympisch zwemstadion van Rome (Spelen 1960) wacht de zwemmers de komende dagen veel zon en een temperatuur van 33 graden. Rugslagzwemster Toussaint zal tijdens haar races een speciale, gepolariseerde zwembril dragen tegen het felle zonlicht. De Romeinse zwemarena stond altijd bekend om zijn ijzeren constructie boven het wedstrijdbad dat als oriëntatie diende voor rugslagzwemmers. Tot verbazing van Toussaint is deze stellage voor de EK verwijderd. ‘Geen idee waarom die balken zijn weggehaald. Maar geen probleem hoor. Een paar weken geleden heb ik heel goed gezwommen in een buitenbad in Californië, ook zonder oriëntatiepunt. Dat geeft me veel vertrouwen voor de EK.’||https://www.volkskrant.nl/sport/leuk-hoor-zwemmen-in-een-buitenbad-maar-op-de-rugslag-is-het-een-crime~b4614a5c3/
2022-08-10||Brand in Cubaans oliedepot zoveelste klap voor haperende stroomvoorziening||Bliksem raakte vrijdagavond de olieopslag van de noordelijke havenstad Matanzas, 100 kilometer ten oosten van Havana – alsof Cuba nog niet genoeg problemen had. De ene silo met ruwe olie stak de andere aan. Een voor een gingen de vier tanks, deels gevuld met olie, in vlammen op. Als olympische fakkels gaven de silo’s het vuur door, zei Mario Sabines, gouverneur van de gelijknamige provincie Matanzas. De gitzwarte rook was de afgelopen dagen tot in Havana te zien, een zoveelste teken van onheil voor de 11 miljoen inwoners van het communistische land. De staatsmedia deden live verslag van de ‘heroïsche strijd’ tegen het vuur. Eén brandweerman kwam om, veertien brandweerlieden zijn nog vermist sinds zaterdag een tweede silo met een grote explosie vlam vatte. Terwijl Cuba met hulp van onder andere Venezuela en Mexico het vuur probeerde te doven, merkten Cubanen de eerste gevolgen in de rest van het land: nog meer stroomuitval. Het oliedepot van Matanzas, gelegen net buiten de havenstad, is Cuba’s belangrijkste opslagplaats voor ruwe olie van eigen bodem, en geïmporteerde olie, benzine en diesel uit bevriende landen als Venezuela en Rusland. Cuba produceert niet genoeg voor de binnenlandse vraag en is voor een belangrijk deel afhankelijk van de import. Een inmiddels zestig jaar durend Amerikaans handelsembargo maakt dat het land met amper een handvol bondgenoten zaken kan doen. Vanuit Matanzas gaat de ruwe olie naar raffinaderijen en door olie aangedreven elektriciteitscentrales. Dat precies in dit depot de bliksem moest inslaan, is een hard gelag voor de Cubanen, die tijdens een van de heetste zomers in jaren al leefden met stroom op rantsoen vanwege falende elektriciteitscentrales. Op de Facebookpagina van het elektriciteitsbedrijf van Matanzas sijpelt de wanhoop door de reacties. ‘Hier in Santa Marta al achttien uur geen stroom. Alstublieft, we hebben zieke kinderen’, verzucht een moeder. ‘In Perico sinds de ochtend geen stroom. We kunnen niet koken. Hoelang nog? De situatie is onhoudbaar’, schrijft een ander. Maandag stopte de elektriciteitscentrale in Matanzas, een van dertien centrales in Cuba, met draaien. ‘Vanwege de brand’ was er te weinig water voor de stoomturbines, stelden de autoriteiten. De staat heeft tot nu toe niets losgelaten over de hoeveelheid brandstof die in de vuurzee opging. De precieze impact zal moeten blijken, zegt de Cubaanse econoom Omar Everleny Pérez via de telefoon. ‘Het is goed te beseffen dat het gebrek aan olie niet de reden is waarom meerdere elektriciteitscentrales niet werken. Ze staan stil vanwege gebrekkig onderhoud.’ In mei berichtte de Cubaanse Elektriciteits Unie dat in het voorgaande jaar opgeteld driehonderd storingen hadden plaatsgevonden in de dertien centrales. In de afgelopen maanden kondigde het bedrijf meermaals nieuwe rantsoenschema’s aan om het haperende netwerk te ontlasten. Eén ding is zeker na de ramp in Matanzas: Cubanen hoeven voorlopig niet te hopen op verbetering van de situatie. ‘Tel maar na. Alle middelen gaan nu naar het herstellen van het oliedepot’, zegt econoom Everleny Pérez. ‘Ook de milieugevolgen moeten nog blijken.’ President Miguel Díaz-Canel prees de ‘eenheid’ van het Cubaanse volk, dat zich altijd strijdbaar heeft getoond tegenover tegenslagen. Maar net als het stroomnetwerk vertoonde dat mantra in de afgelopen jaren steeds meer barsten. In pandemiejaar 2020 kromp de Cubaanse economie met 11 procent. Vooral de langdurige afwezigheid van toeristen raakte het land hard. Het door sancties geknevelde eiland kampte met tekorten aan vrijwel alles. In juli vorig jaar gingen duizenden ontevreden Cubanen de straat op. Dit voorjaar verdwenen honderden veelal jonge activisten vanwege vandalisme en opruiing voor meerdere jaren achter de tralies.||https://www.volkskrant.nl/nieuws-achtergrond/brand-in-cubaans-oliedepot-zoveelste-klap-voor-haperende-stroomvoorziening~bea23b47/
2022-08-10||Hoeren en sperm buckets: de prinses wordt nog even geen lid van het corps ||Kroonprinses Amalia wordt voorlopig geen lid van het Amsterdamsch Studenten Corps (ASC). Dat ze via de RVD bekendmaakte dat een lidmaatschap er ‘voorlopig’ niet inzit was nieuws, omdat menigeen dacht dat ze wél lid zou worden. Dit omdat haar vader, grootmoeder en overgrootmoeder alle drie lid waren geweest van Minerva in Leiden en de verwachting was dat Amalia – hoewel ze dus met het verleden brak door in Amsterdam te gaan studeren – de familietraditie wel zou handhaven door voor het corps te kiezen. Maar goed, op een enkele Oranjeklant na interesseert het niemand een bal of de prinses lid wordt van het corps. Net zoals niemand het interessant vindt wat ze precies gaat studeren (PPLE), wat ze daarna gaat doen (twee jaar naar het buitenland), wie haar vriendje is en waar ze in september gaat wonen (in een studentenhuis aan het Singel in Amsterdam, eigendom van de familie Dreesmann, vrienden van haar ouders en buren in Griekenland. Het huis telt vijf woonlagen, de prinses neemt de vijfde in bezit (met dakterras). Het pand zou haar vader naar verluidt 15 duizend euro per maand kosten.) Who cares. Maar recentelijk werden vrouwen door mannelijke leden van ASC tijdens een ‘herendiner’ omschreven als ‘niks en niks meer dan een hoer’ van wie ze het liefst de nek zouden breken ‘om hun lul erin te steken’. Een De Sade-achtig voornemen dat uiteraard genuanceerd moet worden – het was sowieso niet de bedoeling dat de teksten van de feestredenaars op de socials en in de krant terecht zouden komen, dat zou maar tot misverstanden leiden. Niks nieuws onder de zon overigens, zo praten ze bij het corps al sinds de ouwe Juul lid werd – niemand die zich er druk over maakte. Maar vroeger is nu niet meer en daarom bood de vereniging haar excuses aan en trad de (vrouwelijke) bestuursvoorzitter vanwege alle ophef af; 273 vrouwelijke leden van de vereniging stuurden een brief waarin ze schreven dat ze zich onveilig voelden met zulke medestudenten. Uit een reportage in de Volkskrant, een paar dagen later, bleek dat er ondanks de ruwe fantasieën van de mannelijke studenten nog genoeg vrouwelijke eerstejaars waren met maar één wens: lid worden van ASC/AVSV (de Amsterdamsche Vrouwelijke Studenten Vereeniging). De rel veranderde de zaak radicaal. Opeens wilde iedereen weten wat Amalia zou gaan doen: wel of geen lid? Nu werd haar keuze een principiële, ze werd gedwongen positie te kiezen, vrouw of hoer, daar draaide het om. Zou de verontwaardiging haar koud laten en zou ze zich vrolijk in de ontgroeningsrituelen storten of voelde ze opeens toch weerzin tegen het lidmaatschap? De prinses had in de bestseller die Claudia de Breij over haar schreef (Amalia) aangegeven dat ze lid wilde worden van ‘het corps, met een jaarclub, alles erop en eraan’. Dus daar lag het niet aan, de wil was er. Maar de prinses is inmiddels gepokt en gemazeld genoeg om te beseffen dat er lastige vragen zouden komen als ze zou besluiten lid te worden, zoals: ‘Hoe staat Hare Koninklijke Hoogheid de Prinses van Oranje tegenover de typering door medecorpsleden van vrouwen als ‘sperma-emmers’?’ Daar red je je niet een-twee-drie uit, en het wordt helemaal ingewikkeld wanneer er buitenlandse pers bij is (‘Sperm buckets??’) Dus zodoende werd in gezamenlijk overleg besloten even te wachten met het lidmaatschap, tot het stormpje is gaan liggen en de cultuuromslag zogenaamd voltooid – en corpsballen die alle vrouwen hoeren vinden keurig zijn afgestudeerd.||https://www.volkskrant.nl/columns-opinie/hoeren-en-sperm-buckets-de-prinses-wordt-nog-even-geen-lid-van-het-corps~b77f3613/
2022-08-10||Kamelenpoep een probaat middel tegen diarree? Helaas blijkt dat verhaal een broodje aap||Amsterdamse wetenschappers halen dat verhaal na tientallen jaren onderuit. Zij concluderen in het tijdschrift PLOS ONE dat het om een mythe gaat: de bron is dubieus en voor een heilzaam effect van kamelenpoep bestaat helemaal geen bewijs. Poeptransplantaties worden sinds een paar jaar met succes gebruikt bij patiënten met ernstige darminfecties. Bepaalde bacteriën uit de (gezonde) ontlasting van donoren kunnen het evenwicht in de darmen van patiënten herstellen. In de vele wetenschappelijke publicaties over die techniek wordt vaak stilgestaan bij de geschiedenis van poeptransplantatie en dan volgt steevast het verhaal over de Duitsers en de kamelenpoep. De soldaten zouden die doe-het-zelfbehandeling hebben afgekeken van de bedoeïenen. De effectiviteit zou te danken zijn aan de grote hoeveelheid Bacillus subtilis in kamelenpoep. Universitair docent Jurgen Seppen, die aan het Amsterdam UMC onderzoek doet naar die subtilis-bacterie bij darmaandoeningen, twijfelde al langer aan het kamelenpoepverhaal, zegt hij. De enige twee degelijke studies die bij mensen zijn gedaan, laten een bescheiden effect zien van de betrokken bacterie bij diarree en dan alleen als die in een enorme hoeveelheid wordt toegediend. Hoeveel bacteriën zouden er dan wel niet in de poep van kamelen moeten zitten? Artis kon niet helpen, daar lopen alleen tweebultige kamelen, vertelt Seppen, terwijl de Duitsers in Noord-Afrika met eenbultige dromedarissen te maken hebben gehad. Een bevriende hoogleraar microbiologie nam van zijn vakantie in Egypte in steriele buizen keutels van twee dromedarissen mee. Samen met collega’s van de Universiteit van Amsterdam analyseerde Seppen de samenstelling. De hoeveelheid van de Bacillus subtilis in 1 gram poep bleek 100 duizend keer lager dan de therapeutische dosis die werd gebruikt in de klinische studies (en die ook al niet veel opleverde). Veel te weinig, concluderen de Amsterdamse wetenschappers, om mensen van hun diarree af te helpen. De enige microbiële analyse van dromedarispoep die ze in de wetenschappelijke literatuur vonden, bevestigde hun bevindingen. Hun zoektocht naar de bron van het soldatenverhaal leidde naar één wetenschappelijk artikel van een Amerikaanse bioloog, met daarin een alinea over de effectiviteit van kamelenpoep die volgens hem was ‘bevestigd’ door Duitse soldaten. Die bioloog baseerde zich op een tekst van een Duitse microbioloog op een website die inmiddels offline is. De Amsterdammers vroegen de microbioloog om opheldering, maar hij reageerde niet. Kennelijk hebben wetenschappers de afgelopen tientallen jaren steeds het verhaal overgenomen van hun voorgangers, concludeert Seppen, in de veronderstelling dat het klopte. Bewijzen dat iets niet waar is, blijkt altijd lastiger dan het omgekeerde, benadrukt Seppen. Het kan dus nog altijd zo zijn dat Duitse soldaten toch kamelenpoep hebben gebruikt omdat ze dat de plaatselijke bevolking zagen doen, erkent hij. Daarvoor bestaat alleen geen enkele deugdelijke bron, en de poep zal de soldaten vermoedelijk ook niet van hun diarree hebben afgeholpen. ‘Daarmee is het verhaal zo twijfelachtig geworden dat het niet langer thuishoort in de wetenschappelijke literatuur.’||https://www.volkskrant.nl/nieuws-achtergrond/kamelenpoep-een-probaat-middel-tegen-diarree-helaas-blijkt-dat-verhaal-een-broodje-aap~b7d085be/
2022-08-10||Met bipolariteit valt te leven, stelt filmer Joachim Lafosse in Les intranquilles ||Toezien hoe je vader rondjes rent om het huis, achtervolgd door de verplegers die hem willen opnemen. Dat vergeet een kind niet. Joachim Lafosse en zijn broertje hadden het er toen al over: hoe het leven met hun bipolaire vader soms net een film was. ‘Het ziektebeeld van mijn vader had iets spectaculairs, très cinèmatique.’ Hij laat zich interviewen in Cannes, een dag na de wereldpremière van zijn tragische negende speelfilm Les intranquilles (de rustelozen). De 47-jarige Belgische filmmaker, in de Volkskrant al eens uitgeroepen tot de ‘meester van het benauwende gezinsdrama’, wilde het ‘verhaal van zijn jeugd’ al decennialang vertellen. Al is de uiteindelijke film slechts deels autobiografisch. ‘Dankzij de acteurs, Damien Bonnard (Les misérables) en Leila Bekhti (Un prophète), die niet op mijn ouders lijken en hun eigen voornaam aan de personages schonken, werd het iets anders dan mijn kleine, persoonlijke verhaal. Maar de kern is absoluut persoonlijk. Die kern is mijn wens om te zeggen dat je iemand die faalt, dat niet kwalijk moet nemen. Op een dag in mijn jeugd zei mijn moeder tegen me: het is te zwaar en te moeilijk, we moeten weg bij hem. En mijn vader zei: je moeder heeft gelijk. Ik begreep dat toen niet. Maar later wel.’ In Les intranquilles worstelen kunstenaar Damien en zijn echtgenote Leila met de rollen, of etiketten, die zijn bipolariteit hen oplegt: hij patiënt, zij verzorger. Schilderen gaat veel beter als hij van de lithium af is, maar zonder medicatie verwordt Damien tot een ongeleid projectiel en een onverantwoordelijke vader voor hun zoontje. Lafosse brengt de relatie tussen artisticiteit en een manische geestesgesteldheid overtuigend in beeld, maar zoekt het hart van zijn film in de relatie van deze Damien en Leila: twee mensen die van elkaar houden en het beste met elkaar voorhebben, maar het toch niet redden. ‘Het is een film over twee mensen die uiteindelijk dezelfde strijd voeren: geen van tweeën wil vastzitten in die rol van patiënt en verpleger. Ze willen als volwaardig mens worden gezien door de ander. Maar voor Leila wordt het almaar moeilijker om in Damien iets anders te zien dan die patiënt. En Damien wil de verantwoordelijkheid wel nemen voor zijn ziekte, maar hij zegt ook: je kunt niet van mij verwachten dat ik genees. De titel, de rustelozen, is een uitnodiging aan ons allen: een zekere rusteloosheid maakt deel uit van het leven. Woede, verzet of ontkenning helpen daar niet tegen.’ Lafosse’s vader, die geen schilder maar fotograaf was, heeft Les intranquilles inmiddels gezien. ‘Hij zei tegen me: maak wel duidelijk als je over de film praat, dat je kunt leven met bipolariteit. Zelf is hij een levend voorbeeld. Mijn vader gebruikt inmiddels al dertig jaar geen lithium meer en is al die tijd ook niet meer opgenomen in een ziekenhuis. Of mijn moeder de film heeft gezien? Ja, ze was geraakt.’ Lafosse staat bekend om zijn voorkeur voor het gezinsdrama (À perdre la raison, L’économie du couple), maar die voorkeur was nooit een vooropgezet plan. ‘Nee, dat heb ik nooit zo bedacht. Ik heb ontdekt dat het gewoon zo ís. Als ik een script schrijf, neem ik me nooit voor: nu ga ik iets over een gezin of een familie maken. Maar als ik eenmaal een onderwerp en een hoofdpersonage heb, komen de personages eromheen er vanzelf bij. Familie in het algemeen heeft eigenlijk niet veel betekenis voor me. Maar families zijn nu eenmaal een deel van het leven. En vaak lijden we onder die familiebanden, omdat ze zo gefixeerd zijn. Ze bewegen of ontwikkelen zich niet.’ Les intranquilles komt deels voort uit zijn vriendschap met de Gentse schilder Piet Raemdonck. ‘Hij was heel genereus en stond ons toe zijn meubilair te gebruiken om de set te bouwen, het atelier in de film. De doeken die we zien in de film zijn door hem en Damien samen gemaakt, speciaal voor de film. Damien trok met Raemdonck op, maar bracht ook tijd door in een ziekenhuis, waar hij voor zijn rol sprak met psychiaters en patiënten.’ De autobiografie van de Franse bipolaire kunstschilder Gérard Garouste was eveneens van invloed op Lafosse. ‘Wat ik bij hem las, bevestigde iets wat ik me van ons gezin herinnerde: dat we als gezin ook met humor omgingen met mijn vaders bipolariteit. Ik was heel blij dat het publiek hier in Cannes zo moest lachen om de scène waarin het zoontje Amine zijn vader, die door de medicatie nauwelijks reageert, een beetje plaagt. Want zo was het: bipolariteit kon soms ook grappig zijn.’||https://www.volkskrant.nl/cultuur-media/met-bipolariteit-valt-te-leven-stelt-filmer-joachim-lafosse-in-les-intranquilles~bb053651/
2022-08-10||Trainer Van Nistelrooij roemt mentaliteit van ‘deels’ fortuinlijk PSV||Lange tijd leek de ingevallen Érick Gutiérrez de schlemiel van de avond te worden tegen AS Monaco. Met balverlies op het middenveld leidde hij de 2-1 van de bezoekers in. Maar een minuut voor tijd kopte de onverzettelijke Mexicaan PSV alsnog op gelijke hoogte. De invalbeurt van Gutiérrez stond symbool voor de overwinning na verlenging (3-2), waardoor PSV zich plaatste voor de play-offs van de Champions League. Gedragen door het enthousiasme van het publiek won wilskracht het van voetballend vermogen. ‘Jullie zijn een uitzonderlijk team’, had Ruud van Nistelrooij in de kleedkamer tegen zijn spelers gezegd. De nieuwbakken coach benadrukte na afloop het karakter van zijn ploeg, maar sloot zijn ogen niet voor het feit dat Monaco de bovenliggende ploeg was. ‘Voetballend gezien hebben we geen voet aan de grond gehad’, zei hij. ‘Op die momenten moet je andere manieren zien te vinden om te winnen.’ Dus roemde Van Nistelrooij de mentaliteit van zijn ploeg die kwam bovendrijven toen uitschakeling in de derde voorronde van de Champions League dreigde. ‘Ik zag het vorig seizoen al toen ze in de bekerfinale een achterstand wegwerkten tegen Ajax. En ook in de Johan Cruijff Schaal draaiden we de wedstrijd om. Deze ploeg kan moeilijke momenten overleven’, zei hij dinsdagavond laat tijdens de persconferentie. De passie en strijd waarmee PSV de overwinning in de verlenging over de streep trok, kon worden gezien als de weerspiegeling van de speler die Van Nistelrooij was. Gedreven en bevlogen. ‘Karakter, dagelijkse inzet en de manier waarop je met elkaar omgaat vormen voor mij de basis voor een succesvol team.’ De gunstige afloop en euforie in het Philips Stadion verbloemden deels het matige spel van PSV. Onder Van Nistelrooij wil de ploeg via een verzorgde opbouw tot kansen komen. Maar tegen Monaco lukte het - afgezien van de doelpunten van Joey Veerman en Luuk de Jong - nauwelijks om een fatsoenlijke aanval op te zetten. Vaker was PSV de bal na twee of drie passes weer kwijt. Niet voor niks ging het na afloop vooral over de fraaie reddingen van doelman Walter Benítez, de indrukwekkende tackle van Armando Obispo of de kopballen van De Jong. ‘Dat waren ook acties van het hoogste niveau’, aldus Van Nistelrooij. Met de kopkracht van De Jong heeft PSV een extra wapen, waar het vorig seizoen niet de beschikking over had. De ploeg kwam er voetballend niet aan te pas tegen Monaco, maar wist dat het met lange ballen richting de spits nog een plan B achter de hand had. ‘Het is belangrijk om van elkaar te weten wat ieders kwaliteiten zijn’, aldus De Jong. Een minuut voor tijd legde hij de bal met zijn hoofd klaar voor Gutiérrez, die van dichtbij raak kopte. In de verlenging kopte hij zelf raak, na een vroege voorzet van Jordan Teze. Precies zoals Van Nistelrooij het bij aanvang van de verlenging had bedacht. Zo bereikte PSV op haast wonderlijke wijze de play-offs, waarin het tweeluik met het Schotse Rangers FC van trainer Giovanni van Bronckhorst wacht, als laatste hindernis naar de groepsfase van de Champions League. Van Nistelrooij: ‘Het was niet alleen maar mazzel, maar ook deels wel.’||https://www.volkskrant.nl/sport/trainer-van-nistelrooij-roemt-mentaliteit-van-deels-fortuinlijk-psv~bdeac3a4/
2022-08-10||Donkere wolken dreigen voor regeringscoalitie na terugkeer van zomerreces||Als donderdag de fractievoorzitters van VVD, D66, CDA en ChristenUnie voor het eerst na de vakantie weer bijeenkomen, is er meer te bespreken dan de jaarlijkse aanloop naar Prinsjesdag. De coalitiepartijen zijn onder Rutte IV dezelfde als onder Rutte III, maar het onderlinge evenwicht is mede door de moeizame formatie precair en het gesternte waaronder zij moeten opereren, is geheel anders. Het land gaat gebukt onder onbehagen. Kosmopolieten versus ‘afgehaakt Nederland’, de kloof tussen stad en platteland zijn thema’s die zich steeds nadrukkelijker aandienen. Het kabinet dat uit de formerende partijen is gevormd, zal daadkrachtiger moeten gaan optreden dan het in de eerste acht maanden heeft gedaan. Met het oog op de komende begrotingscyclus vraagt een aantal crises om een antwoord. Allereerst zullen de partijen op zoek moeten naar mogelijke ruimte om te bewegen in het stikstofdossier. Na het eerste overleg met LTO Nederland, de grootste belangenorganisatie van de boeren, hield premier Rutte vast aan de afspraken uit het coalitieakkoord. Ook D66-fractieleider Paternotte geeft geen aanleiding te denken dat zijn partij bereid is tot grote handreikingen. Gespreksleider Remkes hoopt op een tweede overleg eind augustus en heeft ‘huiswerk’ uitgedeeld. Of dat tot oplossingen gaat leiden, is de vraag. De boeren dreigen met ‘de hardste acties ooit’, die geen bijdrage zullen zijn aan het herstel van de ‘diepe vertrouwenscrisis’ die Remkes constateerde. Hoe doorbreekt hij de wederzijdse halsstarrigheid? De overheid kampt op meer fronten met politiek-bestuurlijk onvermogen. Het lukt maar niet de instroom en opvang van asielzoekers op orde te krijgen. Gemeenten dwang opleggen is al een aantal keer aangekondigd, maar nog geen praktijk en in feite een zwaktebod. Dat 15 duizend statushouders niet het huis kunnen krijgen waar zij recht op hebben, en ook veel starters misgrijpen, maakt pijnlijk duidelijk dat de problemen op de woningmarkt om een aanpak vragen die meer vergt dan wat tot nu toe is gepresteerd. Weinigen konden de oorlog in Oekraïne voorzien, maar de Russische inval voedt het gemor in de samenleving door veel duurdere boodschappen en de hoogste energieprijzen van Europa. De verlaagde energiebelasting helpt veel huishoudens te weinig. Het Centraal Planbureau komt volgende week vrijdag met nieuwe ramingen over de koopkracht. Dan is ook het voltallige kabinet weer terug, in de wetenschap dat op 15 maart provinciale verkiezingen wachten. Het land is toe aan onderhoud.||https://www.volkskrant.nl/columns-opinie/donkere-wolken-dreigen-voor-regeringscoalitie-na-terugkeer-van-zomerreces~bc5e9585/
2022-08-10||Bedreigde regisseur Mohammad Rasoulof blijft nee zeggen tegen het Iraanse regime||Wanneer hij tijdens een autorit in Teheran toevallig een van zijn ondervragers op straat ziet wandelen, trapt de dissidente Iraanse filmmaker Mohammad Rasoulof (49) resoluut op de rem. Er schiet van alles door zijn hoofd. Zal hij uitstappen? De confrontatie opzoeken? We schrijven het einde van de jaren tien. Rasoulof wordt dan al jaren door de Iraanse autoriteiten dwarsgezeten. Het regime arresteerde hem voor het eerst in 2010. Hij werd vrijgelaten na betaling van een borgsom, een opgelegde celstraf van 6 jaar werd voor onbepaalde tijd uitgesteld. Diverse arrestaties en nietsontziende ondervragingen zouden volgen (waar hij in interviews spreekt over ‘ondervragers’ kan het zijn dat hij folteraars bedoelt). Hij kreeg intimiderende anonieme sms’jes, die dreigden met nog meer rechtszaken en nog meer gevangenisstraf. Afgelopen juli volgde een nieuw dieptepunt: weer een arrestatie, ditmaal naar aanleiding van een oproep aan het regime om burgerprotesten tegen corruptie en inflatie niet zo genadeloos hard neer te slaan. Zijn aanhouding was onderdeel van een golf van arrestaties, de ene na de andere criticus van het regime werd de afgelopen maanden (tijdelijk) opgesloten. Zijn goede vriend, de internationaal bekroonde filmregisseur Jafar Panahi, informeerde naar zijn welbevinden en werd prompt zelf vastgezet. Beiden zitten momenteel eerder opgelegde gevangenisstraffen uit wegens het bedrijven van ‘propaganda tegen het regime’. Rasoulof liet zich tot dan toe niet tegenhouden en bleef films maken. Keer op keer vond hij manieren om de verboden te omzeilen en dreigementen van zich af te laten glijden. Maar toen hij die keer op straat in Teheran die ondervrager van het regime zag wandelen, gewoon in het wild op straat, besloot hij in een opwelling de man te achtervolgen. Hij vertelt erover in een videogesprek met een medewerker van het filmfestival van Berlijn, tijdens de editie van 2020 toen zijn gelaagde drama There is No Evil werd bekroond met de Gouden Beer. In die film (vanaf vandaag te zien in de Nederlandse bioscopen) schetst hij vier losstaande verhalen met een overkoepelend thema: alle personages zijn direct of indirect betrokken bij de uitvoering van de doodstraf in Iran. De achtervolging van zijn ondervrager was de aanzet tot het eerste hoofdstuk. Zijn anekdote klinkt als een spannende scène uit een van zijn recente thrillerachtige, kritische films: ‘Ik voelde opwinding en woede tegelijk, maar ontdekte al gauw hoe gewóón deze man was.’ In There is No Evil heet deze man Heshmat, een onopvallend figuur die een buurvrouw helpt met een vastzittende kat en een normaal leven leidt met zijn vrouw en dochter, maar wel ’s avonds in de gevangenis op de knop drukt waarmee het luik onder de voeten van een groepje gehangenen wegklapt. In het tweede hoofdstuk is de hoofdpersoon een dienstplichtige soldaat die wordt opgeroepen om een executie uit te voeren: hij weigert het bevel en probeert te ontsnappen. In de beide andere verhalen toont Rasoulof hoe familiebanden worden verscheurd omdat in Iran nu eenmaal voortdurend iemand op de executieknop moet drukken. Het felrealistische venijn van There is No Evil is in de vroege jaren van Rasoulofs filmcarrière nauwelijks te herkennen. Hij serveert de kritiek op zijn land dan nog in zachtmoedige films met poëtische beelden en eigenzinnige metaforen. Neem de groep mensen die een eigen gemeenschap sticht op het wrak van een olietanker in de Perzische Golf in Iron Island (2005). Of de man die in The White Meadows (2009) naar rouwende mensen op afgelegen eilandjes roeit om hun tranen te verzamelen. Na zijn arrestatie in 2010 besluit Rasoulof minder verbloemd te filmen. In Goodbye (2011), bekroond op het filmfestival van Cannes, voert hij een ondergedoken blogger op die Iran probeert te ontvluchten. Hij emigreert met vrouw en dochter naar Duitsland en keert terug naar Iran om zijn meest grimmige film tot dan toe te maken: Manuscripts Don’t Burn (2013), een op feiten gebaseerde thriller over een mislukte aanslag in de jaren negentig van de geheime dienst op een bus vol schrijvers en intellectuelen. Bij zijn eerstvolgende terugkeer in Iran wordt zijn paspoort ingenomen, maar toch ook weer teruggegeven. Als hij er opnieuw in slaagt op magistrale wijze te verbeelden wat machtsmisbruik met mensen doet – in A Man of Integrity (2017) roept een goudviskweker het onheil over zich af door de rug te rechten tegenover een omineus bedrijf met overnameambities – wordt zijn uitreisverbod definitief. Zijn vrouw en dochter mogen hem vanuit Duitsland bezoeken, maar zelf kan hij sindsdien geen kant op. Filmen in Iran wordt tegen die tijd een veredelde vorm van verstoppertje spelen. Hij schrijft scenario’s onder pseudoniemen. Op filmsets staat hij klaar om zich te vermommen als crewlid, mocht er een inval plaatsvinden. Hij verhuist naar het Iraanse eilandje Kish in de Perzische Golf, in de hoop dat het regime hem door zijn geïsoleerde bestaan meer met rust zal laten. Zijn beroepsverbod is al die tijd niet eenduidig. ‘De autoriteiten zijn te pervers om eenduidig te zijn’, zegt hij tegen het Amerikaanse vakblad Variety. Het weigeren van individuele vergunningen en de voortdurende oproepen voor verhoren passen in een vorm van psychologische oorlogsvoering waarmee het regime zijn slachtoffers hoopt te verlammen. En wellicht te dwingen tot zelfcensuur. Bij Rasoulof leidden de pogingen tot onderdrukking tot een fascinerende vorm van zelfkritiek: zijn mooie poëtische vroege films vindt hij inmiddels niet meer om aan te zien, omdat hij metaforen gebruikte uit angst voor problemen met de censuur. Je werk laten dicteren door angst, stelt hij twee jaar geleden in een interview met het Amerikaanse Film Comment, betekent erkenning van het systeem dat floreert bij diezelfde vrees. In het eerste deel van zijn doodstrafvierluik There is No Evil zien we hoe dit systeem in stand wordt gehouden: door een onopvallende man die als beul in de gevangenis een braaf draaiend tandwiel in de machine is. In de latere delen reflecteert Rasoulof op ‘de schoonheid van verzet’, zoals hij het in Berlijn omschreef. Door personages te verbeelden die met rechte rug nee durven te verkopen wanneer de machine om hun inzet vraagt. Tegen Film Comment: ‘Ik denk dat in veel gevallen de kosten van een nee niet zo hoog zijn als sommige mensen vrezen. Je zult dingen verliezen, maar je krijgt er eigenwaarde voor terug.’||https://www.volkskrant.nl/cultuur-media/bedreigde-regisseur-mohammad-rasoulof-blijft-nee-zeggen-tegen-het-iraanse-regime~b3c698a8/
2022-08-10||Boerenprotest werkt: VVD, CDA en ChristenUnie zetten ineens vraagtekens bij stikstofdoel landbouw||In het regeerakkoord staat dat 74 procent van de Nederlandse natuurgebieden voor 2030 gevrijwaard moet zijn van mogelijke stikstofschade. Dat vraagt om een vermindering van de landelijke stikstofuitstoot met 50 procent. Het RIVM heeft berekend dat de ammoniakuitstoot van de landbouw met 39 kiloton moet dalen om de natuur voldoende te beschermen. Het omstreden stikstofkaartje van minister Christianne van der Wal (Natuur en Stikstof), waarin per regio een richtinggevend reductiedoel is aangegeven, is op dat aantal kilotonnen gebaseerd. Maar de stikstofwoordvoerders van VVD, CDA en ChristenUnie trekken de noodzaak van zoveel ammoniakreductie nu openlijk in twijfel. Ze hebben deze week kritische schriftelijke vragen aan Van der Wal gesteld. CDA-Kamerlid Derk Boswijk vraagt of ‘de minister helder kan uitleggen waarom er gekozen is voor 40 (feitelijk 39, red.) in plaats van 30 kiloton’. ChristenUnie-woordvoerder Pieter Grinwis stelt dezelfde vraag. ‘Waarom is er door u en het kabinet gekozen voor een emissiereductie voor ammoniak in de veehouderij met 39 kiloton, terwijl er zoveel goede argumenten waren voor de 30 kiloton-benadering?’ Ook VVD’er Thom van Campen zet vraagtekens bij de hoge stikstofambities van het kabinet. Hij vraagt: ‘Hoe kijkt u naar de stelling dat de doelstelling van 40 kiloton emissiereductie waarschijnlijk boven hetgeen ligt wat nodig is om aan het wettelijke doel te voldoen? Deelt de minister de opvatting dat het wettelijke doel het uitgangspunt dient te vormen?’ Afgelopen vrijdag hielden Van der Wal en premier Mark Rutte hun poot nog stijf. Na afloop van hun overleg met boerenorganisaties herhaalden zij dat halvering van de stikstofuitstoot voor 2030 het doel blijft. Maar drie van de vier regeringsfracties in de Tweede Kamer beginnen, waarschijnlijk onder druk van de boerenprotesten, dus te schuiven. Het ter discussie stellen van de stikstofopgave voor de landbouw is veelzeggend, omdat bovengenoemde vragen allang beantwoord zijn. Het antwoord op de vraag van Van Campen is: het kabinet heeft bewust een marge ingebouwd om er zeker van te zijn dat de doelen gehaald worden. Maar het kabinet heeft ook gezegd dat het de reductiedoelen voor de landbouw zal verlagen als de stikstofuitstoot dit jaar meevalt. Van der Wal heeft gekozen voor 39 in plaats van 30 kiloton omdat ze – mede op aandringen van VVD, CDA en ChristenUnie – kiest voor zo veel mogelijk maatwerk en vrijwilligheid en zo min mogelijk dwang. Dat betekent wel dat het stikstofbeleid minder efficiënt wordt. Het doel om driekwart van de natuurgebieden te beschermen tegen stikstofschade kan ook gehaald worden met een ammoniakreductie van 25 tot 30 kiloton. Maar dan moet de overheid heel specifiek grote veehouderijen dicht bij natuurgebieden uitkopen, terwijl die boeren misschien helemaal niet willen stoppen. De prijs van efficiëntie is dus: meer onteigeningen en minder ruimte om rekening te houden met de wensen van individuele boeren. En dat willen VVD, CDA, CU en de boeren óók niet. Dit heeft het kabinet allemaal, inclusief onderbouwing en onderzoeksrapporten, aan de Tweede Kamer gemeld. Dat drie coalitiepartijen nu doen alsof die 39 kiloton niet goed onderbouwd is, lijkt dus een politiek signaal. Het lijkt erop dat VVD, CDA en ChristenUnie naar argumenten zoeken om de stikstofdoelen voor de landbouw te kunnen verlagen. Ook andere vragen van de drie stikstofwoordvoerders sluiten aan bij de kritiek van de boeren. Zo vragen Boswijk en Grinwis of de drempelwaarde voor stikstofemissies bij de vergunningverlening voor boeren omhoog kan. Van der Wal heeft vorige maand al aan de Kamer geschreven waarom zij daar tegen is: dan kunnen veel meer boeren hun veestapel uitbreiden, met een hogere stikstofuitstoot tot gevolg. Die hogere uitstoot moet het kabinet dan weer compenseren met landelijke maatregelen. Dat is dweilen met de kraan open als de rem op het uitbreiden van veehouderijen wordt losgelaten.||https://www.volkskrant.nl/nieuws-achtergrond/boerenprotest-werkt-vvd-cda-en-christenunie-zetten-ineens-vraagtekens-bij-stikstofdoel-landbouw~b1d5abe9/
2022-08-10||Is Limburg nog altijd een generaliteitsland?||‘Het is een kwestie van geduld. Rustig wachten op de dag. Dat heel Holland Limburgs lult’, zong Jack Poels van Rowen Hèze in 1990. Maar 32 jaar geduld is niet beloond. Integendeel. De provincies Utrecht en Limburg hebben allebei ruim 1,1 miljoen inwoners. Maar in Utrecht zijn er 44 duizend mensen in dienst van het rijk. In Limburg maar elfduizend. ‘Dit is volkomen onacceptabel’, zo riepen twee Limburgse vakbondsmannen onlangs in dagblad De Limburger. Zij eisen dat er nog deze kabinetsperiode tweeduizend hoogwaardige rijksbanen voor bollebozen – minimaal hbo- of academische opleiding – van de Randstad naar het heuvelland worden verplaatst. Het moet iets doen tegen de vergrijzing van de provincie. Op dit moment is de gemiddelde leeftijd van de Limburgers al 5 procent hoger dan het landelijk gemiddelde. En ook op andere gebieden is er achterstand. Van de 150 kamerleden wonen er maar vier in Limburg en zestig in Amsterdam. Er is geen rijksmuseum in Limburg, tegen veertig in de Randstad. Van het universitair en hoger onderwijsbudget gaat 70 procent naar de Randstad. Het nieuws haalde de landelijke kranten noch een van de vele televisierubrieken. Als het andersom was geweest en in de Haagsche Courant of Het Parool had gestaan, zou het meteen een nationale crisis zijn geweest. Maar Limburg ligt ver van het regeringscentrum, en dan worden de gebeurtenissen al snel overvleugeld door nieuws dat dichter bij huis ligt. Achterstelling van de periferie is geen Nederlands probleem. In sommige landen heeft de regering het zelfs noodzakelijk gevonden om de hoofdstad te verplaatsen – die van Brazilië ging van Rio naar de nieuwe stad Brasilia, die van Belize van Belize City naar Belmopan, die van Nigeria van Lagos naar Abuja, die van Myanmar van Rangoon (Yangon) naar Naypyidaw en die van Kazachstan van Alma Ata naar Astana. Indonesië is van plan om de hoofdstad te verplaatsen naar Nusantara op het eiland Kalimantan. Limburgers eisen niet dat de hoofdstad – of het regeringscentrum – naar Kerkrade of Venlo komt, hoewel die steden wel een opkikkertje kunnen gebruiken. Maar de FNV’ers willen gewoon enkele rijksdiensten, zoals het nog op te richten politieteam op het gebied van personeelsbeveiliging of enkele stafdiensten van Defensie, waar door de oorlog in Oekraïne flink in wordt geïnvesteerd. Nu zijn er eerder rijksdiensten verplaatst van Den Haag naar Limburg. Na de sluiting van de kolenmijnen werd beloofd 8.500 rijksbanen van Den Haag naar Limburg over te brengen. Dat aantal werd nooit gehaald. Alleen het pensioenfonds ABP en een deel van het CBS zijn daar nog van over: 2.500 van de 8.500 beloofde banen. Het is niet zo dat Randstedelingen niet kunnen aarden in het heuvelland en al snel heimwee krijgen naar de Lange Poten, de Dam of de Euromast. Uit onderzoek blijkt dat ze snel integreren in het zuiden van het land. Maar eigenlijk is Limburg nog altijd een generaliteitsland. Zelfs het dialect wordt met uitsterven bedreigd. Een Randstedeling kan beter zingen: ‘Het is een kwestie van geduld. Rustig wachten op de dag. Dat heel Limburg Hollands lult.’||https://www.volkskrant.nl/economie/is-limburg-nog-altijd-een-generaliteitsland~bd79accf/
2022-08-10||Het weerbericht voor donderdag 11 augustus: zonnig en zeer warm||De komende dagen blijft een hogedrukgebied het weer in onze omgeving beïnvloeden. Donderdag verandert er daarom weinig in het weerbeeld. De zon schijnt tot zonsondergang op verreweg de meeste plaatsen volop en vrijwel overal worden ruimschoots zomerse temperaturen gemeten; alleen op de Wadden is het net wat koeler. Op de warmste plaatsen in het oosten, midden en zuiden wordt het tropisch warm, met waarden tussen 30 en regionaal 33 graden. Vrijdag en zaterdag zien we weinig verandering in het weerbeeld. De wind blijft uit het oosten waaien, waarmee de aanvoer van droge en zeer warme lucht standhoudt. Op de meeste plaatsen komt de temperatuur op deze dagen zelfs nog een graad hoger uit. Daarmee is vrijdag of zaterdag op steeds meer plaatsen sprake van een regionale hittegolf. Wanneer deze week in De Bilt op drie dagen 30 graden of meer wordt gemeten, is er zelfs sprake van een officiële hittegolf. Dit was voor het laatst in 2020 het geval. Na het weekend zien we een omslag in het weerbeeld. De wind draait naar het zuiden, waardoor de lucht vooral vochtiger wordt. De bewolking neemt toe, evenals de kans op regen- en onweersbuien. Echt afkoeling lijkt er echter niet in te zitten.||https://www.volkskrant.nl/nieuws-achtergrond/het-weerbericht-voor-donderdag-11-augustus-zonnig-en-zeer-warm~b7778552/
2022-08-10||Het is weer Mexicaanse week in de eredivisie: spits Giménez naar Feyenoord, Ajax koopt back Sánchez||De Mexicaanse Napoli-speler Hirving Lozano mist in broeierig, chaotisch Napels de Albert Heijn aan de Meerzand in Eindhoven, vertelde zijn vrouw aan een kennis. Daar deden ze hun boodschappen in de twee jaar dat Lozano voor PSV speelde. Heerlijk, die rust, die keuzes, dat overzicht. Een andere oud-PSV’er Andres Guardado krijgt vochtige ogen als hij praat over het lieflijke Brabantse dorpje Knegsel waar hij woonde, in alles de tegenpool van Mexico-Stad. Het lijken onbeduidende details, maar ze spelen wel degelijk mee bij de toevloed van Mexicanen in de Nederlandse competitie. Hun aantal steeg naar vier de voorbije weken. De Mexicaanse voetballers staan veelvuldig in contact met elkaar, beïnvloeden elkaars keuzes bij hun carrièreplanning. Érick Gutiérrez (PSV) en Edson Alvarez (Ajax) vertellen bijvoorbeeld dat ze geen haast hebben verder te trekken. Woensdagmiddag verlengde Gutiérrez ondanks warme belangstelling van Benfica zijn contract bij PSV, een half etmaal na zijn opvallende rol tegen AS Monaco. Op bijna hetzelfde moment regelde de nieuwe Feyenoord-spits Santiago Giménez (21) zijn verblijfsvergunning waardoor hij zaterdag kan debuteren tegen Heerenveen. Ook bij Ajax is het ‘Mexicaanse week’, de landskampioen onderwierp afgelopen maandag de Mexicaanse back Jorge Sánchez (24) aan een medische keuring en sloot kort daarvoor een overeenkomst met CF Pachuca, alwaar Gutiérrez en Lozano doorbraken en ook Alvarez in de jeugdopleiding zat. ‘Zowat elke getalenteerde Mexicaan wil in de eredivisie spelen, Nederland staat er hartstikke goed op,’ vertelt Wout Westerhof, trainer van het hoogste jeugdelftal van Pachuca. Giménez vertelde op zijn eerste persconferentie anderhalve week geleden dat hij de eredivisie al volgde voordat Feyenoord contact met hem opnam. Hij sprak met Lozano, Gutiérrez en Alvarez. ‘Ze zeiden dat het niveau hoog is, de concurrentie groot. Ik vind het een heel mooie competitie. Mijn doel is het WK te halen en een persoonlijke groei door te maken als voetballer. Vandaar dat ik voor Feyenoord koos.’ De eerste drie dagen van Giménez op Nederlandse bodem konden nauwgezet via diens sociale media-kanalen worden gevolgd. De in Nederland gevestigde Mexicaanse journalist Daniel Reyes werd daar speciaal voor ingezet. ‘Giménez is net als Lozano ongelooflijk populair. Als zij zo lovend zijn over de eredivisie dan heeft dat een enorme invloed op jonge Mexicaanse voetballers,’ weet Reyes, die zelf ook erg enthousiast is over die ontwikkeling, omdat het hem meer werk oplevert. Reyes liep de laatste jaren vooral rond bij PSV, waar de meeste Mexicanen speelden (zes). In het Philips stadion is zelfs een muurschildering aangebracht van Guardado. De eerste Mexicaanse PSV’er Carlos Salcido is ambassadeur van de club in Mexico. Feyenoord heeft een sterke troef in algemeen directeur Dennis te Kloese. Hij werkte bij grote Mexicaanse clubs en was directeur jeugdvoetbal en algemeen directeur bij de Mexicaanse bond. Giménez: ‘Dennis ken ik al van jongs af, hij heeft samen met mijn zaakwaarnemers aan de overstap gewerkt.’ De weg weten in Mexico en een goed netwerk hebben is cruciaal. De grote clubs willen hun populairste spelers helemaal niet kwijt. Hun commerciële waarde is enorm in het land met 129 miljoen inwoners en ook nog miljoenen Amerikanen met een Mexicaanse achtergrond. Bijna allemaal houden ze van voetbal. Reyes: ‘Giménez is een van de beste Mexicaanse spitsen van dit moment, hij is een goed opgevoede, grappige jongen, lang, donkerblond en heeft blauwe ogen; dat speelt ook mee bij zijn populariteit. Ik denk dat het zonder Te Kloese niet gelukt was hem los te weken, die heeft echt hard moeten werken.’ Er werd een constructie bedacht waarbij Feyenoord eerst 50 procent van de transferrechten koopt voor zo’n 4 miljoen euro. In de komende twee jaar kan Feyenoord nog meer procenten kopen. Ook de vader van Giménez moest zijn gewicht in de strijd leggen om de spits naar Rotterdam te krijgen. Deze Christian ‘Chaco’ Giménez voetbalde zelf lang voor Cruz Azul en Pachuca. Hij werd door Maradona tweemaal opgeroepen voor het Argentijns elftal, maar kwam niet in actie, werd genaturaliseerd tot Mexicaan en speelde nog vijf interlands voor dat land, zijn zoon staat op eentje minder. Westerhof kent Chaco goed. ‘We hebben vaak geprobeerd Santiagio Giménez naar Pachuca te halen. Hij is een bijzondere speler, die altijd lichtingen oversloeg. Hij maakte veel goals, is best technisch, sterk, intelligent, kan goed koppen. Hij is een echte winnaar en aanspeelpunt die in meerdere systemen kan spelen. Op elke bal gaat hij vol gas. Heel gedreven, hij had al jong een diëtist en persoonlijke trainer.’ Giménez debuteerde al jong in het eerste van Cruz Azul. ‘Nog opvallender: hij nam direct de strafschoppen. Er spelen genoeg vedettes bij Cruz Azul, mannen vol tatoeages waar je geen ruzie mee wil krijgen.’ Giménez is zeer actief op sociale media, door een foto te posten van hem samen met Jacob Rasmussen kwam het nieuws naar buiten dat de verdediger bij Feyenoord kwam spelen. Giménez glimlachend: ‘Dat wordt mijn rol, ik ga vanaf nu alle nieuwe spelers aankondigen.’ Serieuzer: ‘Ik vind het ontzettend gaaf om via sociale media al mijn vrienden, familie en eigenlijk heel Mexico mee te laten leven met mijn nieuwe avontuur. Ik wil ze laten merken wat een mooie club Feyenoord is.’||https://www.volkskrant.nl/sport/het-is-weer-mexicaanse-week-in-de-eredivisie-spits-gimenez-naar-feyenoord-ajax-koopt-back-sanchez~bf03c6f8/
2022-08-10||Draconische maatregelen zijn nodig om bestaanszekerheid van Nederlanders deze winter te borgen||Het is de vraag die mij steeds weer bekruipt. Hoe dan? Hoe gaan wij, gewone mensen, deze winter overleven? Ik heb het niet alleen over de laagste inkomens, die nu al kopje onder gaan. Een nieuw energiecontract is 4.000 euro duurder dan het oude. Maandtermijnen stijgen niet zelden van 175 naar bijna 600 euro. De inflatie staat nu op 11 procent. Aangezien burgers al jaren een forse huur en hypotheek betalen, betekent dit simpelweg dieprode cijfers in het modale huishoudboekje. Zicht op de armoede in een willekeurige essentiële beroepsgroep geeft een enquête van het Tijdschrift voor Verzorgenden, vakblad voor verzorgenden die in de thuis- of verpleeghuiszorg werken. Vier op de tien verzorgenden (41 procent) zeggen geldzorgen te hebben. ‘Ik word er depressief van’, reageert een verzorgende, ‘werken en niks overhouden. Ik werk alleen maar om te overleven.’ ‘Ieder dubbeltje twee keer omdraaien, ’s avonds één lampje aan om kosten te besparen, geen verwarming aan, geen uitjes of vakantie, een broodje als avondmaal, kleding kopen bij de kringloop… Het is een greep uit de reacties van verzorgenden die aangeven moeite te hebben om rond te komen.’ Een besef van urgentie lijkt vooralsnog te ontbreken bij het kabinet. Het lijkt te worden afgedaan met: thermostaat lager, trui aan, korter douchen. Een gotspe. In een normale winter – laat staan een barre – betaal je alsnog honderden euro’s meer per maand dan vorig jaar, al zet je de thermostaat op 15 graden. Wie nu nog moet isoleren is bovendien niet voor de eerste nachtvorst klaar. Isolatiebedrijven hebben inmiddels maandenlange wachtlijsten. Een steeds grotere groep huiseigenaren zit overigens klem tussen de stijgende energienota en de verduurzamingskosten, aldus Vereniging Eigen Huis. De angst is dat energiearmoede op verschillende plekken in Europa tot grote maatschappelijke onrust zal leiden. Duitse media waarschuwen voor een ‘Wutwinter’ en vrezen dat vooral de rechts-populisten munt zullen slaan uit de woede en wanhoop. Ik vrees dat dat ook hier een probleem kan worden. Het al wijdverbreide anti-overheidssentiment zal alleen maar toenemen als mensen letterlijk in de kou staan. In het Verenigd Koninkrijk is de Don’t Pay-campagne begonnen. Vanaf 1 oktober betalen tienduizenden Britten geen energierekening meer. Uit burgerlijke ongehoorzaamheid of omdat ze het überhaupt niet meer kunnen. Een vrij ontwrichtende actie die nu momentum vergaart en één miljoen Britten wil bereiken. Eenderde van de Britse huishoudens kampt met energiearmoede, meldde CNN. Intussen gaat het de multinationals, ook de grote vervuilers en energiereuzen, bijzonder voor de wind. Onder meer Shell en Unilever zagen de winsten over het afgelopen kwartaal tot recordhoogte stijgen. Ook de winst van Eneco steeg in 2021 tot 209 miljoen euro. Shell is het extreemste geval. Onder de streep kwam de winst de afgelopen drie maanden uit op 18 miljard dollar. De hoge prijzen noemt bestuursvoorzitter Ben van Beurden een ‘wereldwijd fenomeen’ waar Shell niet veel aan kan doen. Aan het verdienen van geld hangt wel een verantwoordelijkheid, zegt hij. Men belooft miljarden in duurzame energie te steken. Het maakt wat cynisch. Naast de uitstoot van bijna 7 megaton per jaar in Nederland heeft het bedrijf internationaal tientallen rechtszaken lopen vanwege corruptie en vervuiling. Shell is al bijna zestig jaar op de hoogte van de schadelijke gevolgen van hun producten voor de opwarming van de aarde, stelt Greenpeace. Het is tijd voor hard overheidsingrijpen. Terecht stelt VN-topman António Guterres dat het immoreel is dat olie- en gasbedrijven recordwinsten maken over de rug van de armsten en ten koste van het milieu. Hij stelt dat ‘excessieve winsten’ van olie- en gasbedrijven immoreel zijn en dat overheden overwinsten fors moeten belasten en besteden aan kwetsbaren. Een aantal Europese landen heeft inmiddels pijlsnel een windfall- of ‘bofbelasting’ op de megawinsten van energiebedrijven ingevoerd: een tijdelijke of eenmalige extra heffing om overwinsten af te romen. Onder meer het Verenigd Koninkrijk (Shell valt daar onder het windfall-regime), Roemenië, Slowakije, Bulgarije en Hongarije. Spanje kwam met een ‘regulerende maatregel’ met vergelijkbaar effect. Nederland doet niets. ‘Het duurt twee jaar voordat de belastingregels aangepast zijn’, aldus staatssecretaris Marnix van Rij (Financiën). Absurd. Er zijn draconische maatregelen nodig om de bestaanszekerheid van misschien wel miljoenen Nederlanders deze winter te borgen. Het kan niet zo zijn dat de burger en niet het bedrijfsleven de rekening van de torenhoge energie- en grondstofprijzen betaalt. Harriet Duurvoort is publicist. Zij schrijft om de week een wisselcolumn met Danka Stuijver.||https://www.volkskrant.nl/columns-opinie/draconische-maatregelen-zijn-nodig-om-bestaanszekerheid-van-nederlanders-deze-winter-te-borgen~bf8c0556/
2022-08-10||Mes frères, et moi is een rauw-realistisch sprookje over hoe kunst je leven kan redden ★★★★☆||Het lijkt een smoesje om niet verder te hoeven schilderen aan het uitgestorven schoolgebouw. Maar eigenlijk gaat het veel dieper, in het geslaagde Franse coming-of-agedrama Mes frères, et moi: de 14-jarige Nour onderbreekt zijn zomerse taakstraf omdat hij daadwerkelijk wordt geraakt door de klanken die hem tegemoet stromen vanuit het muzieklokaal. Nours doodzieke, comateuze moeder hield toen ze nog bij bewustzijn was ontzettend van Italiaanse opera. Een aria als Una furtiva lagrima uit Donizetti’s L’elisir d’amore, mama’s favoriet, kan Nour letterlijk meezingen. Als hij maar de kans krijgt. Mooi dus, dat Nour (Maël Rouin Berrandou) in het klasje van operazangeres Sarah (Judith Chemla) belandt. Sarah is naar Nours Zuid-Franse havenstadje afgereisd om tijdens de zomervakantie voor wat culturele educatie te zorgen. Ze ziet meteen iets in de ontwijkende, maar nieuwsgierige jongen, en stimuleert hem om mee te doen met haar lessen. Het vrolijk ingerichte, helverlichte leslokaal wordt door de Franse cineast Yohan Manca als een heuse oase voorgesteld. Een plek om tot rust te komen, tegenover het afgeleefde, met troep volgepropte appartement waar Nour woont met zijn volwassen broers Abel (Dali Benssalah), Mo (Sofian Khammes) en Hedi (Moncef Farfar), en hun stervende moeder die aan de beademingsapparatuur ligt. Terwijl hij thuis constant wordt opgejaagd, kan Nour zich bij Sarah door de muziek laten meevoeren. Beetje bij beetje schudt ze zijn stem wakker, in scènes die volop steunen op de frisse chemie tussen Chemla en natuurtalent Rouin Berrandou. Hoe kunst je leven kan redden, zo formuleerde Manca zelf het thema van zijn speelfilmdebuut, dat hij vrijelijk baseerde op het toneelstuk Pourquoi mes frères et moi on est parti... van Hédi Tillette de Clermont-Tonnerre. Je kunt het ook een film over het vinden en toe-eigenen van ademruimte noemen. Manca brengt de verstikkende relatie tussen de broers uitstekend over, en hoe noodzakelijk het voor Nour is om aan die dynamiek te ontsnappen. Tegelijkertijd voel je ook goed hoezeer hij, Abel en Mo – anders dan zwart schaap Hedi – ernaar verlangen om als gezin bij elkaar te blijven. Manca geeft dit verhaal iets universeels en tijdloos, door bijvoorbeeld mobieltjes en sociale media buiten beeld te laten. Het camerawerk van Marco Graziaplena, uit de hand gedraaid in de verzadigde kleuren van 16mm filmmateriaal, snuift de zwoele zomerse sfeer van het nooit bij naam genoemde stadje helemaal op. Het eindresultaat is een meeslepend, rauw-realistisch sprookje dat zichzelf knap in toom houdt: zelden wordt de grens van het geloofwaardige overschreden, en toch mag je geloven dat voor Nour alles mogelijk is.||https://www.volkskrant.nl/cultuur-media/mes-freres-et-moi-is-een-rauw-realistisch-sprookje-over-hoe-kunst-je-leven-kan-redden~bb2aba3d/
2022-08-10||De kracht van goed ‘production design’: hoe een filmset als levend organisme meegroeit met de plot||Een beker propvol tandenborstels. Natuurlijk staat die daar, op een plankje in de badkamer van de 14-jarige Nour, zijn drie broers en hun comateuze moeder. Ook de hoofdpersonages van het Franse drama Mes frères et moi (nu in de bioscoop) zullen regelmatig hun tanden moeten poetsen. Maar hoe logisch de aanwezigheid van de beker met tandenborstels ook is, en hoe onnadrukkelijk die zich ook mag ophouden tussen de andere spullen in de badkamer, op de achtergrond verraadt het voorwerp stilletjes de complexe familieverhoudingen. Nour en zijn broers zitten elkaar voortdurend op de lip. In de benauwende huiselijke situatie – een rommelig appartement in een Zuid-Frans havenstadje – krijgt de jongen nauwelijks ademruimte. Tegelijkertijd proberen zijn oudste broers het gezin bijeen te houden en willen ze hun stervende moeder per se thuis verzorgen. Dat alles wordt uitgedrukt door die beker met zijn opgehokte tandenborstels, zonder dat de film er expliciet op wijst. Wat knap en subtiel van regisseur Yohan Manca, kun je dan denken. Het in juni verschenen boek Production Design & the Cinematic Home kiest een ander perspectief. De Engelse filmwetenschapper Jane Barnwell legt de eer voor zulk detailwerk niet bij de regisseur, maar bij de production designer. Barnwell benadrukt dat het in de eerste plaats diens taak is om de visie van de regisseur om te zetten in een coherente visuele stijl, in nauwe samenwerking met de director of photography en de decor- en kostuumontwerpers. Iemand als Jonathan Israël, de production designer van Mes frères et moi, schept als het ware de huid van een film – tot en met de beker met tandenborstels in de badkamer, het op een kast rondslingerende strijkijzer en de onder zooi verstopte, met voetbalstickers beplakte piano waar mama ooit op speelde. Waarom dan één beker in plaats van vier of vijf? Waarom een witte? En die tandenborstels, ogen die fris of juist wat smoezelig? Wezenlijke vragen, als je Barnwells boek volgt. ‘De persoonlijke ruimte kan de psychologie van een personage weerspiegelen, terwijl de interieurs een innerlijk landschap en lagen van het achtergrondverhaal reflecteren.’ Barnwell, die al meerdere boeken over production design schreef, nodigt de lezer uit om de blik juist op die achtergrond te richten. Gemakkelijk is dat niet. Het cruciale werk van de production designer wordt al snel over het hoofd gezien en in zekere zin kun je zeggen dat dat ook zo is bedoeld. Barnwell: ‘Het succes van het production design hangt vaak samen met hoe onzichtbaar het is – omgevingen die geloofwaardig overkomen en geen aandacht vestigen op hun kunstmatigheid.’ Juist vanwege die fascinerende paradox – hoe transparanter het production design, hoe krachtiger – heeft Barnwell the cinematic home, het ‘filmische thuis’, uitgekozen als onderwerp voor haar boek. De woning van een filmpersonage moet je meestal het gevoel geven dat hier echt en al een hele tijd wordt geleefd: alsof de camera midden in een wereld is geplant die ook buiten het filmkader bestaat, in plaats van in een zorgvuldig ingerichte ruimte. Tegelijkertijd dienen de personages volledig tot uitdrukking te komen in hun omgeving, te midden van hun spullen. Alles lijkt er ‘zomaar’ te zijn terwijl het, soms op een haast subliminale manier, zwanger van betekenis is. Neem Get Out (2017) van Jordan Peele, een van de films die Barnwell uitgebreid behandelt. De Afro-Amerikaanse fotograaf Chris Washington gaat voor het eerst met zijn witte vriendin Rose Armitage op familiebezoek bij haar ouders. Te laat beseft hij dat de visite een valstrik is: de Armitages blijken duivelse racisten die Chris met hypnose willen zombificeren, zoals ze eerder al deden met de vele andere zwarte mannen die Rose meelokte. Een beladen thematiek die op allerlei niveaus door het production design spookt, tot en met de wanddecoraties. Chris wordt geïntroduceerd via enkele zwart-witfoto’s van zijn werk, die in uitvergroot formaat aan de muren van zijn woning hangen: een zwarte man die met een bos witte ballonnen over straat loopt, een gemaskerd wit jongetje en een van onderaf gefotografeerde opvliegende duif. Heel subtiele verwijzingen naar de ellende die Chris te wachten staat, maar ook beelden waarin lucht en vrijheid een belangrijke rol spelen. Daarnaast vormen de foto’s een sterk contrast met de oude landkaarten, jachttrofeeën en statige 19de-eeuwse portretschilderingen (van witte mensen) die in het ouderwets ingerichte landhuis van de Armitages hangen. Als je de film een tweede keer kijkt, krijgen die objecten een duister karakter, maar daarvan proef je de eerste keer nog weinig. ‘Het huis van de Armitages moet volstrekt normaal en liberaal aanvoelen en niets prijsgeven van de sinistere toestanden onder het exterieur’, vertelde Rusty Smith, de production designer van Get Out, aan Jane Barnwell. Toch laten Peele en Smith die sinistere toestanden tot het oppervlak doordringen. Achter het bed in Rose’ oude slaapkamer hangen hippe posters, maar later, als de ware plannen van de Armitages duidelijk zijn geworden, hebben ze plaatsgemaakt voor selfies van Rose met haar eerdere slachtoffers: zwarte mannen die, net als de hertenkoppen in het huis, gereduceerd zijn tot trofee. Dat is de kracht van production design: hoe een set niet zomaar een set blijft, maar als levend organisme meegroeit en meespreekt met de plot. Production design reikt daarbij veel verder dan het decorontwerp, benadrukt Barnwell. De ruimten waarin een film zich afspeelt, hun belichting en de kleding van de personages die zich in die ruimten begeven: de production designer is degene die ze op één lijn brengt, in overleg met de regisseur. Om de blik van haar lezers op al die niveaus te trainen heeft Barnwell een methode ontwikkeld die ze visual concept analysis noemt. Die methode staat stapsgewijs stil bij elk facet van het production design, dus bijvoorbeeld ook bij de wisselwerking tussen binnen en buiten, of hoe de achterliggende psychologie van een scène doorsijpelt in het kleurgebruik. Vertrekpunt is het idee dat aan ieder filmontwerp een eenduidig visueel idee ten grondslag ligt, waarna de methode twee kanten op kan werken. Als je weet welke invalshoek de production designer en regisseur hebben gekozen, kun je ernaar gaan speuren in de uiteindelijke film. Maar je kunt ook aandachtig naar een film kijken om zelf tot een interpretatie van het visuele concept te komen. Barnwell past haar aanpak even nuchter als inzichtelijk toe in zeven interessante casestudy’s, van Get Out en Bridget Jones’s Diary (2001) tot de Netflix-serie Stranger Things. Een van Barnwells interessantste voorbeelden is Bong Joon-ho’s Parasite (2019), waarin de straatarme Koreaanse familie Kim infiltreert in het huishouden van de welvarende familie Park. Barnwell beschrijft hoe production designer Lee Ha-jun het concept van ‘verticale hiërarchie’ uitwerkte, te beginnen bij de relatie tussen interieurs en exterieurs (‘in and out’, noemt Barnwell dit onderdeel van haar analyse). De immens krappe, met spullen en troep bezaaide souterrainwoning van de Kims is gesitueerd in het laaggelegen, arme deel van een grote stad. Het huis bevindt zich half onder en half boven straatniveau, als suggestie dat de sociale positie van de Kims niet alleen beter maar ook nóg slechter kan worden. Het getraliede, stoffige raam van de woning kijkt uit op een morsig straatje met smerige randen vol onkruid. De smetteloze, op een heuvel gebouwde villa van de Parks ligt afgeschermd achter een betonnen muur. Eenmaal door de poort moeten bezoekers eerst nog een trap op om bij het huis te komen. Anders dan de onregelmatige, steile trappen in de wijk van de Parks heeft deze trap brede en platte treden die makkelijk begaanbaar zijn. De modernistische villa – net als de kelderwoning van de Parks een speciaal voor de film gebouwde locatie – kijkt uit op een weelderig gazon. De Parks hebben het geld om zich volledig van de buitenwereld af te sluiten, al blijkt dat isolement in de loop van de film volstrekt illusoir. Die hiërarchische aspecten onderzoekt Barnwell ook in de andere blokjes van haar analyse (ruimte, licht, kleur, decorontwerp). De monochrome ruimten van de villa van de Parks mogen dan wel smetteloos en opgeruimd zijn, schrijft ze, ‘het lijkt ook alsof alle emotie en oprechte menselijke interactie tijdens dat proces zijn verwijderd.’ De Kims zitten voortdurend in het halfdonker, terwijl de enorme vensters van de villa van de Parks overal zonlicht binnenlaten; de klasse van de personages uit Parasite spreekt dus zelfs uit de hoeveelheid daglicht die ze tot hun beschikking hebben. Het ergst eraan toe is de voortvluchtige echtgenoot van de huismeid, die zich in de geheime bunker onder de villa heeft verschanst en volledig van daglicht verstoken blijft. Die bunker oogt vochtig en roestig, met afbladderend pleisterwerk en schimmelige oppervlakten, terwijl de slaapkamer van de Parks er volgens Barnwell uitziet als de suite van een boetiekhotel. Mooi hoe Barnwell de tijd neemt om de besproken films onder de loep te nemen (al zou je soms wensen dat Production Design & the Cinematic Home wat levendiger was geschreven: Barnwell heeft een droge, onbewogen schrijfstijl die wat sobertjes afsteekt tegen het immens rijke onderwerp). Tijdens het lezen krijg je erg veel zin om meesterwerken als Parasite en Get Out (opnieuw) te kijken, en om zelf op ontdekkingstocht te gaan met de production design-bril op. Als je door het lezen van dit boek één ding leert, dan is het dat vrijwel elke speelfilm zo’n intensieve huiszoeking verdient. De term ‘production design’ bestond nog niet toen Walter Reimann, Walter Röhrig en Hermann Warm als eersten lieten zien hoe cruciaal het visuele ontwerp van een film kan zijn. In elk beeld van dit pionierswerk uit het horrorgenre wordt de verwrongen mentale staat van de personages en hun wereld veruitwendigd, met beklemmende interieurs die al net zo schots en scheef ogen als de straten en façades. In de scène waarin de politie het eerste slachtoffer van de seriemoordenaar vindt, liggend in bed, lijkt het slaapkamerraam net een mes waarvan de punt naar het lijk wijst. De jonge, door een niet nader benoemd trauma geplaagde Carol (Catherine Deneuve) glijdt over de rand van de waanzin wanneer haar zus op vakantie gaat en ze alleen achterblijft in hun Londense appartement. Polanski en production designer Seamus Flannery laten geen mogelijkheid onbenut om Carols psychotische realiteit zichtbaar te maken: niet alleen in rottende etenswaar – close-ups van uitschietende aardappelen, het schimmelende karkas van een konijn – maar ook in de ruimte van het appartement. De gang lijkt alsmaar donkerder en langer, terwijl de woonkamer soms drie keer zo groot wordt, met een verstikkende afstand tussen de meubels. Een meesterwerk, ook als je het over vanzelfsprekend maar feilloos production design hebt. Hoofdpersonage Mason (Ellar Coltrane) wordt van zijn 6de tot zijn 18de gevolgd in een film die over evenzoveel jaren werd opgenomen. Niet alleen worden de acteurs langzaam maar zeker ouder, ook de wereld groeit met hen mee, van de politieke situatie in de VS tot de spullen in Masons slaapkamer. Als een gek verzamelde production designer Rodney Becker passende objecten die niet alleen het verstrijken van de tijd vingen, maar de film ook een authentiek documentair karakter konden geven, zoals Masons Spider-Man-pyjama en de gameboy die later plaatsmaakt voor een Xbox. Leuk om bij deze wonderbaarlijke tijdreis te zoeken naar dingen die niet verdwijnen, maar blijven. In dit kostuumdrama komt de uitgehuwelijkte Katherine (Florence Pugh) langzaam in opstand tegen haar sadistische echtgenoot. Regisseur Oldroyd en production designer Jacqueline Abrahams lieten zich voor het minimalistische uiterlijk van de film sterk inspireren door de enigmatische portretten van de Deense schilder Vilhelm Hammershøi (1864-1916): vrouwen, met de rug naar de toeschouwer gekeerd, die bij daglicht zitten of staan in sober ingerichte interieurs. Lady Macbeth heeft niet alleen dezelfde opgekropte spanning, maar vaak ook dezelfde lichtinval en dezelfde bedeesde kleuren als Hammershøis schilderijen. De strak langs de wanden opgestelde meubels lijken hun adem in te houden voor wat komen gaat. Deze familiefilm heeft zijn immense snoezigheid ook zeker aan het production design te danken. Beertje Paddington zaait liefde en warmte waar hij maar komt: dat zie je onder meer aan de warme kleuren waarmee production designer Gary Williamson het huis van de Browns, Paddingtons gastgezin, heeft ingericht. Veel nadruk op rood, bijvoorbeeld, niet alleen in de kostuums (Paddingtons hoed, de trui van Mrs. Brown) maar ook in de rekwisieten. Wanneer de beer door een misdadig misverstand bij de Browns wordt weggehaald en in de gevangenis belandt, verhuist de kleur rood met hem mee: door per ongeluk een rode sok mee te wassen kleurt hij de gestreepte tenues van zijn medegevangenen roze; wanneer hij de gevangeniskeuken overneemt met zijn briljante marmeladerecepten verschijnen er overal trossen chilipepers. Intussen is uit het straatbeeld bij de Browns al het rood weggetrokken.||https://www.volkskrant.nl/cultuur-media/de-kracht-van-goed-production-design-hoe-een-filmset-als-levend-organisme-meegroeit-met-de-plot~b813ce1f/
2022-08-10||There Is No Evil is een pijnlijke, prachtig humane film over medeplichtigheid en verzet ★★★★☆||Heshmat is in principe een keurige Iraanse burger – en zo toont de vorige maand gearresteerde filmmaker Mohammad Rasoulof hem ook, in het eerste hoofdstuk van zijn doodstrafvierluik There Is No Evil. Hij bevrijdt een vastzittende kat, haalt zijn al even voorbeeldige echtgenote op van de school waar ze werkt, doet boodschappen bij de supermarkt, stofzuigt het appartement van zijn moeder, eet met zijn vrouw en dochter in een pizzarestaurant. Rasoulof neemt tijdens het eerste halfuur van zijn film alle tijd voor het alledaagse, alsof hij er inmiddels op vertrouwt dat zijn publiek wéét dat wachten loont. Het zijn scènes zoals de Oostenrijkse provocateur Michael Haneke, een van Rasoulofs voorbeelden, ze ook graag mag serveren. Ze nodigen haast uit tot wegdommelen, ook al weet je, vóél je, dat je elk moment ruw kan worden opgeschrikt. Zo ook in deze film, die in 2020 op het filmfestival van Berlijn werd bekroond met een Gouden Beer. Het verhaal van Heshmat eindigt met de onthulling van zijn dagelijks werk, waar hij ’s avonds in nette kleren naartoe rijdt. Na het doorlopen van een steriel gangenstelsel voltrekt hij de executie van een rijtje gehangenen. Druk op de knop – en klaar. Het is als boodschappen doen. Ziedaar Rasoulofs verbeelding van de banaliteit van het kwaad (ook Hannah Arendt noemt hij als inspiratiebron): de gewone man als klein, maar cruciaal onderdeel van een vernietigend systeem. Het getuigt van hogere vertelkunst hoe Rasoulof in de daaropvolgende verhalen steeds een nieuwe beul introduceert en daarbij steeds meer lucht en licht toelaat. In het tweede hoofdstuk raakt de dienstplichtige Pouya zo in paniek van een executieopdracht, dat hij met een zwaaiend wapen uit de gevangenis hoopt te ontsnappen. Javad, een andere dienstplichtige, ontdekt in het derde verhaal – tijdens zijn verlof, waarin hij zijn geliefde ten huwelijk wil vragen – hoe vernietigend ver zijn beulswerk reikt. En arts Bahram heeft nogal een familiegeheim te onthullen als zijn nicht uit Duitsland op bezoek komt. Het beulsensemble biedt in There Is No Evil een rijkgeschakeerd portret van het doodstrafsysteem, een systeem van jaknikkers en weigeraars wier werk veel méér doodt dan de directe slachtoffers. Het is een pijnlijke, prachtig humane film over medeplichtigheid en verzet, die zich moeiteloos kan meten met Rasoulofs krachtige eerdere werk over de vermorzelende macht van een totalitaire staat.||https://www.volkskrant.nl/cultuur-media/there-is-no-evil-is-een-pijnlijke-prachtig-humane-film-over-medeplichtigheid-en-verzet~bfcd9d2d/
2022-08-10||Nieuw onderzoek: sparren en dennen in het nauw door klimaatverandering||De zeven onderzoekers publiceerden hun bevindingen woensdag in het wetenschappelijk tijdschrift Nature. Zij komen tot hun inzichten door het opkweken van ongeveer 4.600 zaailingen van negen verschillende boomsoorten, onder wisselende omstandigheden en op verschillende locaties. Warmte creëerden ze met infraroodlampen, de droogte reguleerden ze met grote plastic zeilen. De wetenschappers bekeken de resultaten over een periode van vijf jaar. De negatieve effecten deden zich tijdens de onderzoeksperiode niet alleen voor bij de hoogst gecreëerde gemiddelde temperatuurstijging van 3,1 graden Celsius, maar ook al bij een verhoogde gemiddelde temperatuur van 1,6 graden. Die effecten waren het sterkst bij de witte spar Picea glauca (in Nederland wel bekend en verkrijgbaar als ‘mini-kerstboom’) en de Abies balsamea, oftewel de balsemzilverspar. Soorten die beter bestand zijn tegen opwarming, zoals de esdoorn, zijn in de zuidelijker gelegen bosgebieden in Amerika schaarser. De onderzoekers achten het onwaarschijnlijk dat ze zich in die gebieden snel genoeg kunnen vermeerderen om het verlies in de noordelijker regio’s te kunnen compenseren. Het nieuwe onderzoek bevestigt dat bomen en bossen over de hele wereld kampen met de gevolgen van klimaatverandering. Afgelopen voorjaar publiceerden wetenschappers de resultaten van langlopend onderzoek naar tropische regenwouden in Australië. Sinds de jaren tachtig sterven bomen in Australische regenwouden tweemaal zo snel als voorheen, constateerden zij. Als die trend zich doorzet, stoten regenwouden binnenkort evenveel CO2 uit als zij opnemen. Nederlands onderzoek toonde dit jaar aan dat soorten als de fijnspar bij toenemende droogte en hitte een grotere sterftekans hebben dan andere coniferen. De spar bleek na de extreme droogte van 2018 gevoeliger voor sterfte dan andere boomsoorten. De naalden raken waarschijnlijk beschadigd, waarna de bomen verzwakken en gevoeliger worden voor insecten en schimmels. Soorten die bij droogte hun naalden of bladeren laten vallen, hebben betere kansen om te overleven, zo bleek. Met die strategie verminderen de verdamping en verdroging van een boom, waardoor die zijn krachten kan sparen en moeilijke perioden beter doorstaat. Vorig jaar constateerde de Europese Rekenkamer in een rapport dat het bos in de Europese Unie de laatste dertig jaar weliswaar in oppervlakte is toegenomen, maar dat de staat van die bossen is verslechterd. Vooral in Centraal-Europa sterven veel fijnsparren als gevolg van droogte. Door de verslechterde staat van bomen en bossen zijn die minder goed in staat om CO2 op te nemen. Als een van de oplossingen zien wetenschappers een nieuwe vorm van bosbeheer, die draait om het samenstellen van ‘klimaatslimme’ bossen. Die moeten minder monotoon van samenstelling zijn dan veel huidige bossen, en daarnaast worden voorzien van soorten die beter bestand zijn tegen de veranderende klimaatomstandigheden.||https://www.volkskrant.nl/nieuws-achtergrond/nieuw-onderzoek-sparren-en-dennen-in-het-nauw-door-klimaatverandering~b807d579c/
2022-08-10||Opinie: Kritiek op Amnesty is onterecht, ook onwelgevallige feiten moeten boven tafel||Dat was even schrikken. Met een stevig rapport over Oekraïne ‘speelt Amnesty International Rusland in de kaart’, aldus de kop boven het hoofdredactioneel commentaar dinsdag in de Volkskrant. ‘O ja, die fiets’, denk ik dan. Ik ben van 1953, de jaren zeventig heb ik bewust meegemaakt. In die tijd kon in (te) linkse kringen nogal eens worden vernomen dat het maar beter was sommige onprettige zaken te verdoezelen, dit ‘om de tegenstander niet in de kaart te spelen’. Dat was een gevleugelde uitdrukking. Een voorbeeld uit vele, van iets later datum: sommige tegenstanders van het Zuid-Afrikaanse apartheidsregime beviel het maar niets dat berichten naar buiten kwamen over martelingen in kampen van het ANC. Dat zou (daar gaan we weer) alleen maar ‘de tegenstander in de kaart spelen’. Met andere woorden: het nieuws zou worden misbruikt in de propagandamachine van het apartheidsbewind. De martelingen werden wereldkundig gemaakt door onder anderen – let wel – Amnesty International. En terecht. ‘De waarheid is altijd revolutionair’, zoals Antonio Gramsci zei. Het verzwijgen van onwelgevallige feiten dient nooit ‘de goede zaak’, wat dat ook moge zijn, en keert zich uiteindelijk tegen de pleitbezorger van de goede zaak zelf. Van het beginsel ‘de tegenstander niet in de kaart spelen’ heb ik daarom sinds de jaren zeventig mijn bekomst, zeker als waarheidslievende journalist. Ik neem feiten waar en rapporteer daar rücksichtslos over, ook als dat niet in mijn straatje te pas komt - mocht ik al een straatje hebben. Daarom schrok ik van de kop boven dat commentaar. Wat betekent dit voor onze verslaggevers in Oekraïne? Kunnen die geen melding meer maken van misdragingen door Oekraïense militairen, indien ze daar getuige van zijn? Wat betekent het voor mij als correspondent in Istanbul? Mag ik niet langer feiten melden die Erdogan in de kaart kunnen spelen? Het commentaar zelf bevatte wel de nodige nuance. Er staat dat Amnesty ‘de taak heeft mensenrechtenschendingen te rapporteren, ook als dat onaangenaam klinkt’. En de uitdrukking ‘in de kaart spelen’ komt in de tekst niet voor. Maar de strekking is toch dat de organisatie er onverstandig aan heeft gedaan dit rapport op deze manier naar buiten te brengen en zo ‘in de Russische propagandafuik’ te zwemmen. Ik heb het gevoel dat daarmee het kleedje onder mij als journalist wordt weggetrokken. De waarheid boven alles, is mijn professionele motto. Of ‘de tegenstander’ daar dan misbruik van maakt, dat is aan hem – ik kan er geen rekening mee houden. Uiteraard gaat het me niet alleen om een ongelukkige kop boven een commentaar. De kritiek op Amnesty wordt breed gedeeld, niet alleen in Oekraïne. In Trouw schreef commentator Stevo Akkerman te overwegen zijn lidmaatschap van de organisatie op te zeggen. Dat zou jammer zijn. Regeringen kunnen het zich veroorloven soepel om te gaan met rechtsbeginselen, soms worden ze daar zelfs toe gedwongen, zoals Arie Elshout maandag in zijn column betoogde. Maar als er één organisatie is die niet mag schipperen met het internationaal humanitair recht, dan toch wel Amnesty International. Ook dat recht berust op het principe van onpartijdige waarheidsvinding, zie de blinddoek en weegschaal van Vrouwe Justitia. Zonder dat wordt het recht een verkapte vorm van internationale machtspolitiek. Het gekke van oorlogsrecht is: het geldt ook in tijden van oorlog en het geldt voor beide partijen. Des te meer in Oekraïne. Verontwaardiging over het misdadige optreden van de Russen is de voornaamste reden voor de omvangrijke internationale mobilisatie tegen Rusland. Het is belangrijk in het oog te houden waar die verontwaardiging uit voortkomt: uit schending van het rechtsgevoel. Dat wordt ondergraven als het internationaal recht terzijde wordt geschoven omdat het in dit geval onbruikbaar zou zijn – de Russische agressor trekt zich er immers al helemáál niets van aan. Dat is een houding die heeft geleid tot misstanden als Abu Ghraib en Guantánamo Bay. De Amerikanen vonden dat zij tegenover het ‘evil’ van het jihadistisch terrorisme, tegenover de schoften die 11/9 op hun geweten hadden, gerechtigd waren de Geneefse conventies terzijde te schuiven. Toenmalig defensieminister Donald Rumsfeld heeft dat letterlijk zo gezegd. Jawel, veruit de meeste oorlogsmisdrijven in Oekraïne worden gepleegd door Rusland. Die ‘context’ ontbrak volgens de critici in het Amnesty-rapport, maar ook dat is onjuist. Het wordt wel degelijk benadrukt. Bovendien heeft Amnesty de afgelopen maanden meer dan voldoende duidelijk gemaakt hoe het de Russische acties beoordeelt, ook dat is context. Onterecht is ook het verwijt dat de bewijsvoering te dun is. Amnesty heeft niet anders geopereerd dan gebruikelijk. Waarnemers delen hun bevindingen. Die duiden op een patroon van handelingen in strijd met het humanitair recht. Amnesty heeft ook nu niet de pretentie een definitief, rechterlijk oordeel te vellen over gepleegde ‘oorlogsmisdrijven’, een woord dat in het rapport niet voorkomt. Dat is aan het Internationaal Strafhof. De hoofdaanklager zal zijn handen vol hebben aan de wandaden van de Russen. Maar ik weet zeker dat hij óók zal kijken naar mogelijk door Oekraïners gepleegde misdrijven.||https://www.volkskrant.nl/columns-opinie/opinie-kritiek-op-amnesty-is-onterecht-ook-onwelgevallige-feiten-moeten-boven-tafel~b83e641d/
2022-08-10||Van complotdenken tot flexwerk: hieronder kunt u onze themaspecials teruglezen||Of het nu gaat om flexwerk, seksueel grensoverschrijdend gedrag, de welvaartskloof, klimaatverandering of de opmars van de drugsmaffia in Nederland, onze speciale Edities maken de grote vraagstukken van deze tijd veelal nóg iets inzichtelijker; ze brengen samenhang aan in eerder verschenen op zichzelf staande Volkskrant-artikelen. Ook publiceert de Volkskrant eens in de zoveel tijd meer servicegerichte specials, bijvoorbeeld over boeken, films, personal finance, of een gids voor een groene lente, met mooie wandelroutes en praktische adviezen voor uw tuin of balkon. Hieronder treft u een overzicht aan van ruim twintig speciale Edities die zijn verschenen in de voorbije anderhalf jaar. Ze staan op chronologische volgorde. ________________________________ Toen Wonny Stuger vijftig jaar geleden van Suriname naar Katwijk verhuisde, ontdekte ze al snel dat er in Nederland weinig mensen waren die een idee hadden van de koloniale geschiedenis in Suriname en het Caribisch gebied. Pas recentelijk kwam er meer oog voor de schaduwzijden van de Nederlandse historie. Voor velen zijn die nog altijd abstract, lang geleden en ver weg. In deze op 3 juli 2022 verschenen special maken we de impact van het koloniale verleden op Nederlanders met een Surinaamse of Antilliaanse achtergrond inzichtelijk aan de hand van familiegeschiedenissen. ________________________________ In hun wens ‘mee te ademen met de economie’ bouwden Nederlandse werkgevers het afgelopen decennium aan een van de snelst groeiende flexpoules van Europa: de flexibele schil van oproep-, uitzend-, nuluren- en andere wegwerpkrachten werd bijna even groot als de vaste kern van het personeel – en nu verkeren diezelfde werkgevers plotseling in ademnood vanwege personeelstekorten. In een op Tweede Pinksterdag 6 juni 2022 verschenen special staan we uitgebreid stil bij de vergaande gevolgen van deze ontwikkeling op de arbeidsmarkt. ________________________________ Nederland is een speler van wereldformaat in de internationale drugshandel. Liquidaties, vergismoorden, afpersing, bedreigde ambtsdragers, onderschepte megadrugspartijen, drugslabs in woonwijken en giftige dumpingen in de natuur, ze vormen een niet-aflatende stroom nieuwsberichten uit eigen land. In deze op Hemelvaartsdag 26 mei 2022 verschenen special leest u alles over deze naargeestige ontwikkeling. ________________________________ Met de groeiende stroom aan desinformatie nemen ook het vijanddenken en de verspreiding van complottheorieën toe. Dat zien we vooral terug in de discussie over het nut van coronavaccins en in het debat over de oorlog in Oekraïne. In deze op Tweede Paasdag 18 april 2022 verschenen special leest u onder meer hoe u in gesprek kunt blijven met de mensen in uw omgeving die leven in een andere werkelijkheid. ________________________________ De traditionele machtsverhouding tussen mannen en vrouwen is de laatste jaren steeds nadrukkelijker aan het wankelen. Vrouwen bestormen wereldwijd de (top van de) arbeidsmarkt, en de maatschappelijke beweging #MeToo bleek behoorlijk effectief in de langlopende strijd tegen seksueel grensoverschrijdend gedrag, slutshaming en intimidatie van vrouwen (op de werkvloer). In deze special van 20 maart 2022 leest u er alles over. ________________________________ Multinationals, grootmachten als China en de VS én consumenten staan in de frontlinie van een wereldwijde handelsoorlog. Hoe zie je dat terug in je kledingkast, winkelmandje of smartphone? Onder de noemer Track & Trace deed de Volkskrant anderhalf jaar onderzoek. De beste verhalen uit die serie kunt u teruglezen in deze op 20 februari verschenen special. ________________________________ Op Nieuwjaarsdag 2022 bracht de Volkskrant een speciale digitale Editie uit over personal finance. Wat te doen nu de energierekening hoger uitpakt? Wel of niet gaan beleggen? Hoe regelt u uw pensioen naar behoren? Lees de antwoorden op deze en talrijke andere geldvragen terug in deze special vol handige tips. ________________________________ Op Tweede Kerstdag verscheen een special over vijftig bijzondere mensen die in 2021 zijn overleden. Uiteraard met aandacht voor journalist Peter R. de Vries, Rolling Stones-drummer Charlie Watts, schrijver A.L. Snijders, maar ook voor de 101 jaar geworden Ria van Dijk, beter bekend als ‘Luchtbuks Ria’. ________________________________ Deze op Eerste Kerstdag 2021 verschenen special beschrijft de welvaartskloof in Nederland. U vindt er verhalen over inkomens- en vermogensongelijkheid, verschillen in afkomst, verschillen tussen jong en oud, en nog veel meer. Ook oplossingen voor het dichten van de welvaartskloof passeren de revue. ________________________________ Hoe krijgen we het woningtekort opgelost en de onrust op de huizenmarkt tot bedaren? Elk gaatje in de stad benutten voor nieuwbouw? Nog veel meer weilanden vol bouwen? De hypotheekrenteaftrek volledig afschaffen? U leest er alles over in deze op 12 december 2021 verschenen special. ________________________________ Bij de klimaatkwestie voel je je als milieubewuste burger soms zo onmachtig dat de apathie aan de deur klopt (‘Wat heeft mijn gefröbel in de marge voor zin?’). In deze op zondag 14 november 2021 gepubliceerde special kijken we naar de gevolgen van de opwarming van de aarde, maar ook naar oplossingen. ________________________________ In deze op zondag 10 oktober 2021 verschenen special treft u onder meer een overzicht aan van honderd invloedrijke films. Filmrecensent Pauline Kleijer beschrijft de liefde van de 100-jarige Volkskrant voor de cinema en stelt vast: ‘Zelfs de filmgekke Volkskrantlezer is het nooit helemaal met de filmredactie eens.’ ________________________________ Deze op zondag 3 oktober 2021 verschenen speciale Editie biedt onder meer een overzicht van honderd schitterende muziekalbums. U kunt verder een aantal verhalen uit de boeiende wereld van de klassieke muziek teruglezen en we scheren even langs de jazz. Voor het overige is het in deze special pop wat de klok slaat. ________________________________ In deze op zondag 26 september 2021 verschenen speciale Editie treft u een overzicht aan van honderd magistrale boeken. U kunt interviews teruglezen met auteurs als Kazuo Ishiguro, A.F.Th. van der Heijden en Connie Palmen. Bert Wagendorp schrijft in deze special over de liefde van de 100-jarige Volkskrant voor het boek. ________________________________ In deze op zondag 15 augustus 2021 verschenen special onderzoekt Volkskrant-redacteur en historicus Sander van Walsum hoe de 100-jarige Volkskrant in de eerste eeuw van haar bestaan berichtte over historische gebeurtenissen. Zijn conclusie: ‘De krant moet bescheiden zijn: morgen weten we meer dan vandaag.’ ________________________________ Het grootste deel van haar 100-jarige leven was de Volkskrant louter verkrijgbaar op papier, maar de krant van vandaag is zoveel meer dan dat. Deze op zondag 4 juli 2021 verschenen special toont in 25 eigentijds gepresenteerde artikelen het ruime aanbod van nieuwe journalistieke vertelvormen. ________________________________ Op Tweede Pinksterdag, 24 mei 2021, brachten we een special uit met artikelen over hoe je milieubewuster kunt leven én dat betaalbaar kunt houden. Met onder meer vijf lessen uit de klimaatpsychologie die helpen bij het vinden van een groenere levensstijl. En met duurzame adviezen over van alles, van auto’s tot zonnepanelen. ________________________________ Thuiswerken is een blijvertje, dat lijkt zeker. Op Hemelvaartsdag, donderdag 13 mei 2021, verscheen een speciale Editie over de vraag hoe u uw werk slimmer kunt inrichten. Een special vol praktische tips en adviezen, interessant voor zowel de uitgebluste thuiswerker als voor de creatieveling die echt geen oppepper behoeft. ________________________________ Veel Nederlanders snakken elk jaar opnieuw naar de lente. In deze op Tweede Paasdag, 5 april 2021, verschenen special leest u waar u de mooiste (voorjaars)wandelingen maakt in Nederland, hoe u een eco-tuin aanlegt, bijdraagt aan het redden van de bijenpopulatie, van uw balkon een insectenparadijs maakt, en nog veel meer. ________________________________ In deze op zondag 14 maart aan de vooravond van de Tweede Kamerverkiezingen 2021 verschenen special kunt u interviews teruglezen met vrijwel alle lijsttrekkers, van Mark Rutte tot Thierry Baudet. Verder vindt u er onder meer analyses van partijprogramma’s en verhalen over de opkomst van Volt, JA21 en Bij1. ________________________________ Onderscheid maken op grond van huidskleur, afkomst of etnische achtergrond is in Nederland verboden. Toch maken burgers, bedrijven en zelfs de overheid zich er schuldig aan. Waarom is het debat daarover zo lastig? In een op zondag 7 februari 2021 verschenen special over racisme in Nederland staan we stil bij die vraag. ________________________________ Op zondag 24 januari 2021 verscheen een special over de turbulente machtsoverdracht in de Verenigde Staten, een natie die verscheurd dreigt te raken door complottheorieën. Aan Joe Biden, Amerika’s 46ste president, de taak om de wonden in zijn diep verdeelde land te helen. Hoe onmogelijk is die opdracht? ________________________________ Samenstelling & Eindredactie speciale digitale Edities: Gwendolyn Bolderink, Hans-Maarten Dagelet, Devi Smits, John Wanders | Vormgeving & Illustraties: Hannah Damstra, Iris Frankhuizen, Vincent van Petten, Tijmen Snelderwaard | Foto’s: Freek van den Bergh, Marcel van den Bergh, Guus Dubbelman, Martine Kamara, Simon Lenskens, Sebastien Van Malleghem, Sabine Van Wechem, AFP, ANP, AP, EPA, Hollandse Hoogte, K2 Filmstill, Nationaal Archief, Reuters||https://www.volkskrant.nl/nieuws-achtergrond/van-complotdenken-tot-flexwerk-hieronder-kunt-u-onze-themaspecials-teruglezen~b93bcba6/
2022-08-10||Trainwreck toont spectaculaire beelden van een festival dat veranderde in een oorlogsgebied ★★★☆☆||De driedelige documentaire Trainwreck: Woodstock ’99 (een titel waar een behoorlijke spoiler in verborgen zit) praat ons in de openingsbeelden bij over hoe het muziekfestival in 1999 ook al weer was afgelopen. Op een maandagochtend wordt er gefilmd vanuit een auto die rondrijdt op het festivalterrein op een oude luchtmachtbasis bij het stadje Rome, in de staat New York. De enige vergelijking die je kunt maken is die met een oorlogsgebied: van het driedaagse festival is niets over dan smeulende puinhopen. Het was kennelijk niet helemaal de ode geworden aan dat legendarische festival van love & peace van dertig jaar eerder. Misschien dat bij de allereerste brainstorm de goede bedoelingen nog de boventoon voerden; de organisatie had immer Michael Lang, Mister Woodstock zelf, aan boord. Vijf jaar voor de editie van 1999 was er al een poging gedaan om de naam Woodstock opnieuw in te zetten, maar dat festival was veranderd in een modderbad en onder de voet gelopen door mensen die gratis naar binnen wilden. Was het niet eens tijd om echt te gaan verdienen aan de naam Woodstock? Opportunisme en cynisme (en verbluffende naïviteit) namen al snel de overhand. De bewaking werd uitbesteed aan jongelui die waren gelokt met gratis kaartjes, de catering kwam in handen van derden, zonder enige afspraken over de prijzen – waardoor op het snikhete asfalt maar liefst 4 dollar voor een flesje water werd gevraagd. Van schoonmaak was geen sprake, zodat het festival na de eerste nacht al op een vuilnisbelt leek. En hygiëne? De waterhuishouding en het riool begonnen door elkaar te lopen, wat doorgedraaide jongeren er niet van weerhield een soort poepglijbanen te maken. In de loop van het festival keerde een aantal middeleeuwse ziekten terug. De groeiende woede en frustratie op het terrein werden nog eens gevoed door optredens van bands als Limp Bizkit en Korn, die de tweehonderdduizend bezoekers in een soort staat van schuimbekkende extase brachten, negatieve energie die ergens heen moest. De tekst ‘Fuck you, I won’t do what you tell me’ van Rage Against the Machine werd een soort strijdkreet toen de menigte twee dagen later de cateringtrucks in de hens stak en de geluidstorens omvertrok. Er zit een aspect van leedvermaak in de manier waarop dat holle Woodstock-merk hier werd opgeblazen, vergelijkbaar met de reacties op Fyre: The Greatest Party That Never Happened. Het lachen vergaat je als kijker alleen al snel als blijkt dat er steeds meer verhalen doorkwamen over extreme vrouwenhaat, aanrandingen en verkrachtingen. De Wikipedia-pagina van het festival meldt ook een aantal doden, vermoedelijk veroorzaakt door overdoses en oververhitting. De makers van Trainwreck hebben genoeg spectaculair beeldmateriaal, maar blijven weg van een poging om de vraag te beantwoorden wat hier nu werkelijk gebeurde, en wat dit voor de muziek- en festivalcultuur betekende.||https://www.volkskrant.nl/cultuur-media/trainwreck-toont-spectaculaire-beelden-van-een-festival-dat-veranderde-in-een-oorlogsgebied~b474f174/
2022-08-10||Clara sola heeft oog voor de betoverende schoonheid van kleine, eenvoudige momenten ★★★★☆||Clara reikt met uitgestrekte vingers zo ver ze kan, maar het grote, spierwitte paard in het midden van de diepgroene Costa Ricaanse jungle laat zich nét niet aanraken. Het is een wat wonderlijk beeld, in de openingsscène van dit introverte drama. In het geïsoleerde wouddorp waar ze woont, staat haar immers niets in de weg om een stap te zetten richting haar lievelingsdier, Yuca. De camera onthult in het volgende beeld slechts een rijtje palen met paarse linten tussen Clara en het paard. Paars lint als een soort onzichtbaar krachtveld: het is een van de vele kleine raadsels die Clara sola herbergt, terwijl de betekenis vanaf het begin tegelijk helder is. De scène bevat meteen een mooie belofte, die in het verdere verloop van de film wordt waargemaakt: dit is zo’n nauwkeurig gespeeld en geregisseerd verhaal dat je onmiddellijk deelgenoot wil maken van de belevingswereld van een ogenschijnlijk zonderling personage. Clara – een uitmuntende rol van professioneel danser en debuterend actrice Wendy Chinchilla Araya – is een veertiger met de geest van een kind. Ze verkeert in een permanente staat van betovering door haar directe omgeving en lijkt zich op een dieper niveau met de haar omringende flora en fauna te vereenzelvigen. ‘Laat zitten, ze leven daar’, zegt ze tegen de jongen die vriendelijk wat insecten van haar af wil jagen. Een röntgenfoto bij de dokter toont ook nog eens een pijnlijk vergroeide ruggenwervel, een stevig korset houdt Clara min of meer op de been. Een operatie zou helpen, maar haar moeder verwerpt iedere suggestie in die richting: God heeft haar dochter nou eenmaal gemaakt zoals ze is. Haar moeder gebruikt Clara ondertussen voor een religieus buurtritueel, in een met katholieke prullaria volgepropt schuurtje naast hun huis. Ze heeft het verhaal verspreid dat haar dochter ooit werd bezocht door de Heilige Maagd Maria – en inmiddels deelt de lokale gemeenschap haar mystieke, genezende krachten toe. Kalm en op fluisterzachte toon ontvouwt zich vervolgens een verhaal over een vrouw die zich ontworstelt aan een onderdrukkende omgeving. De 34-jarige Zweeds-Costa Ricaanse regisseur en scenarist Nathalie Álvarez Mesén, die het afgelopen decennium de ene na de andere korte film maakte en hier zelfverzekerd debuteert op speelfilmlengte, heeft een goed oog voor de haast verlichting brengende schoonheid van kleine, eenvoudige momenten. Via de blik van Clara laat ze haar film voortdurend een beetje zweven, als subtiele vertegenwoordiger van het Latijns-Amerikaans magisch realisme.||https://www.volkskrant.nl/cultuur-media/clara-sola-heeft-oog-voor-de-betoverende-schoonheid-van-kleine-eenvoudige-momenten~b9931862/
2022-08-10||Rembrandt Heritage Foundation wil Nachtwacht gaan aanbieden in 8.000 digitale deeltjes||Als je de Nachtwacht opknipt in 8.000 stukjes, dan heb je delen van zo’n 5 bij 5 centimeter. Zonde natuurlijk. Toch ligt dat plan er nu, maar dan digitaal: de Rembrandt Heritage Foundation wil de Nachtwacht gaan aanbieden in achtduizend NFT’s. En o ja, het Rijksmuseum, waar de Nachtwacht hangt, heeft met deze actie niets te maken. Klinkt krankzinnig? Ach, Pim Slager van de Nederlandse stichting is honende reacties wel gewend, zegt hij. Zijn organisatie organiseert sinds 2006 tentoonstellingen waarin alle schilderijen van Rembrandt te zien zijn, meer dan driehonderd in totaal. Niet de originelen, maar reproducties op ware grootte. Nederlandse musea wilden daar niet aan meewerken, die vonden het maar een raar idee. Wie wel meteen aan boord was bij Slager, was Rembrandt-expert Ernst van der Wetering (1938-2021). Hij noemde de tentoonstellingen ‘een ideale rondleiding door Rembrandts oeuvre’. Van de Wetering, die met het Rembrandt Research Project het oeuvre van de 17de-eeuwse schilder precies afbakende, overleed een jaar geleden. De Nachtwacht-NFT’s worden nu ‘te zijner nagedachtenis’ gelanceerd. Wie een stukje koopt, is medeoprichter van een nieuw digitaal Rembrandt-museum in virtual reality. NFT’s en Van de Wetering zijn geen vanzelfsprekende combinatie. De Rembrandt-expert was digibeet en typte zelf niet eens op de computer. Maar zijn partner Carin van Nes, die veel met hem samenwerkte, laat desgevraagd weten dat het Van de Wetering ‘zou verheugen als zijn laatste tentoonstelling over Rembrandt in reproductie op ware grootte wereldwijd toegankelijk blijft.’ Zonder Van de Wetering was het nooit gelukt om van alle schilderijen goede digitale foto’s te bemachtigen. De expert wist waar de werken waren (deels in particuliere collecties) en hoe ze eruit hebben gezien. Slager: ‘Hij wist precies welke kleuren Rembrandt gebruikte. Je kunt digitaal veel rigoureuzer restaureren dan in het echt.’ Zo beloofde Van de Wetering dat de schilderijen op de prints eruitzagen ‘alsof ze zojuist Rembrandts atelier hebben verlaten.’ De eerste twee grote Rembrandt-tentoonstellingen in de Beurs van Berlage in Amsterdam waren een succes, mede doordat in die jaren (2006 en 2009) het Rijksmuseum dicht was vanwege een verbouwing. Een latere permanente opstelling in het Amsterdamse winkelcentrum Magna Plaza leed verlies na heropening van het Rijksmuseum: ‘We ontdekten dat toeristen maar naar één museum willen gaan als ze in Amsterdam zijn.’ Wel reisden de Rembrandt-prints met succes naar bijvoorbeeld Tel Aviv, Tokio en Wellington (Nieuw-Zeeland). In het geval van de Nachtwacht hield de ‘digitale restauratie’ in dat het werk in de originele grotere staat werd teruggebracht. Namelijk: plus de stroken die er later af zijn gesneden. Van de Wetering vond eigenlijk dat het Rijksmuseum de Nachtwacht ook moest restaureren met de verloren stroken erbij, maar daar kon hij het museum niet van overtuigen. Slager: ‘Je zou kunnen zeggen dat de Nachtwacht die wij als afbeelding hebben ‘echter’ is dan de versie van het Rijksmuseum.’ Dat is dus ook de versie die in stukjes wordt geknipt. De NFT’s zullen zo’n 200 à 300 euro gaan kosten, zegt Slager. Het is mogelijk om bijvoorbeeld ‘eigenaar’ te worden van het oog van Frans Banninck Cocq, of een paar van zijn vingers. Maar de eerste kopers moeten blind kopen, dus er bestaat ook een kans dat die een digitale afbeelding van een onbestemd zwart of bruin vierkantje bemachtigen. De NFT’s kunnen vervolgens worden verhandeld op het grote platform OpenSea. Daar zijn trouwens al Nachtwacht-NFT’s in de omloop, maar dan van de bekende versie van het schilderij die in het Rijks hangt. Ook daar heeft het Amsterdamse museum niets mee te maken, laat een woordvoerder weten: ‘Het Rijksmuseum heeft een open databeleid, dat wil zeggen dat iedereen ook voor dit soort doeleinden rechtenvrije afbeeldingen mag gebruiken.’ De Rembrandt Heritage Foundation hoopt met de NFT-opbrengsten volgend jaar museum ‘MetaRembrandt’ te openen, in virtual reality.||https://www.volkskrant.nl/cultuur-media/rembrandt-heritage-foundation-wil-nachtwacht-gaan-aanbieden-in-8-000-digitale-deeltjes~b073f8d7/
2022-08-10||De beste films deze week: Waals familiedrama dat je naar de strot grijpt en kritiek op het Iraanse regime||‘Ik wil beginnen met Les intranquilles (★★★★☆, 117 min.). Maker Joachim Lafosse, een Waal, is erg goed in het regisseren van familiedrama’s die je naar de strot grijpen. Voor deze film heeft hij zich laten inspireren door zijn eigen verleden en in het bijzonder door zijn vader, die een bipolaire stoornis had. In Les intranquilles zien we een man met zo’n stoornis, die de ene keer een soort manische energie heeft en dan weer diep depressief is. ‘De eerste scène is direct illustratief voor zijn rusteloze karakter, waar de titel naar verwijst. Hij is met zijn zoontje aan het varen en duikt dan plots in het water. Tegen zijn zoontje, die ongeveer een jaar of 6 is, zegt hij: jij moet nu terugvaren, want ik ga zwemmen. Een tamelijk bizarre en onverantwoordelijke situatie. ‘Naarmate de film vordert worden die situaties steeds pijnlijker – en gevaarlijker. Als kijker heb je telkens het gevoel dat het weleens uit de hand kan lopen. Daar ligt de kracht van Lafosse: hij laat je die rusteloosheid echt vóélen. Dat zit ’m in het uitstekende spel van hoofdrolspeler Damien Bonnard, maar ook in het rusteloze camerawerk. Je kruipt bijna in zijn hoofd en voelt die onrust, die tot in de vezels van de film doorgedrongen is. ‘De vraag die de film opwerpt, is of het wel mogelijk is met zo’n man te leven, en wat het gedrag van één iemand met de rest van het gezin doet. Als kijker moet je een drempel over, maar dat is juist goed: ook onbehaaglijke verhalen moeten worden verteld.’ ‘There is No Evil (★★★★☆, 151 min.), van regisseur Mohammad Rasoulof. Hem noem ik hier in het bijzonder, omdat hij misschien wel de meest uitgesproken Iraanse filmmaker is die kritiek levert op het regime. Vorige maand is hij gearresteerd, nu moet hij een gevangenisstraf uitzitten van een jaar. Bijna al zijn films gaan over het verzet tegen iets dat groter is dan het individu, en hoe het individu daar óf volledig door wordt vermorzeld, of erin slaagt om de rug te rechten. ‘Deze film gaat over de doodstraf, die volop van kracht is in Iran. We zien vier verhalen van vier zogeheten beulen. Daarmee levert Rasoulof – en dit vind ik interessant – niet via de verhalen van slachtoffers kritiek op de doodstraf, maar laat hij vanuit het perspectief van de beulen, zij die executies moeten uitvoeren, zien hoe hele families door het Iraanse regime worden ontregeld. ‘Zo zien we in het eerste verhaal een keurige burgerman die aan het eind van de dag, nadat hij heeft gegeten met zijn gezin en zijn vrouw heeft geholpen met het verven van haar haren, naar zijn werk gaat in de dodencel. Met één druk op de knop laat hij vervolgens een rijtje gehangenen sterven. Een bijna mechanische handeling, dit is simpelweg zijn werk. ‘In de andere verhalen, daarentegen, komen mensen aan bod die wel vragen durven te stellen bij dit systeem. Zij proberen te ontvluchten aan hun verantwoordelijkheid en zien, via een omweg, wat het uiteindelijke effect kan zijn van hun daden. De schoonheid van verzet, noemde Rasoulof dat zelf in interviews. Je kunt wel degelijk kritisch zijn op het land waarin je leeft, ook al betaal je daarvoor een hoge prijs, zoals Rasoulof onlangs zelf helaas ondervond. Dat maakt There is No Evil zo sterk: de film toont een rijkdom aan perspectieven en klaagt niet het individu, maar het systeem aan waarin mensen moeten handelen.’ In Clara Sola (Nathalie Álvarez Mesén, ★★★★☆, 106 min.) ontvouwt zich een verhaal over een vrouw die zich ontworstelt aan een onderdrukkende omgeving. Clara, een veertiger met de geest van een kind, verkeert in permanente staat van betovering ten opzichte van haar directe omgeving. Ze lijkt zich op een dieper niveau met de haar omringende flora en fauna te vereenzelvigen. ‘Via de blik van Clara laat regisseur Álvarez Mesén haar film voortdurend een beetje zweven’, schrijft Berend Jan Bockting in zijn recensie. In het geslaagde Franse coming of age-drama Mes frères, et moi (Yohan Manca, ★★★★☆, 108 min.) onderbreekt de 14-jarige Nour zijn zomerse taakstraf omdat hij wordt geraakt door de klanken die hem toestromen vanuit het muzieklokaal. Terwijl Nour thuis constant wordt opgejaagd – zijn stervende moeder ligt aan de beademingsapparatuur – kan hij zich in het klasje van operazangeres Sarah door de muziek laten meevoeren. ‘Het eindresultaat is een meeslepend, rauw en realistisch sprookje dat zichzelf knap in toom houdt’, schrijft Kevin Toma.||https://www.volkskrant.nl/nieuws-achtergrond/de-beste-films-deze-week-waals-familiedrama-dat-je-naar-de-strot-grijpt-en-kritiek-op-het-iraanse-regime~bec94486/
2022-08-10||In de film ‘The Cell’ brengt Tarsem Singh dit wonderlijke schilderij van Odd Nerdrum tot leven||Als een filmregisseur ervoor kiest een scène te maken op basis van een schilderij, heeft hij of zij één zintuig voorsprong: geluid. Een schilderij heeft dat niet, een film natuurlijk wel. Het is eigenlijk best opmerkelijk dat er zo weinig gebruik is gemaakt van dit voordeel. Ik kan me ineens Mona Lisa giechelend voorstellen, en de man en vrouw van het Joodse bruidje zachtjes fluisterend; ‘zo goed? Ja, doe je hand maar op mijn buik, dan gaan ze straks nog denken dat ik zwanger ben’. En welk geluid zou er klinken in de kamers van Vermeers vrouwen? Een vogeltje in de verte? En briesje door het open raam, geknisper van de brief in de hand? Regisseur Tarsem Singh heeft van dit voordeel tactisch gebruikgemaakt in zijn visuele spektakel The Cell (2000), een duistere film die je als een achtbaan naar het onderbewuste van een seriemoordenaar meeneemt. De schoonheid van de beelden staat soms op gespannen voet met de vertelling – het is duidelijk dat Singh een videoclipregisseur was voor hij zijn debuutfilm maakte. De sfeer van R.E.M.’s video Losing My Religion echoot nog na, en ook in de geprezen Good vs Evil-reclame die Singh voor Nike maakte in een Romeins amfitheater in Algerije (waar Patrick Kluivert in meespeelt tegen helse duivels) vind je dezelfde esthetiek: doodeng maar prachtig. Er zijn meerdere kunstwerken te herkennen in de scènebeelden van The Cell, maar het schilderij Dawn (1989) van de hier weinig bekende Odd Nerdrum is de mooiste. De Noorse schilder maakte een onheilspellend werk waarin vier mannen in een vreemde houding – kromme rug, gestrekte benen, voeten geflext en hoofd naar de hemel – in een veld zitten, schijnbaar schreeuwend. Maar omdat het zo verstild is uitgebeeld, lijkt het of ze geen stem hebben. Als in die droom waarin je wil schreeuwen maar er geen geluid uit komt. Boven hun hoofden hangen kleine lichte wolken als een soort hemels vuur. David Bowie had het werk in zijn privécollectie, en op de een of andere manier klopt dat helemaal. Wat zíjn dit voor mannen, en wat is dit voor nachtmerrie? Voor Singh in elk geval inspiratie. In de film gebruikt hij het schilderij op het moment dat politiedetective Peter Novak (gespeeld door Vince Vaughn) het onderbewuste betreedt en zo, op Stranger Things-achtige wijze, in de geestelijke werkelijkheid van de moordenaar belandt. Na een hallucinerende kleurenlawine valt hij in een soort aardappelveld, waar drie (niet vier) vrouwen (niet mannen) in dezelfde houding zitten als in het schilderij Dawn, maar dan gespiegeld. Ze hebben op dezelfde manier doeken om, het onderlichaam naakt. Het duurt even voor Novak de vrouwen ziet, en de stilte is voelbaar, totdat die wordt doorbroken. Een voor een draaien ze als uilen hun nek om en spreken ons toe: ‘Heb je mijn kind gezien? Zijn vader heeft hem afgenomen.’ ‘Big deal, hij kwam gewoon uit m’n gat.’ ‘Hij heeft geen ziel’, zeggen ze achtereenvolgens. Als gevangen zielen zitten ze daar en komen hun angsten eruit. Wat het precies betekent blijft in het midden, maar even geeft de film er blijkt van dat Novak in een eigen kinderherinnering is beland, voordat hij het hoofd van de moordenaar betreedt. Is hij verlaten door zijn moeder? Singh kiest ervoor de wonderlijke figuren van Nerdrum tot stemmen van het onderbewuste te maken. Een passende toevoeging aan een schilderij dat zich toch al op een eigen manier tot herinneringen en emoties van de kijker verhoudt.||https://www.volkskrant.nl/cultuur-media/in-de-film-the-cell-brengt-tarsem-singh-dit-wonderlijke-schilderij-van-odd-nerdrum-tot-leven~b1b07ae6/
2022-08-10||China zegt militaire oefeningen rond Taiwan te beëindigen, maar vrees voor escalatie blijft||Bijna een week lang oefende het Chinese Volksbevrijdingsleger op het water en in het luchtruim rond Taiwan de scenario’s voor een invasie van het eiland. Volgens woordvoerder Shi Yi hebben de legeronderdelen tijdens die oefeningen ‘succesvol verschillende taken afgerond’ en de gezamenlijke gevechtscapaciteit getest. Shi kondigde aan dat het leger de situatie in de Straat van Taiwan nauwgezet in de gaten zal blijven houden en regelmatig nieuwe oefeningen zal houden. Na het bezoek dat de Amerikaanse Congresvoorzitter Nancy Pelosi vorige week aan Taiwan bracht, begon het Chinese leger aan een serie grote militaire oefeningen rond het eiland. Het vloog met drones over Kinmen, een Taiwanees eiland vlak bij het Chinese vasteland, en stuurde elf raketten over Taiwan. Vijf daarvan belandden in Japanse wateren. Eerder op woensdag zond de Chinese staatstelevisie nog beelden uit van vliegtuigen en marineschepen die blokkades en herbevoorradingsmissies oefenden. Volgens de Taiwanese minister van Buitenlandse Zaken Joseph Wu vormen de oefeningen een blauwdruk voor een Chinese invasie van het eiland. ‘Ze houden grote militaire oefeningen, lanceren raketten en maken gebruik van cyber- en desinformatieaanvallen en economische dwang. Daarmee proberen ze het moreel van de Taiwanese bevolking te verzwakken’, aldus Wu. China zou deze oefeningen in een vaste routine kunnen opnemen in een poging de status quo in de Straat van Taiwan te doorbreken, is de vrees van Taiwan. Tijdens de oefeningen van afgelopen week overschreden Chinese schepen en vliegtuigen herhaaldelijk de middenlijn in de Straat van Taiwan, die sinds 1955 dient als zeegrens. Ze kwamen daarbij dichter bij Taiwan dan ooit. Op die manier zoekt China steeds meer de randen van het toelaatbare op. Analisten vermoeden dat de herhaaldelijke Chinese oefeningen zijn bedoeld om die grens steeds verder op te rekken en zo op termijn de toegang tot de Taiwanese havens en het luchtruim te beheersen. De vraag is wanneer en hoe Taiwan en bondgenoot de Verenigde Staten zich hiertegen zullen verzetten. De Taiwanese strijdkrachten zijn in verhoogde staat van paraatheid gebracht, maar hebben zich tot nu toe verre gehouden van een directe confrontatie met het Chinese leger. Pelosi’s bezoek heeft de Amerikaanse steun aan het eiland onderstreept en president Joe Biden heeft meer marineschepen naar het gebied gestuurd. Maar ook de Amerikanen zullen een direct conflict koste wat kost willen voorkomen. Wel stemt de Amerikaanse Senaat binnenkort over de Taiwan Policy Act, een nieuwe wet voor meer militaire en diplomatieke steun voor Taipei, die zware sancties in het vooruitzicht stelt in het geval van Chinese agressie tegen het eiland. Maar het Witte Huis probeert het voorstel, dat steun heeft van senatoren van beide partijen, af te zwakken, omdat het een definitieve streep zou kunnen zetten door diplomatieke betrekkingen met Beijing. De Chinese regering publiceerde woensdag voor het eerst sinds 2000 een nieuw beleidsdocument over de kwestie-Taiwan, waarin ze een aanzienlijk hardere toon aanslaat dan voorheen. ‘We zullen met de grootste oprechtheid en met uiterste inspanningen werken aan een vreedzame hereniging’, schrijft Beijing. ‘Maar we zullen het gebruik van geweld niet afwijzen en we houden de mogelijkheid open om alle noodzakelijke maatregelen te nemen.’ In het nieuwe document ontbreekt de belofte om na de eventuele hereniging met Taiwan ‘geen troepen of bestuurders in Taiwan te plaatsen’, een belofte die in 2000 nog wel zwart op wit stond. Ook de passage dat ‘alles onderhandeld kan worden’ zolang Taiwan geen onafhankelijkheid nastreeft, is verdwenen. China wil Taiwan uiteindelijk besturen onder het motto ‘een land, twee systemen’, dat sinds 1997 ook voor Hongkong geldt. Maar in de afgelopen jaren is gebleken dat die constructie China er niet van weerhoudt in te grijpen in de politieke situatie in Hongkong.||https://www.volkskrant.nl/nieuws-achtergrond/china-zegt-militaire-oefeningen-rond-taiwan-te-beeindigen-maar-vrees-voor-escalatie-blijft~bd490485/
2022-08-10||Opinie: Arme volksvertegenwoordigers, zij moeten straks beslissen over een onuitvoerbaar pensioenakkoord ||Franz Kafka’s werk kenmerkt zich door de onwil van een bureaucratische hogere macht tegenover de machteloze burger in zijn strijd tegen een misstand met grote individuele gevolgen. Dit is het ‘proces’, niet toevallig ook de titel van één van Kafka’s meesterwerken, dat in ons land met de pensioenen plaatsvindt. Een relatief eenvoudige en snelle oplossing wordt stelselmatig ondergedompeld in verhullende complicaties en het onzekere en onduidelijke langetermijnperspectief van een nieuw pensioenstelsel. Sinds de kredietcrisis in 2009 hebben vele pensioenfondsen hun pensioenen niet meer kunnen indexeren. Dat lag in het begin aan de sterk gedaalde waarde van aandelen, vastgoed en obligaties. Toen de markten zich weer herstelden bleken afgesproken rekenregels indexatie te verbieden. Was dat de kwaadaardige bedoeling van deze rekenregels? Zeker niet. Maar het is duidelijk dat de effecten van de knellende regels rond het wel of niet indexeren indertijd verkeerd zijn ingeschat door de wetgever en haar raadgevers. Pensioenfondsen moeten hun toekomstige rendementen inschatten met behulp van gecorrigeerde marktrentes, samengevat onder de noemer ‘rekenrente’. Dat is bij wet zo bepaald. En die rekenrente ligt veel lager dan de lange termijnrendementen die pensioenfondsen (en andere grote beleggers) daadwerkelijk maken. Dit jaar kunnen een aantal van die pensioenfondsen eindelijk weer indexeren omdat de rekenregels tijdelijk verzacht zijn. De indexatie van veelal ongeveer 3 procent blijft wel ver achter bij de inflatie van ongeveer 10 procent. Deelnemers aan pensioenregelingen verliezen zo in één jaar ongeveer 7 procent aan koopkracht, voor de rest van hun leven. In de voorgaande twaalf jaar hebben de deelnemers in die fondsen al zo’n 20 procent aan koopkracht verloren, voor de rest van hun leven. Dat is samen bijna 30 procent, bijna een derde van hun pensioen is verdampt. Dat treft niet alleen de gepensioneerden, die het nu elke dag in hun portemonnee voelen, het treft ook de nog niet gepensioneerde deelnemers, die het in de toekomst in hun portemonnee voelen. Het gaat om gigantische bedragen aan verloren koopkracht voor miljoenen gepensioneerden en voor nog meer toekomstige gepensioneerden. En dat is allemaal niet nodig omdat de werkelijke rendementen van pensioenfondsen structureel hoger zijn dan die afgesproken rekenrente. Waarom worden de rekenregels dan niet aangepast? Waarom volharden de wetgever en DNB in een systeem dat de mensen niet teruggeeft waar zij recht op hebben? Waarom ‘verdwijnt’ 30 procent opgebouwd pensioen? De rekenregels zijn tijdelijk verzacht, vooruitlopend op een nieuw pensioenstelsel dat in 2027 geïmplementeerd moet zijn. Dan zijn die rekenregels niet meer nodig en kan er eerder geïndexeerd gaan worden. Maar daarmee is die 30 procent verdampt pensioen voor miljoenen deelnemers niet teruggegeven. Die miljarden zitten in de buffers van het nieuwe pensioenstelsel. Steeds meer deskundigen waarschuwen dat het nieuwe pensioenstelsel zo enorm complex is dat zelfs zij niet alle finesses meer doorzien. Arme volksvertegenwoordigers die hier dadelijk over moeten beslissen. Tegelijkertijd wordt er ook steeds vaker gewaarschuwd voor problemen bij de pensioenuitvoerders. Hun pensioenadministraties blijken niet altijd op orde en zijn daarmee een groot gevaar voor de transitie naar dat nieuwe pensioenstelsel. Het nieuwe pensioenstelsel wordt dan ook steeds vaker gekwalificeerd als onuitvoerbaar. Daar komt nog bij dat de schattingen van de hoeveelheid fte’s die bij de pensioenuitvoerders nodig zijn voor de implementatie (het gaat om de transitie van meer dan twintig miljoen pensioenadministraties), zodanig hoog oplopen dat er ook grote twijfel is of de planning van 2027 wel gehaald kan worden. En dat staat nog los van de enorme kostenpost die dit alles met zich mee zal brengen. En het is allemaal onnodig. Die rekenregels kunnen simpel aangepast worden aan de realiteit. Waarom moet het moeilijk als het makkelijk kan? Waarom staan de pensioenadviseurs, de actuarissen, de juristen en de vermogensbeheerders niet op en roepen zij luidkeels wat zij in achterkamertjes beamen? Daar komt Kafka om de hoek kijken. Er is in ons land sprake van een bureaucratische pensioenpolder die verantwoordelijk is voor het bereikte nieuwe pensioenakkoord. In die polder acteren te veel partijen die tevreden gesteld moeten worden en te veel tegelijk willen: én de indexatieproblematiek oplossen (deelnemers), én de pensioenstelsels harmoniseren binnen de EU (politici), én bevriezing van de AOW-leeftijd op 67 jaar (vakbonden), én afschaffing van de bijstortverplichtingen (werkgevers). De cultuur binnen die polder wordt gekenmerkt door ons-kent-ons, belangenverstrengeling en groepsdenken dat zelfkritiek in de weg staat. Er is een voorkeur voor complexe oplossingen (waarom simpel als het ook moeilijk kan) en modellen die prevaleren boven de belangen van mensen, uitgedacht door een keur van deskundigen die aan complexiteit en modellen hun brood verdienen. Zij zijn het die ons parlement over dat nieuwe pensioenstelsel informeren. En zij hebben allemaal zo hun redenen om bij lastige vragen en kritiek weg te duiken in de polder van het groepsdenken. En om de vragenstellers machteloos aan de kant te laten staan. Wat rest is die ene cruciale vraag: ‘Waarom wordt een simpele aanpassing van de rekenrente afgewezen ten faveure van een onbetaalbare implementatie van een onuitvoerbaar nieuw pensioenstelsel?’ Antwoord: ‘Kafka in de pensioenpolder.’||https://www.volkskrant.nl/columns-opinie/opinie-arme-volksvertegenwoordigers-zij-moeten-straks-beslissen-over-een-onuitvoerbaar-pensioenakkoord~b43eabc7/
2022-08-10||Diplomaat en schrijver Marnix Krop vroeg aandacht voor de wereld achter Lobith||Kort voor het referendum over de Europese Grondwet in 2005 bracht Marnix Krop een bezoek aan de redactie van de Volkskrant. Hij was toen hoogste ambtenaar Europese samenwerking bij Buitenlandse Zaken, en zag uiteraard graag dat de krant het ‘ja’ zou bevorderen. Ofschoon iedereen in de kamer van de hoofdredacteur wist dat Krop overtuigd Europeaan was, stelde hij zich opvallend terughoudend op. Het kabinet had nu eenmaal besloten dat het woord aan de bevolking was en dat het niet paste om als overheid krachtig stelling te nemen – vandaar ook de slappe slogan ‘Europa, best belangrijk’. Marnix Krop was er zichtbaar ongemakkelijk mee, maar het was hem tegelijk ten voeten uit. Hij had zeker zijn opvatting, maar was vooral een toegewijd diplomaat, met oog voor de tekortkomingen die de politiek nu eenmaal eigen zijn. Even later zei ruim 61 procent van de kiezers nee, tot verdriet van Krop. Bij Buitenlandse Zaken had hij snel carrière gemaakt. Zijn laatste post voor zijn pensioen in 2013 was Berlijn, voor Nederland een van de belangrijkste ambassadeurschappen, zo niet hét belangrijkste. Daarvoor vertegenwoordigde hij Den Haag in Warschau (2006-2009), en daar weer voor was hij zoals dat heet ‘tweede man’ in Parijs (1998-2002). Een ouderwetse diplomaat in krijtstreeppak van Minerva-snit is Krop nooit geweest. Daarvoor was hij te protestant en ook te veel een zijinstromer. Krop was al over de veertig toen hij op de ‘apenrots’ aan de Bezuidenhoutseweg kwam te werken. Jan Pronk, minister voor Ontwikkelingssamenwerking, had hem naar het departement gehaald, aanvankelijk als speechschrijver. Krop was afkomstig van de Wiardi Beckman Stichting, het wetenschappelijk bureau van de Partij van de Arbeid. In de partij vertegenwoordigde Krop van meet af aan de realistische vleugel, als voorstander van de Navo, overtuigd aanhanger van de Europese Unie (toen nog EEG) en pleitbezorger voor meer aandacht voor Duitsland. In 1978 schreef hij al in de bundel Burengerucht dat het geen kwaad kon ‘te beseffen dat Europa achter Lobith begint’. Het was de tijd dat links Nederland in de ban verkeerde van het kort voordien gevallen kabinet-Den Uyl. De Partij van de Arbeid wilde Nederland radicaal veranderen, waarbij de trommel met beginselen ruimer gevuld was dan die met strategische inzichten. De stemming in de partij was een beetje vergelijkbaar met nu, met dit verschil dat er destijds nog een serieuze buitenlandsectie bestond. Het was de taak van de Wiardi Beckman Stichting, en dus ook van Marnix Krop, om de partij ‘bij de werkelijkheid te brengen’, aldus de toenmalige directeur, Joop van den Berg. Als diplomaat in Duitsland maakte Krop vier jaar van het kanselierschap van Angela Merkel mee. Hij moest haar in 2010 uitleggen dat premier Rutte met Geert Wilders in zee was gegaan. Hij maakte in Duitsland de eurocrisis mee en moest Rutte uitleggen dat Merkel de Grieken niet wilde laten vallen. Hij schreef er met een mooie pen over in het terugblikboek Hart van Europa (2014). Zeker vijftien keer sprak hij Merkel. Wat hij niet opschreef, maar wel sappig kon vertellen, was hoe Merkel haar opgewonden Franse tegenvoeter president Sarkozy uitstekend kon nadoen. Krop was hartelijk, had altijd een kwinkslag en een anekdote paraat, maar voor zijn eigen personeel was hij niet makkelijk. Na zijn pensioen en terugkeer in Nederland in 2013 bleef hij actief, onder meer als lid van de Adviesraad Internationale Veiligheid en opnieuw als auteur voor het blad Socialisme & Democratie (S&D). Ook ijverde hij als vanouds voor een Europese koers en voor begrip voor Duitsland. In 2017 schreef Krop een bijna weemoedige aansporing aan zijn partij, die toen onderweg was om de vrijhandel vaarwel te zeggen en ‘Europa niet als ideaal van verheffing, maar als producent van neergang’ te bezien. Tot treurnis van Krop, die nog eens onderstreepte: ‘Ook de euro, verbeterd, versterkt, dat zeker – is voor Europa van waarde.’ Het was zijn laatste stuk voor S&D, ook omdat hij een jaar eerder een groot karwei had aangevat: het schrijven van de biografie van Wim Kok. Tientallen keren sprak hij de oud-premier, met wie hij zich geestverwant voelde. Die verwantschap was niet het gevolg van een gedeelde achtergrond – Koks vader was los-arbeider, die van Krop dominee en wethouder. Wel omdat ze allebei niets hadden met een gepolariseerde PvdA. Geen van beide was radicaal; voorzichtig aan en kleine stappen, in die zin pasten de diplomaat en de politicus goed bij elkaar. In 2018 kreeg Krop tweemaal met tegenslag te kampen. In de zomer werd prostaatkanker vastgesteld, waarna een chemokuur en operatie volgden. Krop mailde rond: ‘Hopelijk ben ik er met Kerst klaar mee. Daarna komt het vele duimen. Een nieuwe fase in m’n leven.’ De tweede tegenslag was het overlijden van Wim Kok aan een hartkwaal, waarmee Krop niet alleen een gewaardeerde oud-partijleider, maar ook de belangrijkste bron voor zijn biografie kwijtraakte. Deel 1 van de biografie verscheen in 2019, maar het belangrijkste gedeelte, over Koks wederwaardigheden als minister-president, moest nog geschreven worden. Krop knapte op na zijn eigen ziekte en werkte dapper door aan de biografie. Tot hij op 28 juli, onverwacht, op 73-jarige leeftijd tijdens een vakantie in Portugal aan een hartaanval overleed. Het tweede deel van de biografie van Kok was op anderhalf hoofdstuk na klaar.||https://www.volkskrant.nl/mensen/diplomaat-en-schrijver-marnix-krop-vroeg-aandacht-voor-de-wereld-achter-lobith~b9ecaa21/
2022-08-10||Deliveroo wil weg uit Nederland: maaltijdbezorger wist ‘geen sterke lokale positie’ te veroveren||Onder maaltijdbezorgers woedt al jaren een felle concurrentiestrijd: wie niet razendsnel uitgroeit tot een van de grootsten, wordt uit de krappe markt geduwd, is het idee. In 2018 gooide het Duitse Foodora de handdoek al in de ring. Nu volgt Deliveroo, wiens fietskoeriers herkenbaar zijn aan hun mintgroene rugzakken met kangoeroe-logo. Met het vertrek blijven in Nederland alleen Thuisbezorgd en Uber Eats over als grote maaltijdbezorgers. Deliveroo verzorgt hier in dertig steden de bezorging voor ongeveer 3.400 restaurants en boodschappendiensten. Daarvoor heeft het ongeveer 4.500 actieve bezorgers en vijftig andere medewerkers in dienst. Het is allemaal niet genoeg: Deliveroo heeft in Nederland naar eigen zeggen ‘geen sterke lokale positie’. De maaltijdbezorger richt zich liever op regio’s waar met meer zekerheid winst te maken valt. Enorm rouwig zal de bedrijfstop hier niet om zijn: Nederlanders zijn goed voor slechts 1 procent van al het geld dat wereldwijd op het platform wordt uitgegeven. Dat Deliveroo juist nu de stekker eruit wil trekken, is geen toeval, zegt Dirk Mulder, sectorspecialist detailhandel bij ING. Het gaat maaltijdbezorgers lang niet meer zo voor de wind als tijdens de coronalockdowns, toen restaurants de deuren gesloten moesten houden. Door de hoge inflatie zal een deel van de klanten naar verwachting ook nog eens minder geld overhouden om maaltijden te laten bezorgen. Nu het door de stijgende rente weer aantrekkelijker is geworden om te sparen en staatsobligaties te kopen, worden investeerders bovendien kritischer, ziet hij. Ze vragen bedrijven als Deliveroo om het meer op veilig te spelen en op relatief korte termijn winstgevend te worden. ‘Dat betekent: keuzes maken. Kosten omlaag brengen en kijken of een land nog wel de moeite waard is om marktaandeel in te veroveren.’ Wat volgens de econoom meespeelt, is dat Deliveroo zijn Nederlandse bezorgers na dit jaar waarschijnlijk in dienst zou moeten nemen. Nu huurt het bedrijf ze nog in als zelfstandigen, maar het Amsterdamse gerechtshof oordeelde in december dat ze in de praktijk gewoon werknemers zijn. De Hoge Raad buigt zich op dit moment over de kwestie, omdat Deliveroo in cassatie ging. De advocaat-generaal, een belangrijke adviseur van de Hoge Raad, concludeerde in juni dat de eerdere uitspraak deugt. Het zit er dus dik in dat Deliveroo zijn bezorgers inderdaad in dienst zou moeten nemen, met vakantiegeld, doorbetaalde wachttijd en alle andere regelingen die erbij horen. Mulder: ‘Dat dreigt een bom onder het verdienmodel te leggen.’ Of de Nederlandse markt groot genoeg is voor de achterblijvers, Thuisbezorgd en Uber Eats, zal moeten blijken, zegt hij. Daarbij geldt dat ze niet alleen met elkáár concurreren. Zo gaan steeds meer restaurants hun eigen maaltijden bezorgen uit onvrede over het percentage dat ze aan maaltijdbezorgers moeten afstaan, zegt Mulder. Bovendien bestelt een deel van de consumenten maaltijden, omdat ze geen tijd nemen voor boodschappen, een behoefte waarin ook supermarkten steeds vaker voorzien met thuisbezorging. Nederland is uiteindelijk wél een heel interessant land voor maaltijdbezorgers, vervolgt hij. De afstanden zijn hier immers klein en de fietsinfrastructuur is goed. ‘En Nederlanders zijn, mede dankzij het uitstekende internet, gewend om via hun mobiel bestellingen te doen.’||https://www.volkskrant.nl/nieuws-achtergrond/deliveroo-wil-weg-uit-nederland-maaltijdbezorger-wist-geen-sterke-lokale-positie-te-veroveren~b7757356/
2022-08-10||Bestrijd vervuiling met pensioengeld||Martin Kroon schrijft: ‘In mijn werkzame leven ging ik met fiets, trein en soms per kano naar mijn werk’. Hij heeft dus, in vergelijking met collega’s, CO2-uitstoot bespaard. Bewonderenswaardig, hij heeft alert gebruik gemaakt van de mogelijkheden. Maar desalniettemin was hij zijn hele werkzame leven (en nu nog) lid van een vervuilende samenleving. Dat kon toen niet anders en nu zitten we met die vervuiling opgescheept: teveel CO2, teveel stikstof, teveel gif, te weinig biodiversiteit, teveel fijnstof, te veel plastic in oceanen. Die vervuiling gaat voor Martin Kroon, voor mij en voor ons allemaal nog steeds door. Daar moeten diverse, lastige transities een einde aan maken. Geld daarvoor vinden we onder andere bij de grote pensioenpotten, want die pensioenpotten zijn gevuld met premies uit die vervuilende samenleving en zijn gevuld met rendementen van vervuilende investeringen. Ik heb geen schuldgevoel, maar wil mijn ‘deel van de vervuiling’ graag bestrijden door met pensioengelden te investeren in herstelprocessen. Laten we ervoor kiezen dat we aan onze kinderen liever een schoon milieu met veel natuur nalaten dan een berg dood geld.Luc Meuwese, Den Haag Oliecrisis 1973: autoloze zondagen en de benzine op de bon. Dat waren nog eens tijden. Nu vraagt Minister Harbers van Infrastructuur en Waterstaat de Nederlanders na te denken of ze hun auto wel moeten wassen of hun opblaaszwembadje helemaal moeten vullen (Ten eerste, 4/8). Dit typeert de softe aanpak van onze overheid op de huidige dossiers, in dit geval het droogtedossier. Bomen leggen en masse het loodje. Wel bezit ondertussen een kwart van de Nederlanders een tuinzwembad. Gemiddeld gaat daar 2.400 liter in; even iets meer dan een opblaasbadje. Door de gebruikte chemicaliën zijn al deze liters daarna niet meer geschikt voor de tuin: goed nog voor het riool waarna de waterzuivering haar tanden erop stuk mag bijten. Wat een verspilling. Ik zoek als ik het door de warmte te kwaad krijg een natuurbad op. In de gootsteen heb ik een teiltje staan. Het spoelwater dat wij zo opvangen kieperen we in de tuin. Dat scheelt een sproeibeurt. Om mij heen kijkend realiseer ik mij tot de uitzonderingen te behoren. Welke Nederlander denkt over deze dingen na en verbindt er voor zijn handelen gevolgen aan? Mensen vinden zichzelf al gauw te klein en het probleem te groot. Zij gaan door met waar zij vertrouwd mee zijn: hun zwembad opnieuw vullend. Van de overheid mogen wij verwachten dat zij als een goed huisvader een lijn trekt. Waterverspilling valt hier onder. Het half smekende vingertje van de minister is niet de taal waaraan de burger boodschap heeft. Overheid schenk klare wijn: toon urgentie, kom met een krachtdadig nee.Geert Tomassen. Doetinchem We hebben op dit moment een groot waterprobleem of anders gezegd: het watermanagement moet nu functioneren. Koning Willem-Alexander heeft zich toegespitst op het watermanagement; waar blijft hij? Hij is er nu niet en was er ook niet vorig jaar toen Limburg last had van het water. Ja, hij kwam even kijken.Willem van den Broek, Alphen aan den Rijn We kunnen allemaal fors bijdragen aan waterbesparing door het afvalwater van wasmachines op te vangen en te gebruiken voor het doorspoelen van het toilet. En verder kan dat doorspoelen aanzienlijk verminderd worden door dat alleen te doen na de ‘grote boodschap’. Ik maakte een paar jaar geleden een watertekort mee in Zuid-Afrika en daar werd overal de regel gepropageerd ‘If it’s yellow, keep it mellow, if it’s brown let it down’. Kan vele miljoenen liters water besparen.A. Nijpels, Rotterdam Er wordt wel erg veel water in de tuin gespoten door Nederlanders. Ik besproei mijn tuin nooit, heb geen sproeier, wel een gieter, maar die gebruik ik nooit, want het is helemaal niet nodig de planten in mijn tuin water te geven. Een deskundige tuinman zei ooit: ‘Dat moet je ook alleen doen als je een nieuwe struik plant. En daarna niet meer.’ Mijn bloemen zien er geweldig uit; rozen, hortensia’s, fuchsia’s, hibiscus, lathyrus. Ze halen blijkbaar zelf vocht uit de bodem. Dat scheelt veel water.Ank Engel, Amsterdam In een van de grootste supermarkten van Nederland worden sinds een paar maanden geen plastic zakjes meer aangeboden om fruit en groenten in af te wegen en mee te nemen. Daarvoor in de plaats kan de consument herbruikbare nylon zakjes kopen voor 30 cent per stuk. Voor de aankoop van appels, peren, perziken, sperziebonen, witlof of andere versproducten heb je als klant al gauw vijf nylon zakjes nodig. Na weging bleek een zakje netto 8 gram te wegen. Afhankelijk van de prijs per kilogram van het product dat erin gaat, betaalt de klant iedere keer voor het nylon zakje dat al betaald is. Bij een gemiddelde prijs van 2,50 euro per kilo van genoemde vers- producten betekent dit dat de klant per zakje van 8 gram 2 cent betaalt. Als de klant eenmaal per week zijn boodschappen doet gedurende 52 weken, betaalt hij voor het reeds betaalde zakje 1 euro en 4 cent per jaar extra. Volgens de site van deze grootgrutter zijn er 15 miljoen transacties, waarbij 100 miljoen artikelen per week worden gekocht. Als de klanten een zakje per bezoek vullen met versproducten kan deze organisatie per jaar 15 miljoen maal 1,04 is 15,6 miljoen euro aan de winst toevoegen zonder daar kosten voor te hebben gemaakt. Bij gebruik van meer zakjes wordt de extra winst hiervan een veelvoud.Pieter van Loosbroek, Velp||https://www.volkskrant.nl/columns-opinie/bestrijd-vervuiling-met-pensioengeld~b68c0e752/
2022-08-10||Idris Elba strijdt tegen een vraatzuchtige leeuw in de al te serieuze monsterfilm Beast ★★☆☆☆||Drie jaar geleden schreef Rob van Scheers voor de Volkskrant een uitstekend overzicht van de tien meest spraakmakende leeuwen in de filmgeschiedenis. Aanleiding was de première van een nieuwe, fotorealistische uitvoering van The Lion King. Bladerend door die lijst (van het waanzinnige filmproject Roar, vol échte ongetemde leeuwen, tot de geestige pulpfilm Prooi  van Dick Maas) is maar één conclusie mogelijk: die top-10 blijft zoals-ie is. Het saaie exemplaar in Beast is volkomen kansloos voor een topnotering. In Beast doet Idris Elba aan traumaverwerking (zijn echtgenote was dodelijk ziek, hij was te weinig thuis) door met zijn twee tienerdochters in een voor toeristen verboden uithoek van een Zuid-Afrikaans wildpark rond te dolen. Daar komen ze tegenover een bovengemiddeld vraatzuchtige leeuw te staan, terwijl de lokale stropers zich qua bloeddorst eenvoudig met het beest kunnen meten. Op het hoogte- dan wel dieptepunt gaat Elba de leeuw met zijn blote vuisten te lijf – precies het type zomerkolder waar de rest van deze serieuze doorsnee-monsterfilm om verlegen zit.||https://www.volkskrant.nl/cultuur-media/idris-elba-strijdt-tegen-een-vraatzuchtige-leeuw-in-de-al-te-serieuze-monsterfilm-beast~b9e195f9/
2022-08-10||Fireheart is een mooi geanimeerde, maar onevenwichtige variant op Disney’s Mulan||Georgia, een eigenzinnige 16-jarige in het New York van de jaren dertig, wil al haar hele leven bij de brandweer – net als haar vroeg gepensioneerde vader Shawn. Helaas mogen meisjes en vrouwen dat niet, terwijl Shawn ook persoonlijke redenen heeft om te voorkomen dat Georgia’s droom uitkomt. Wanneer een fantoomachtige pyromaan niet alleen huishoudt in de theaters van de stad maar ook het voltallige brandweercorps ontvoert, moet Shawn weer aan de slag en vermomt Georgia zich als man om zich bij papa’s team te kunnen voegen. Natuurlijk blijkt zij de moedigste brandweerpersoon van allemaal, in een mooi geanimeerde maar onevenwichtige variant op Disney’s Mulan die je eerst in sprookjes wil doen geloven en je vervolgens hard met de neus op de feiten drukt: pas in 1982, na veel juridisch getouwtrek, werd de New Yorkse brandweer ook voor vrouwen toegankelijk, zoals te lezen is op de aftiteling van Fireheart.||https://www.volkskrant.nl/cultuur-media/fireheart-is-een-mooi-geanimeerde-maar-onevenwichtige-variant-op-disney-s-mulan~b09982ba/
2022-08-10||Reeks zware explosies op Russische basis op de Krim met mysteries omhuld||Bij de ontploffingen op de basis bij Novofedorivka aan de westkust van de Krim kwam een man om en raakten dertien mensen gewond, onder wie twee kinderen. De explosies kwamen als een verrassing. Het plaatsje ligt diep in het door de Russen bezette schiereiland, ruim buiten het bereik van de meeste raketten waarover Oekraïne beschikt. Het zou een van de eerste keren zijn dat de Krim het doelwit is geworden van Oekraïense gevechtsacties. Op videobeelden is te zien hoe strandgangers in het water spelen, terwijl achter hen enorme rookpluimen opstijgen. Op de Saky-basis zijn bommenwerpers van de Russische marine gestationeerd die een belangrijke rol spelen bij het Russische offensief in Oekraïne. Op de Russische tv werd meteen gespeculeerd over een aanslag van een Oekraïense sabotage-eenheid ver achter de Russische linies, maar al snel meldde het ministerie van Defensie dat het om een ongeluk met opgeslagen munitie ging als gevolg van onvoorzichtigheid van het personeel. Dat was ook de officiële verklaring van Moskou voor de ondergang van de Russische kruiser Moskva, die in april door de Oekraïners met Neptune-raketten van Oekraïense makelij tot zinken werd gebracht. Op een Russische site suggereerde een militair expert dat het, gezien de enorme ontploffingen, mogelijk om de hypermoderne Russische Kindzjal-raketten ging. Aanvankelijk wekte Kyiv de indruk dat het om een geslaagde Oekraïense aanval ging. Een adviseur van president Zelensky noemde het de start van een nieuwe fase in de oorlog. Later ontkende de regering dat Oekraïne ook maar iets met de ontploffingen van doen had. Tegenover The New York Times en The Washington Post beweerden Oekraïense zegslieden echter dat de explosies wel degelijk het gevolg waren van een Oekraïense raketaanval. Sinds de aanval op de kruiser Moskva hebben de VS en andere westerse landen Oekraïne nieuwere anti-scheepsraketten geleverd met een groot bereik, zoals de Harpoon-raket. Die kunnen ook tegen doelen op land worden ingezet. Maar de Oekraïense zegslieden hamerden erop dat er alleen wapens van Oekraïense makelij zouden zijn gebruikt. Mogelijk gaat het slechts om oorlogspropaganda, bedoeld om de Russische bevolking angst aan te jagen. Veel toeristen verlieten schielijk het schiereiland, ondanks verzekeringen van de overheid dat zij geen enkel gevaar lopen aan de populaire stranden. President Zelensky voerde de druk nog op met de verzekering dat de oorlog pas voorbij zal zijn als Oekraïne de Krim, die in 2014 door Rusland werd ingelijfd, weer in handen heeft. ‘Er zal geen stabiele en duurzame vrede zijn in veel landen aan de Zwarte Zee zolang Rusland ons schiereiland als zijn militaire basis kan gebruiken.’||https://www.volkskrant.nl/nieuws-achtergrond/reeks-zware-explosies-op-russische-basis-op-de-krim-met-mysteries-omhuld~bb95707b/
2022-08-10||George Michael was obsceen beroemd, maar ook dodelijk onzeker in zijn zelfgebouwde leugenpaleis||Ik herinner me de eerste keer dat ik Careless Whisper van George Michael hoorde zo goed omdat dat een, zoals de Engelsen zeggen, watershed moment was. Lummelend op het strand van een zandafgraving in Handel, met een schuin oog op Ilse uit Boekel, hoorde ik Careless Whisper voor het eerst uit de draagbare radio. Waarna ik als een blok viel voor, inderdaad, Ilse, maar ook voor het muzikale talent van een man die tot dat moment beschouwd werd als niet meer dan een oppervlakkige posterboy met geföhnde manen en spierwitte tanden. Met de band Wham! had George Michael al zes hits op zak, inclusief de wereldwijde nummer-1-notering Wake Me up Before You Go Go. Wham! zou hij later omschrijven als een oefening in ‘ignoring my intelligence’. Careless Whisper was andere koek, met die wenende saxofoonsolo van Steve Gregory, de veteraan die al op Honky Tonk Women van de Rolling Stones zijn visitekaartje had afgegeven. Tegenwoordig wordt Careless Whisper vrij algemeen beschouwd als een klassieker (met ruim zeshonderd miljoen streams is het zijn populairste nummer op Spotify). Maar in 1984 betekende het een keerpunt voor George Michael, die toen nauwelijks 21 was (tegenover mijn 16 jaren). Michael ontpopte zich als een begenadigd liedjesschrijver, volgens zijn jeugdheld Elton John zelfs ‘de beste van zijn generatie’. En dan moest hij nog beginnen aan zijn eerste soloalbum, die muzikale doos van Pandora met het titelnummer Faith (360 miljoen streams) als fonkelend vlaggeschip. In Bare, zijn autobiografie uit 1991, had Michael al verteld hoe Careless Whisper tot stand was gekomen, namelijk in zijn hoofd, zoals hij alle nummers al helemaal in het hoofd bedacht voordat de opnamen begonnen. De saxofoon-riff kwam tot hem – hij herinnerde het zich nog als de dag van gisteren – tijdens het overhandigen van geld voor een kaartje voor de bus waarmee hij naar zijn bijbaantje tufte. Georgios Kyriacos Panayiotou, die toen 18 jaar oud was en nog bij zijn ouders woonde, doopte het nummer Guilty Feet (‘guilty feet have got no rhythm’). Waarna het drie jaar op de plank lag. Hij was destijds nog maar 18 jaar! Het is in december zes jaar geleden dat Michael aan een hartziekte overleed en het is bijna onmogelijk om naar zijn muziek te luisteren zonder een gevoel van onvervuld verlangen. Net als bij Michael Jackson, die andere popster die op ongeveer dezelfde leeftijd in grote eenzaamheid overleed, denk je bij George Michael: zo veel talent en zo’n muzikaal instinct om andere mensen te laten genieten... hoe kan een mens daar zelf niet gelukkig van worden? Nou, op die vraag geeft James Gavin uitgebreid antwoord in zijn biografie George Michael – A Life. In vijfhonderd pagina’s schetst Gavin het beeld van een ongelooflijk onzekere jongen die dacht dat alles goed zou komen als hij eenmaal beroemd was. En niet beroemd als singer-songwriter, nee, popster wilde hij worden. Zoals hij het ooit zelf zei: ‘I didn’t want to be rich; I just wanted to be filthy famous’; hij wilde niet rijk zijn, maar obsceen beroemd. De populariteit die hem al op jonge leeftijd ten deel viel, bleek niet het medicijn waarop hij hoopte. Gavin legt veel van de schuld voor de pijn en de onzekerheid van Michael bij diens vader, de Grieks-Cypriotische immigrant Kyriacos Panayiotou. Die had zich als Jack Panos opgewerkt van afwasser tot restaurateur. Hij was ‘a mean bastard’, lezen we. Hij had er een handje van zijn zoon te kleineren, met woorden die Michael op latere leeftijd niet eens durfde te herhalen. ‘Ik ben er nooit overheen gekomen’, bekende hij later. Jack Panos was een ultraconservatieve homofoob, die als vader, om het voorzichtig uit te drukken, niet echt een fundament legde voor de seksuele ontluiking van zijn homoseksuele zoon. Totdat Michael publiekelijk uitkwam voor zijn geaardheid bij CNN in 1998 (waartoe hij zich gedwongen zag nadat hij in Beverly Hills door een agent op een openbaar toilet was betrapt met een andere man), leidde hij een leven in de kast. In eerste instantie ontkende Michael zelf de gevoelens die zich bij hem al jong manifesteerden. Hij durfde alleen zijn oudere zus Melanie in vertrouwen te nemen. Als Michael uiteindelijk Shirlie Holliman, de jeugdvriendin die als achtergrondzangeres van Wham! fungeert, vertelt over zijn geaardheid, gelooft ze hem eerst niet. Als ze het vervolgens samen vertellen aan Andrew Ridgeley, de hartsvriend met wie Michael jarenlang een bromance had voordat dat woord überhaupt bestond, antwoordt deze met: ‘Well, that’s a bit of a surprise.’ Ridgeley, met wie Michael begin jaren tachtig het duo Wham! vormde, komt er in de biografie bekaaid vanaf. Hij verslaapt zich om de haverklap en mist daardoor van alles, van de opnamen van Band Aids Do They Know It’s Christmas? tot de uitreiking van de American Music Awards. Niet dat hij ooit wordt gemist, want zijn muzikale bijdrage is letterlijk nihil. De gitaar van Ridgeley wordt nooit ingeplugd, evenmin als zijn microfoon. Maar Ridgeley was de inspiratie voor Wham! en dat is voor Michael genoeg. De totstandkoming van die loyaliteit wordt door Gavin beeldend beschreven. Als vader Jack meer gaat verdienen en het gezin verhuist naar een nieuwe woning in de chique Noord-Londense wijk Radlett, meldt de verlegen Georgios (‘Ik was dik en lelijk’) zich aarzelend op zijn nieuwe school, bang om uitgelachen te worden vanwege zijn ongewone naam, zijn unibrow of zijn jampotglazen. Tot ieders verbazing ontfermt Andrew Ridgeley zich over hem. Ridgeley is de populairste jongen van de school met een stijl en een swagger die Michael vervolgens naadloos kopieert. Zelfs als het duo al enigszins op toeren is gekomen, beweert manager Simon Napier-Bell dat Wham! bestaat uit ‘een echte Andrew en een nep-Andrew’. Hoe populair Michael ook zou worden, hij bleef zichzelf zien als het spiegelbeeld waar hij als puber zo’n hekel aan had. Zelfs in de videoclips voor Wham Rap! (Enjoy What You Do) of Club Tropicana vindt hij zijn kont te dik of zijn rechteroor te lelijk. Terwijl, je zou die clips er eens op na moeten kijken. Michael is daarin de vleesgeworden jeugd en aantrekkelijkheid. Maar de hartverscheurende onzekerheid uit zijn jeugd zal hem nooit verlaten. Misschien nog wel het hartverscheurendst: op de laatste foto’s voor zijn overlijden is hij de pafferige parodie van zijn puberale perceptie geworden. De tragiek van die onzekerheid wordt alleen maar overtroffen door de andere rode draad in dit levensverhaal: de verborgen homoseksualiteit die van zijn leven een leugenpaleis maakt. Hij bouwt dat paleis helemaal zelf, maar er is ook niemand die hem op andere gedachten probeert te brengen. Jarenlang houdt Michael er zogeheten beards op na, vrouwen die een relatie met hem aangaan om zijn werkelijke geaardheid te camoufleren. Hij houdt ze voor dat hij biseksueel is, sommige vrouwen worden verliefd op hem. Hij laat zich vergezellen door modellen en zangeressen. Zo is daar eerst Pat Fernandes en later Kathy Yeung, die zelf enige roem vergaart met haar optreden in de video bij I Want Your Sex. Op tournee verdwijnen George en Kathy in dezelfde hotelkamer, waarna ze alsnog opsplitsen in aanpalende slaapkamers. Zelfs de Amerikaanse actrice Brooke Shields wordt van stal gehaald als vriendin. Inderdaad, dezelfde Brooke Shields die eerder een relatie zou hebben gehad met Michael Jackson. Het is wrang over al die gekooide gevoelens te lezen in de pas verschenen biografie, die nota bene uitkwam in een maand waarin in Nederland en elders de Pride wordt gevierd. Het is allemaal mosterd na de maaltijd natuurlijk, maar je zou Michael ook nog zo’n trots moment gunnen, eigenlijk.||https://www.volkskrant.nl/cultuur-media/george-michael-was-obsceen-beroemd-maar-ook-dodelijk-onzeker-in-zijn-zelfgebouwde-leugenpaleis~bf207cad/
2022-08-10||Les intranquilles roept fascinerende vragen op over verantwoordelijkheid en zorg ★★★★☆||Damien duikt plotseling van de boot, misschien wel een kilometer uit de kust, en zegt tegen zijn jonge zoontje Amine dat hij in zijn eentje terug moet varen. Papa gaat even zwemmen. Wanneer zijn zoontje vervolgens keurig aanmeert, alsof dit niet de eerste keer is dat hem dit overkomt, tuurt moeder Leïla ongerust naar de horizon. ’s Avonds, als Damien weer terug is, is alles niet zomaar goed, het is perfect: Damien en Leïla dansen en zoenen met de intensiteit van verse geliefden. Maar ’s nachts tuurt Damien naast zijn slapende vrouw naar het plafond, zoals hij in het beklemmende Les intranquilles vaker naar het plafond zal staren. Hij staat op en begint een fiets te repareren. ‘Moet dat nu?’, vraagt ze, slaapdronken. ‘Morgen zal je blij zijn dat je erop kan rijden’, zegt hij, klaarwakker. Les intranquilles is de negende film van de Waalse familiedramaspecialist Joachim Lafosse, en zijn persoonlijkste tot dusver. Hij baseerde dit verhaal over Damien, Leïla en hun zoon – Damien maakt metershoge schilderijen, waarvoor de kunsthandelaren in de rij staan, Leïla restaureert meubels – op herinneringen aan zijn eigen vader, wiens bipolaire stoornis het gezin vroeger in een stevige greep hield. In Les intranquilles (‘de rustelozen’) is deze man een impulsief handelende natuurkracht. Damien is mateloos getalenteerd en biedt de mensen om hem heen ongetwijfeld veel goeds wanneer het goed met hem gaat, maar dient voornamelijk als bron van verscheurende onrust en onzekerheid – wellicht zelfs gevaar. De Franse karakteracteur Damien Bonnard speelt zijn rol van Damien zeer overtuigend. Zelfs tijdens een nachtelijke schilderscène waarin hij volledig opgaat in zijn creatie – zachtjes hijgend, grote ogen, alsof hij de liefde bedrijft met het canvas – weet hij op de loer liggende pathetiek te vermijden. Het is het soort grootse scène dat acteurs prijzen oplevert. Damiens bandeloosheid is nog groter dan wat we te zien krijgen, is de knappe suggestie. Met soepele, onopvallende perspectiefwisselingen laat Lafosse zien hoe Damien zonder het zelf te merken de stemming en onderlinge dynamiek in huis voor de volle honderd procent bepaalt. Hoe de camera even bij Amine blijft hangen als Leïla bewust wegloopt om niet weer voor de ogen van haar zoon met Damien te ruziën: het is hartverscheurend. Ondertussen draait Lafosse de duimschroeven aan, zoals hij dat eerder zo goed deed in Nue propriété (2006) en vooral in À perdre la raison (2012), waarin een jonge moeder uiteindelijk zo verward en met de rug tegen de muur eindigt dat ze haar kinderen om het leven brengt. Hij roept met deze nieuwe filmische hogedrukketel fascinerende vragen op over zorg en verantwoordelijkheid, en slaagt er bovenal in om de manie van één man tegenover de machteloosheid van zijn omgeving invoelbaar te maken. In beeld, geluid, muziek, kleurgebruik en spel: de rusteloosheid van Damien dringt door tot in de diepste vezels van de film.||https://www.volkskrant.nl/cultuur-media/les-intranquilles-roept-fascinerende-vragen-op-over-verantwoordelijkheid-en-zorg~b212af19/
2022-08-10||Aristocraten die zelf hun honderd ramen lappen: het is heerlijk om naar te kijken||Wat de 71-jarige Hagenees Tjerk in de kijkcijferhit B&B vol liefde (RTL 4) zo leuk vindt aan bed-and-breakfasteigenaar Ted is dat ze zo veel gemeen hebben. Zij is ‘van een bepaald niveau’, bereisd, ‘bronzée’ (gebruind), spreekt haar talen (Frans en Engels) en ze is ‘OSM, ons soort mensen’. Ja, hij zei het echt: ons soort mensen. Het soort mensen met een ijskast in plaats van een koelkast, met (eeuwenoude) familietradities, mensen die jagen, paardrijden en tennissen en een passende partner doorgaans niet zoeken via B&B vol liefde maar via de contactadvertenties van Pier Ebbinge. Mensen die ‘lid’ zijn (van het studentencorps), zoals prinses Amalia nu zou zijn geweest als de cultuur van het corps niet zo misogyn was. Het soort mensen als de 59-jarige Emmy Postma uit Kasteelvrouwe Emmy (Omroep Max), de andere realityshowhit van dit moment, die de harten van de televisiekijker veroverde met de aankoop van een krot van een chateau in Frankrijk waarvan alleen zij de potentie zag. Haar in ’t Gooi achtergebleven echtgenoot Rutger ziet niets in haar klusplannen, maar chaotische dromer Emmy is onverzettelijk en zet in haar eentje door. Echt opschieten wil het intussen in Frankrijk allemaal niet, omdat het poetsen van het zilver en het drinken van ‘een glaasje’ vaak de voorrang krijgen boven het klussen. In de verrukkelijke driedelige realityserie Het echte leven van de Britse adel (Omroep Max), die dinsdag begon, hebben de geportretteerde aristocraten ook een in meer of mindere mate vervallen kasteel, maar dan met talloze bijgebouwen, een gotische kapel, wijngaarden, weelderige tuinen, een meer, een fontein en een hertenkamp. Maar het beheer van hun mini-Versailles is zo kostbaar dat ze moeten werken om de exorbitante onderhoudskosten van de landgoederen te kunnen betalen. Dus zien we Lord Ivar Mountbatten (jawel, familie van wijlen prins Philip) en zijn man zelf hun ruim honderd ramen lappen – en drogen met The Times. Lord en Lady Fitzalan-Howard proberen als bijverdienste een deel van hun landgoed in een wijngaard te veranderen. Wat het zo heerlijk maakt om naar Het echte leven van de Britse adel te kijken, is precies de reden waarom Ted en Tjerk uit B&B vol liefde en Kasteelvrouwe Emmy zo’n hit zijn. De hoofdpersonen zijn excentriek, hebben een gecultiveerde levensstijl vol high teas en lunches en omringen zich met interessante en flamboyante figuren. Bovendien heeft oud geld vaak een gunfactor, omdat het chique mensen zijn zonder extreem veel geld. Luiheid of een extravagant uitgavenpatroon kunnen ze zich niet veroorloven, want zonder inkomsten om het gigantische en eeuwenoude landgoed te onderhouden staan de nalatenschap van hun familie, de erfenis van hun kinderen, hun identiteit en hun raison d’être op het spel.||https://www.volkskrant.nl/columns-opinie/aristocraten-die-zelf-hun-honderd-ramen-lappen-het-is-heerlijk-om-naar-te-kijken~b595c753/
2022-08-10||Bondscoach Mark Parsons weg bij Oranjevrouwen: ‘De lat ligt hoog. We willen meedoen voor de prijzen’||De KNVB maakte het vertrek van Parsons woensdagochtend bekend. Uit gesprekken met diverse partijen bleek volgens de bond ‘dat er te weinig vertrouwen bestaat dat onder de huidige leiding de ambities worden waargemaakt’. De uitschakeling in de kwartfinale was een grote teleurstelling voor Oranje en ook vanuit de spelers klonk er onvrede. ‘In aanloop naar en op het EK vielen zowel het vertoonde spel als de resultaten tegen en dat kunnen we ons niet veroorloven’, zegt KNVB-directeur vrouwenvoetbal Jan Dirk van der Zee in een verklaring. ‘De lat ligt hoog. Nederland was titelverdediger en ook finalist op het laatste WK. We willen meedoen voor de prijzen.’ Onder Parsons’ voorganger Sarina Wiegman bereikten de Nederlandse voetbalvrouwen met het Europees kampioenschap en de finale van het WK grote hoogten. Parsons moest de basis leggen voor nieuwe successen, maar wist daar niet in te slagen. Wel heeft hij volgens Van der Zee nieuwe talenten ontdekt en een kans gegeven, waar de KNVB hem dankbaar voor is. In een interview met de Volkskrant tijdens het EK vertelde speler Jill Roord dat de groep flink moest wennen aan de coachingstijl van Parsons. ‘Hij gaat graag de diepte in en dan haakt bij ons 50 procent wel af. Ik ook’, zei ze. ‘Soms denk ik: was hier een bespreking voor nodig en zo lang? Maar hij is aan het leren, het wordt beter.’ Tijd om verder te leren krijgt Parsons dus niet. De KNVB wil op zeer korte termijn een nieuwe bondscoach vinden onder wiens leiding de Oranjevrouwen begin september verdergaan met de WK-kwalificatie. Dan wacht de belangrijke wedstrijd tegen IJsland, dat met twee punten achterstand maar een wedstrijd minder gespeeld tweede staat in de groep, achter Nederland.||https://www.volkskrant.nl/nieuws-achtergrond/bondscoach-mark-parsons-weg-bij-oranjevrouwen-de-lat-ligt-hoog-we-willen-meedoen-voor-de-prijzen~bc3fc199/
2022-08-10||Harry Styles, Big Thief en Kendrick Lamar: de tien beste albums van 2022 (tot nu toe)||In de livesector was het de eerste helft van 2022 nog even aanmodderen voor de popmuziek. De zalen gingen pas na maart weer op een kier, en de festivals werden aarzelend en een tikje angstig in de steigers gezet. Maar gelukkig: de nieuwe platen vlogen ons om de oren. En de lockdowns blijken het creatieve proces bepaald niet in de weg te hebben gezeten. Het jaar duurt nog even, maar kan wat betreft albumoogst nu al niet meer stuk. Luister zelf. Harry Styles Pop is gelukkig ook nog gewoon muziek om blij van te worden, om de ramen bij open te zetten en een partij mee te brullen. Harry Styles ontpopt zich in 2022 tot een van de grootste mondiale popsterren met een album dat het vrijgevochten en liefst wat onaangepaste leven viert – waarvoor de mens dezer dagen helaas steeds harder moet knokken. Dertien briljante popliedjes, met gevoel voor traditie en de zegeningen van de rijk geproduceerde pop van de jaren zeventig tot nu. Nilüfer Yanya Haar stem klinkt ingetogen, soms wat onderkoeld, maar wat een indruk maakt de Engelse Nilüfer Yanya op haar album Painless. Vooral haar soms roffelende, dan weer hoekige maar altijd uit duizenden herkenbare gitaarwerk is aangrijpend, en maakt dat liedjes als The Dealer juichend uit de speaker springen. Wie Painless op repeat zet, hoort bloedmooie details in haar strakke en frisse indietracks, en kan ook de goudeerlijke teksten op zich in laten werken. ‘Muziek is de enige plek waar ik eerlijk durf te zeggen hoe ik mij voel’, zei de zangeres in de Volkskrant. We moeten luisteren. Fontaines D.C. De (geo)politieke omstandigheden zullen er iets mee te maken hebben, maar de zwartgallige postpunk, groot in de jaren tachtig, blijft ook in de revivalmodus rauw en indringend. Maar vooral ook opwindend, bewijst de Ierse band Fontaines D.C. Hun Skinty Fia kruipt dreigend tussen de oren en daarna onder de huid. Op festival Best Kept Secret bleek al dat Jackie Down the Line en Big Shot kunnen worden bijgeschreven in de canon van tijdloze punkanthems, die we bij een volgende revival als nieuwe klassiekers van het genre mogen beschouwen. Big Thief Big Thief hield al even huis in de pop, maar 2022 is echt het grote doorbraakjaar. Dankzij de fenomenale, lijvige plaat met de al net zo forse titel Dragon New Warm Mountain I Believe in You, maar ook vanwege de vijfsterrenshows die de Amerikaanse band speelde in het club- en festivalcircuit. Wat een band. De gitaarpartijen en zanglijnen van Adrianne Lenker en Buck Meek zijn zo hemeltergend mooi, en de dwarrelende liedjes krijgen na meerdere draaibeurten een toch zo stevige grond onder de voeten, dat het bijna niet anders kan of je plaatst Big Thief in het rijtje met de allergrootste bands uit vijftig jaar muziekgeschiedenis. Waar eindigt dit? Kendrick Lamar Geen makkelijk album, maar wel een groots muziekwerk, waarvoor je al een halfjaar nodig hebt om het helemaal te doorgronden. Lamar komt niet met een handvol nieuwe hiphophits, maar met een persoonlijk meesterstuk, waarin hij zichzelf en het land waarin hij woont niet spaart. Mr. Morale & the Big Steppers klinkt soms als een hoorspel, wat het leven ook voor de luisteraar best moeilijk maakt, maar Lamar laat vooral horen dat hij zich niets laat voorschrijven door muziekwetten of stijlafspraken, en dat hij is uitgegroeid tot de belangrijkste muzikale geschiedschrijver van het Amerika van nu. Rosalía De Spaanse ster blijft presteren, ondanks een moordend tourschema en een net zo moordende media-aanwezigheid. Na de doorbraakplaat El Mal Querer uit 2018 overtreft de Barcelonese zangeres zichzelf met een verbluffend album, waarin zij opnieuw hiphop en flamenco mengt, maar nog veel verder uit de rails van de gangbare pop vliegt. Op Motomami scheurt ‘La Rosalía’ op haar achterwiel door de reggaeton en avantgardistische pop, langs brute dance, Zuid-Amerikaanse folk en nachtclubjazz. En toch blijft Motomami een samenhangend album vol stampende hits, waarin niet wordt getreurd, maar vooral veel vrouwelijke slagkracht wordt gevierd. Black Country, New Road Die postpunkrevival, daar komen we dus nooit meer vanaf. Gelukkig maar, want ook het Londense gezelschap Black Country, New Road, een band van zeven personen sterk, maakte een juweel van een album. Waarop de grenzen van die goede oude postpunk overigens ver worden overschreden. Het gitaarorkest stort zich op poëtische mijmering en muzikaal experiment waarin saxen, violen en piano’s om elkaar heen cirkelen in draaikolkjes van folk en minimal music. De voordrachtskunst van zanger Isaac Wood grijpt je bij de keel, in het prachtlied The Place Where He Inserted the Blade. Vlak voor dit album verscheen, maakte hij bekend uit de band te stappen. Nog een reden om Ants from Up There kapot te knuffelen. The Delines De roots- en soulband The Delines, waarin schrijver Willy Vlautin zich laat vertolken door de prachtige soulstem van Amy Boone, reist op The Sea Drift langs de Amerikaanse Golfstaten, langs de aftandse stadswijken en vervallen pretparken aan het strand. De observaties van Vlautin zijn pijnlijk mooi en trekken een spoor door ieders gevoelsleven, bij goed gedoseerde strijkers en blazers en af en toe een beschonken barpiano. Wie het droog houdt bij het hartverscheurend melancholieke All Along the Ride, heeft een hart van steen. Pusha T Niet bepaald een nieuwkomer in de hiphop, deze Terrence LeVarr Thornton alias Pusha T. Met zijn broer Gene vormde hij midden jaren negentig het duo Clipse en daarmee – én met de hulp van vriend, mentor en producerend popgenie Pharrell Williams – knalde Pusha T er rond de jaren nul de ene na de andere hiphophit uit. Op zijn nieuwe solo-album It’s Almost Dry klinkt dezelfde opwinding van zijn oudere muziekwerk, bij pakkende hooks, dikke soulsamples en teksten over de worstelingen van het leven, die je ook niet meer loslaten. Zo veel indrukwekkende en gewoon puur lekkere tracks op één hiphopalbum: dat we dat ook in 2022 weer mogen meemaken. Met dank aan Kanye West, en ook weer die verdraaide Pharrell Williams aan de knoppen. Wet Leg Het scheppingsverhaal van het Britse duo Wet Leg is prachtig, ook daarom houden we zo van dit bandje. De vriendinnen Rhian Teasdale en Hester Chambers uit Isle of Wight zagen de band Idles spelen op een festival, vanuit een reuzenrad, en zeiden tegen elkaar, op 20 meter boven zeeniveau: ‘Dat zou gaaf zijn, ook in een band spelen.’ Ze pakten een notitieblok en gingen liedjes schrijven. Op de titelloze debuutplaat vliegen de knisperende gitaarpunkpoptracks ons om de oren, van de ongenaakbare indiehit Chaise Longue tot het meezingspektakel Wet Dream. Humor, hitkracht, onversneden popplezier.||https://www.volkskrant.nl/cultuur-media/harry-styles-big-thief-en-kendrick-lamar-de-tien-beste-albums-van-2022-tot-nu-toe~b25c452a/
2022-08-10||Top Gun, Met mes en The Worst Person in the World: de tien beste films van 2022 (tot nu toe)||Warm weer, latente virusvrees, zoveel ander uitgesteld vertier opeens: de bioscopen hebben het momenteel gemiddeld gezien nog steeds niet makkelijk. Maar terwijl Tom Cruise zich inderdáád opwerpt als de redder van de post-pandemische filmzomer van 2022 – Top Gun: Maverick staat ook in zijn derde bioscoopmaand nog steeds in de top-3 van de bezoekersaantallen – zou je bijna vergeten hoe vlammend dit jaar begon. De ene na de andere kwaliteitsfilm die sinds de lockdowns stof lagen te verzamelen werd over ons uitgestort. Wat een heerlijke overdaad: geen enkele reden om thuis te blijven. Joachim Trier Het lichtknopje! Het moment waarop dertiger Julie al dagdromend met één klik van de schakelaar de tijd stilzet om uit te vogelen of die andere jongen inderdaad leuker is, comprimeert de speelse verteldrang en visuele brille van het Noorse superduo Joachim Trier (regisseur) en Eskil Vogt (scenarist) tot een scène die zich laat kijken als opzichzelfstaande film. En dit is slechts een van de vele treffende en originele vondsten waarmee ze in hun romkom-deluxe het bestaan verbeelden van een in levenskeuzen verdrinkende millennial. Juho Kuosmanen Hoe smakelijk ongepolijst én verrassend teder een geijkt verhaal kan zijn over twee tegenpolen die elkaars overeenkomsten ontdekken, bewees Finlands finest Juho Kuosmanen met zijn aan boord van de Moermansk Express gesitueerde treinfilm. De Finse Laura laat haar geliefde achter in Moskou om in het hoge noorden zogenaamd een verzameling rotstekeningen te bekijken. De slaapcoupé wordt noodgedwongen gedeeld met de jonge Russische mijnwerker Ljoha, een bezopen seksist. Wat volgt, is ontroerend mooi. Apichatpong Weerasethakul Van al haar optredens in het werk van dwarse regisseurs (Lynne Ramsay, Bong Joon-ho, deze ruimte is te klein om ze allemaal te noemen) is Tilda Swintons samenwerking met Apichatpong Weerasethakul de wonderlijkste van allemaal. De filmmaker-mysticus ontworstelde zich aan het juk van de Thaise junta en belandde met Swinton in Colombia, waar hij via de geluidshallucinaties van zijn hoofdpersonage en zijn eigen slaapwandellogica diep afdaalt in de herinneringen van het land. Wie zich ervoor openzet, ziet niets minder dan tovenarij. Pieter-Rim de Kroon Zonder gebruik van commentaarstem of sturende muziek deed Pieter-Rim de Kroon met zijn Waddendocumentaire wat meer natuurfilmers zouden mogen doen: volledig vertrouwen op de kracht van beeld en geluid. ‘Waren de beelden van Silence of the Tides niet zo overweldigend en beeldschoon, dan zou je geregeld je ogen sluiten en alleen maar luisteren’, schreven we eerder, want de 128 geluidssporen van het Dolby Atmos-geluidssysteem in de bioscopen werden volwaardig benut. Prettige bijkomstigheid in zware post-lockdowntijden: u vond dit relatief massaal de aanschaf van een bioscoopkaartje waard. Ryusuke Hamaguchi Wat een jaar is 2022 voor de tot voor kort nagenoeg onbekende Japanner Ryusuke Hamaguchi. Zijn drie uur durende, op drie korte verhalen van Haruki Murakami gebaseerde Drive My Car (met lange autoritten, cassettebandjes en repetities van Tsjechovs Oom Wanja als medicijn tegen sluimerende rouw) werd in maart bekroond met de Oscar voor beste internationale film. In de slipstream van al dat moois dook met drieluik Wheel of Fortune and Fantasy en Asako I & II pardoes ook zijn eerdere werk op in de bios. Sam de Jong Filmt er iemand zoals De Jong? De retorische vraag in de recensie van Met mes was een groot compliment aan ’s lands meest tegendraadse filmtalent. Sam de Jong keerde na zijn bewierookte stadssprookje Prins (2015) en een wat minder geslaagde New Yorkse uitstapje Goldie (2019) terug naar bakermat Amsterdam-Noord, met een in pastel- en zuurstokkleuren ondergedompelde televisie-, film- en jongerencultuursatire. Zonderling, absurd én verkwikkend raak: wat betekent authenticiteit voor het oog van een draaiende camera? Dan Kwan en Daniel Scheinert Een sprankelend voorbeeld voor de fabrikanten van superheldeneenheidsworst. Zelfs de lengte (140 minuten) was bij nader inzien best treffend: de film heet tenslotte Everything Everywhere All at Once. Regisseurs Dan Kwan en Daniel Scheinert gaan zich heerlijk te buiten aan de zotte missie van een Amerikaans-Chinese wasserette-uitbaatster (Michelle Yeoh) die de ongelimiteerde mogelijkheden van pendelen tussen universums ontdekt. En ze laten zien wat er gebeurt wanneer niet elke visueel spectaculaire scène wordt dichtgesmeerd met de duurste special effects. Joseph Kosinski Als iemand de bioscopen weer aantrekkelijk kan maken voor het grootst denkbare publiek, dan zou het Tom Cruise (60) zijn. Vond onder meer Tom Cruise zelf. De superster-extraordinaire verviel tijdens de wereldpremière van zijn Top Gun-vervolg in Cannes niet in rariteiten uit het verleden en zag toe hoe zijn filmfeestje werd opgeluisterd door een luchtshow met acht straaljagers. Zou de cinema nu écht zijn teruggekeerd? Aan de film lag het zeker niet. Die is rechtdoorzee, spectaculair en baadt in nostalgie – in een opmerkelijk smaakvolle variant. Michelangelo Frammartino De onderneming van de Italiaan Michelangelo Frammartino klinkt als gekkenwerk: met twaalf acterende speleologen en een handvol crewleden daalde hij af in de 687 meter diepe Abisso del Bifurto, een darmvormig grottenstelsel in Calabrië dat tijdens een expeditie in 1961 voor het eerst in kaart werd gebracht. Met Il buco recreëerde hij die missie én brengt hij film terug tot de naakte essentie: de grot is het zwarte canvas waarop Frammartino schildert met licht. Gu Xiaogang Een van de parels in het previously unreleased-programma van het Amsterdamse Eye, dit familiedrama. Een debuut, al oogt de film geen moment zo, waarin de gevolgen van gentrificatie en de kloof tussen generaties in China door verschillende personages ongemerkt soepel naar het persoonlijkste niveau worden gebracht. Zeldzaam fraai, hoe binnen de contouren van één familie zo veel sociale en maatschappelijke ontwikkeling is te zien. Daar valt wellicht een glimp van de moderne Chinese ziel op te vangen.||https://www.volkskrant.nl/cultuur-media/top-gun-met-mes-en-the-worst-person-in-the-world-de-tien-beste-films-van-2022-tot-nu-toe~b664c4ca/
2022-08-10||Het jaar van Fortuyn, Better Call Saul en The Dropout: de tien beste series van 2022 (tot nu toe)||Het was in 2022 nog steeds niet makkelijk kiezen, met een nog immer uitdijend universum van streaming partijen. Op 8 maart verscheen HBO Max op de Nederlandse markt met het kwaliteitsserieaanbod van HBO en het immense archief van Warner Bros. Hele volksstammen zagen voor het eerst Six Feet Under en The Wire. Sommige topseries gaan dit jaar aflopen (Better Call Saul) en andere doken uit het niets op: Severance! En dan moeten House of the dragon (HBO Max) en The Rings of Power (Amazon Prime Video) nog beginnen. NPO Plus Dat was een goed begin van het jaar. Schrijver en regisseur Nida Manzoor (met een Pakistaanse achtergrond en opgegroeid in Singapore en Londen) sleept ons mee in de avonturen van een beginnend punkbandje in Londen – korte pauze – bestaande uit moslima’s. Manzoor schreef zelf het repertoire voor de band, zoals het nummer Ain’t No One Gonna Honour Kill My Sister But Me. Centrale figuur is microbioloog Amina (Anjana Vasan), gevangen tussen permanente podiumvrees en de zoektocht naar een grote liefde. Aanstekelijk, ontroerend, en hoe vaak kun je met je eigen vooroordelen om de oren worden geslagen? Leve de herrie! Ziggo Een krankzinnig ambitieuze poging om greep te krijgen op de inmiddels niet meer totaal ondenkbare vraag over hoe de wereld eruit zal zien als ons tijdperk voorbij is. Gebaseerd op de succesvolle roman van Emily St. John Mandel volgen we een aantal personages die elkaar rond een voorstelling van King Lear aantreffen, vlak voordat een pandemie de wereldbevolking zal decimeren. Sprong in de toekomst, waar we onder meer een rondtrekkende theatergroep in een verlaten Amerika volgen. Welke rol theater, en Shakespeare in het bijzonder, in de toekomst speelt, leidt weer tot overpeinzingen over wat ons mens maakt. Makers springen virtuoos door de tijd heen en weer, wat aanstuurt op een zeldzaam aangrijpende apotheose. HBO Max De flamboyante stijl van Adam McKay (The Big Short) doet het ook prima in zijn dramaserie over het basketbalseizoen 1979-1980, toen zakenman Jerry Bus (John C. Reilly) het zieltogende LA Lakers kocht en er een dosis showbusiness aan toevoegde. De acteurs slagen er wonderwel in om overtuigend de atletische reuzen van het basketbalveld binnen en buiten de lijnen te spelen, met als centrale dynamiek de tegenstelling tussen het volledig van zichzelf overtuigde groentje Magic Johnson (Quincy Isaiah) en de boeddhistische veteraan Kareem Abdul-Jabbar (Solomon Hughes). De Boogie Nights-vibe is ook nooit ver weg. NPO Plus Het jaar van Fortuyn kwam als een donderslag bij heldere hemel. Een subtiel, genuanceerd en tegelijk uitzinnig script van Nathan Vecht en Pieter Bart Korthuis, met een aantal van onze topacteurs in de rol van hun leven. Een onvergetelijk portret van de Nederlandse samenleving in het jaar dat de aanloop zou vormen naar de moord op Pim Fortuyn. Alle details en bijrollen kloppen, maar het was centrale trio (Jeroen Spitzenberger als Fortuyn, Ramsey Nasr als Ad Melkert en Fedja van Huêt als Mat Herben) dat de show stal. Geen cabareteske typetjes, maar een noodlotsdrama van de bovenste plank. Netflix Laten we het beschouwen als een geslaagde herstart, nadat de eerste Nederlandse Netflix-serie (Ares) niet zo’n succes was. Dirty Lines is de dramatisering van een kort en hevig hoofdstuk van de Nederlandse sekslijnenindustrie in de jaren tachtig, de prehistorie van het internet. De makers gaan vol voor het jarentachtiggevoel en de jonge cast excelleert met Minne Koole, Joy Delima en Julia Akkermans voorop. Het ingebakken seksisme wordt mooi geïroniseerd door de slimme voice-over van Marly (Delima), die terugkijkt op de jaren toen iedereen nog een vaste lijn had. De Volkskrant noemde de serie ‘verkwikkend en onweerstaanbaar’. Apple TV Plus Dit jaar doken we onder in de dystopische kantoortuin van Severance. Briljante cast, vormgeving en muziek, en een verhaal dat aan het slot van dat eerste seizoen nog maar nauwelijks de potentie van het uitgangspunt had aangeboord. ‘Severance’ (‘scheiding’) is een procedure waarbij werknemers van het mysterieuze techbedrijf Lumon Industries een chip krijgen ingeplant zodat ze buiten de muren niet weten wat ze daarbinnen doen, en andersom. Een wereld van ‘innies’ en ‘outies’, waarin Lumon Industries lijkt te staan voor alles wat we verleidelijk en angstaanjagend vinden aan big tech. Zijn we zelf niet die werkbijen met dat dubbele leven? We hebben ons zelden zo op een volgend seizoen verheugd. Netflix Op het moment van schrijven zitten we er nog middenin. Half augustus wordt de laatste aflevering online gezet en dan komen de avonturen van Saul Goodman, zo veel meer dan een spin-off van Breaking Bad, ten einde. Better Call Saul had altijd fans, maar ergens in het voorlaatste seizoen, toen onze geliefde advocaat in kwade zaken (Bob Odenkirk) samen met zijn echtgenoot Kim (Rhea Seehorn) definitief naar de duistere zijde overstak, kwam de serie in een soort stroomversnelling waar we nog steeds niet uit zijn. In de verte horen we het donderen van een waterval. Better Call Saul wordt lastig te kloppen dit jaar. Disney Plus De opkomst en ondergang van Elizabeth Holmes, een jonge techondernemer die heel even de nieuwe Steve Jobs leek voordat ze wegens fraude voor de rechter werd gesleept, blijft ons bezighouden. Na vele krantenprofielen, boeken, een documentaire en een podcast was The Dropout een fascinerende dramatisering (gebaseerd op de podcast) van het leven van Holmes, niet in de laatste plaats door de overtuigende rol van Amanda Seyfried. Minder een ontmaskering van een fraudeur dan een soms verbijsterend portret van de opportunistische wereld van de techstart-ups. Netflix Dat was nog eens een verrassing. Borgen, tien jaar later, oftewel Borgen – Power & Glory, ook wel Borgen 4, bleek een geweldige (Deense) serie te zijn, die ook zonder voorkennis van die eerste drie klassieke seizoenen bekeken kon worden. Dat neemt niet weg dat in het kielzog van het nieuwe seizoen ook de oude seizoenen een Netflix-hit werden. De oorspronkelijke schrijver Adam Price schreef een slim, geestig en relevant script over de spanning tussen politiek en idealen, waar ook nog eens een geslaagde romkom in verborgen zat. Maar het is natuurlijk vooral de triomfantelijke terugkeer van Sidse Babett Knudsen in de rol van Birgitte Nyborg (als minister van Buitenlandse Zaken) die Borgen zo sterk maakt. Disney Plus Het Amsterdam waar de helden van Atlanta, een van de beste series van de laatste jaren, in verzeild raken is zowel herkenbaar als een surrealistische droomwereld, waar de viering van Sinterklaas wordt gefileerd in de aflevering Sinterklaas Is Coming to Town. Laten we zeggen dat de Nederlanders er niet helemaal goed afkomen. Na het briljante tweede seizoen over een rapper uit Atlanta (Brian Tyree Henry), zijn manager (Donald Glover, ook de man achter de serie) en hun entourage wordt in dit derde seizoen heel snel geschakeld. Elk verhaal kan nu worden verteld onder het Atlanta-label, en in elke aflevering worden pijnlijke waarheden met het grootst mogelijke plezier en venijn opgediend.||https://www.volkskrant.nl/cultuur-media/het-jaar-van-fortuyn-better-call-saul-en-the-dropout-de-tien-beste-series-van-2022-tot-nu-toe~b318908f/
2022-08-10||Hanya Yanagihara, Michel Houellebecq of Frans de Waal: de tien beste boeken van 2022 (tot nu toe)||Het cliché wil dat september voor boeken de beste maand van het jaar is maar de eerste helft van dit jaar leverde al opvallend veel prachtigs op. En dat terwijl 2022 wat boeken betreft in tegenstelling tot andere kunstdisciplines helemaal niet het jaar van de wederopstanding is; schrijvers schreven zich tijdens corona het schompes, en lezers lazen meer dan de jaren ervoor. Kortom: het gaat goed met het boek. Hanya Yanagihara Het literaire jaar 2022 begon meteen lekker met de nieuwe romans van Hanya Yanagihara en Michel Houellebecq, twee auteurs die (kort door de bocht) de stand van hun land ter discussie stellen. Yanagihara brak in 2015 internationaal door met Een klein leven en Naar het paradijs werd eveneens juichend ontvangen, ook in onze Volkskrant Leesclub. Dat Naar het paradijs eindigt in een door epidemieën geteisterd Amerika heeft niets met covid-19 te maken: Yanagihara’s vader was oncoloog, zelf was ze als kind ernstig ziek, ziekten interesseren haar nu eenmaal. Het belangrijkste punt dat ze met haar boek wilde maken is dat vooruitgang geen garantie voor verlichting is: ‘Een zekere staat van verlichting kan gemakkelijk omslaan en teniet worden gedaan.’ Michel Houellebecq As we speak zit in het snoezige Bourgondische stadje Autun Martin de Haan te zwoegen op de Nederlandse vertaling van misschien wel Houellebecqs meest liefdevolle, ontroerende en intieme roman tot dusver, al zou je dat van een boek met deze titel (anéantir betekent ‘vernietigen’) misschien niet verwachten. Tegen Le Monde zei Houellebecq in januari dat ‘mensen aan het lachen en huilen maken’ altijd zijn onderliggende doel is: ‘Als ik dat niet kan, ben ik niet gelukkig.’ Nog vier maandjes geduld. Mariken Heitman ‘We categoriseren ogen als blauw of bruin, een grove indeling, want we weten dat ieder paar ogen uniek is. Blauw is een benadering, zoals vrouw dat zou moeten zijn.’ Twee sleutelzinnen in Wormmaan, dat weliswaar dateert uit 2021, maar waarvoor aan bioloog en schrijver Mariken Heitman dit voorjaar de Libris Literatuurprijs 2022 werd toegekend. De verteller is een vrouw wier identiteit door de buitenwereld voortdurend ter discussie wordt gesteld omdat ze zich niet kleedt of gedraagt zoals ‘men’ van vrouwen verwacht. Intelligente, actuele en prachtig geschreven roman over wie wij zijn, en over de denkfout onder de antwoorden die doorgaans op die vraag worden gegeven. Luigi Pirandello Nieuwe bloemlezing van de verhalen van de Italiaanse Nobelprijswinnaar Luigi Pirandello(1867-1936), die ons een eeuw nadat ze werden geschreven nog veel leren over het menselijk getob, op een manier die je humoristisch zou noemen als dat niet zo’n ontoereikend woord was. Eerste zin van het eerste verhaal: ‘Het is een oude gewoonte van me om de personages van mijn toekomstige verhalen elke zondagochtend audiëntie te verlenen.’ Geweldig vertaald door Yond Boeke en Patty Krone, dat ook nog. David Graeber en David Wengrow Het begin van alles van antropoloog en anarchist David Graeber en archeoloog David Wengrow begon als zoektocht naar de oorsprong van maatschappelijke ongelijkheid. In de tien jaren waarin Graeber en Wengrow eraan werkten – Graeber overleed drie weken na voltooiing – werden ze ambitieuzer en besloten ze maar meteen de hele geschiedenis van de mensheid te herschrijven. Dat is niet helemaal gelukt; wel haalt het duo talloze mythen over ons verre verleden onderuit en alleen al daarom is Het begin van alles een feest. Yuval Noah Harari, maar beter. Anjet Daanje Anjet Daanje is een echte bèta en als haar moeder niet zou hebben gezegd dat ze gevoel had voor taal, was ze misschien nooit gaan schrijven – leve de moeders! Een paar jaar geleden brak ze door met De herinnerde soldaat, uitgekomen bij de kleine, in Groningen gevestigde uitgeverij Passage, nadat uitgever Thomas Rap haar had laten weten geen brood meer in haar werk te zien – leve Passage! Ze heeft een haat aan optredens (‘achteraf denk ik: wat heb ik voor stomme dingen gezegd?’) en ook dat maakt haar zo leuk. Leve Anjet Daanje! Mustafa Stitou Als puber kwam Mustafa Stitou na een voetbalwedstrijd thuis met een vreemd, koortsig gevoel: de niet te onderdrukken drang om iets op te schrijven. Dus dat deed hij. Daarna kwam de poëzie in zijn leven. Zijn eerste dichtersliefde was de begin deze zomer overleden Remco Campert, en op zijn beurt verwelkomde Campert de debuterende Stitou in 1994 met een hartelijk ‘eindelijk weer een dichter!’. Op 1 april verscheen zijn nieuwe bundel Waar is het lam en die is, oordeelde onze poëzierecensent Geertjan de Vugt, niet gewoon goed maar ontstellend goed. Frans de Waal Waarin onderscheiden mensen zich van andere dieren? Primatoloog Frans de Waal wijdt zijn leven aan het formuleren van antwoorden op die vraag. In Gender buigt hij zich over man-vrouwverschillen bij mensapen, en die zijn lang niet zo groot als vaak wordt gedacht. Voorts kennen bonobo’s en chimpansees ook queers, maar anders dan bij mensen worden deze dieren niet van etiketten voorzien, niet gepest en al helemaal niet buitengesloten. Bart van der Boom In januari veegde de Leidse historicus Bart van der Boom de vloer aan met het veelbesproken onderzoek, door een coldcaseteam, naar het verraad van Anne Frank. Een onzinverhaal, herhaalde hij drie maanden later nog eens in zijn boek over de Joodse Raad. Dat die Raad al jaren in een kwaad daglicht staat, is volgens Van der Boom niet terecht. Voor een juist oordeel heb je niets aan wijsheid achteraf, maar moet je terug naar de kennis van toen. Lúcio Cardoso Uitgebracht in 1959 en nu pas in het Nederlands vertaald, door Harrie Lemmens. Bij verschijning van Kroniek van het vermoorde huis reageerden de critici geschokt, niet in de laatste plaats vanwege de breed uitgemeten seksuele relatie tussen een moeder en haar 16-jarige zoon. Maar na zijn dood zou Cardoso’s roman uitgroeien tot een klassieker van de moderne Braziliaanse literatuur. En terecht, schreef criticus Maarten Steenmeijer: het is een verpletterende roman.||https://www.volkskrant.nl/cultuur-media/hanya-yanagihara-michel-houellebecq-of-frans-de-waal-de-tien-beste-boeken-van-2022-tot-nu-toe~be327c59/
2022-08-10||Goed in Woordle? Van een quantumcomputer win je het niet ||Ruim vijfduizend afleveringen. Zoveel heeft televisiewoordspelletje Lingo – eerst op de buis tussen 1989 en 2014, en sinds 2019 weer terug – er inmiddels op zitten. Onmiskenbaar populair dus, dat vijfletterwoordraden. Helemaal nu blijkt dat naast het ge-‘groengroen!’ en ge-‘biep-bop-bop-biep-biep’ van de televisieversie ook de hippe internetneefjes Wordle (Engels) en Woordle (Nederlands) aan een rappe opmars bezig zijn. Mensen zijn blijkbaar nogal gevoelig voor de verlokkingen van eenvoudige woordspelletjes. En omdat computers geprogrammeerd worden door mensen, nemen ze onze obsessies geregeld over. Zo leerden ‘we’ ze niet alleen schaken – uiteindelijk zelfs beter dan menselijke grootmeesters – maar ook voor Lingo bestaan inmiddels talloze algoritmen. In een wetenschappelijke voorpublicatie op vakwebsite Arxiv presenteren onderzoekers daarvan nu de overtreffende trap. Zij bedachten alvast een Lingo-algoritme voor een computer die momenteel alleen nog maar in hele rudimentaire vorm bestaat: de zogeheten quantumcomputer. Zo’n quantumcomputer rekent met de tegendraadse wetten van de quantumfysica, die beschrijven hoe de natuur werkt op de allerkleinste schaal. Die quantumwetten zorgen ervoor dat qubits, de quantumtegenhangers van de bits van gewone computers, niet alleen ‘0’ of ‘1’ kunnen zijn, maar ook ‘0’ en ‘1’ tegelijkertijd. Daardoor rekenen quantumcomputers fundamenteel anders, en beloven ze voor bepaalde toepassingen krachtiger te worden dan zelfs de allersterkste ‘gewone’ supercomputer. Lingo, zo blijkt uit het verse onderzoek, is een van die toepassingen. Overigens zijn ook Lingo en Woordle een afgeleide van een eerder spelletje. Van Mastermind, welteverstaan, dat in 1971 als bordspel op de markt kwam. Daar raad je geen vijfletterwoorden, maar de juiste combinatie van vijf gekleurde pinnetjes. En hoewel de onderzoekers in hun artikel zowel Lingo als Woordle expliciet noemen, is het toch vooral die oudere variant waarmee ze aan het rekenen sloegen. Bij dat spelletje, zo bleek al snel, heeft een quantumcomputer veel voordeel van dat maffe gereken met qubits. Omdat zulke quantumbits meerdere waarden tegelijkertijd kunnen hebben, is het ook mogelijk om meerdere kleuren- of lettercombinaties tegelijk uit te proberen. Quantumcomputers presteerden bij Mastermind daardoor ‘overweldigend’ veel beter dan gewone computers, zo schrijven de onderzoekers. Ziedaar: de geboorte van een nieuw quantumalgoritme. Een bijzondere gebeurtenis. Want hoewel mensen van over de hele wereld werken aan mogelijke toepassingen voor de toekomstige quantumcomputers, zijn concrete algoritmen die de beloofde rekenkracht daadwerkelijk etaleren, dungezaaid. Elk vers algoritme is daarom van harte welkom. Fysici hópen vooralsnog vooral dat de toekomstcomputers waaraan zij sleutelen straks alle hooggespannen verwachtingen inderdaad waar kunnen maken. Misschien kunnen we er wel medicijnen mee ontwikkelen die heel specifiek op de persoon zijn toegespitst, droomt men hardop. Of wellicht kunnen quantumcomputers straks een wondermateriaal ontwikkelen dat een energierevolutie ontketent. In vergelijking daarmee klinkt ‘overweldigend goed zijn in verder nutteloze woordspelletjes’ een tikje karig. Maar hé: iedereen moet ergens beginnen. Zelfs futuristische supercomputers.||https://www.volkskrant.nl/columns-opinie/goed-in-woordle-van-een-quantumcomputer-win-je-het-niet~b582ad66/
2022-08-10||Opinie: Snikheet Spanje zucht vooral onder een ijscrisis ||Spanje gaat gebukt onder een ijscrisis. Denk daarbij niet aan het smelten van het ijs in de Pyreneeën, hoewel het waar is dat die hun gletsjers in recordtempo aan het verliezen zijn; de crisis die het land nu treft, is er een die de in zomerzweet badende burger rechtstreeks raakt. Een waartegen het sluiten van de ogen geen enkele tijdelijke verlichting biedt. Ja: Spanje is deze dagen in de ban van een even acuut als pijnlijk tekort aan… ijsblokjes. IJsblokjes, zegt u? Ja, ijsblokjes. Volgens Spaanse media is in praktisch het hele land een run ontstaan op bevroren water, nu er niet genoeg blokjes lijken te zijn om deze zomer alle drankjes mee te koelen. Supermarktketens hebben hun ijs op rantsoen gezet en laten klanten maximaal enkele zakken mee naar huis nemen. Restaurants en bars beklagen zich over de gestegen prijzen en geven op fluistertoon toe soms een blokje minder in hun glazen te stoppen. Op hun beurt spreken horecagasten er schande van dat ze een extra bedrag voor het ijs in hun koffie hebben moeten betalen, en daar pas achter kwamen bij het lezen van de bon. De media slagen er evenmin in het hoofd koel te houden en rijgen de alarmistische nieuwskoppen aaneen: ‘Dit is de ijscrisis waaronder Spanje lijdt’ (nieuwswebsite HuffPost), ‘Tot wanneer zal de ijsschaarste duren?’ (radiozender OndaCero). Crisis is het ook in de kolommen van de invloedrijke krant El Mundo, die de onterecht voor lief genomen ijsblokjes ‘diamanten van water’ noemt. De schaarste blijkt grotendeels terug te voeren op de explosief gestegen energieprijzen. In de hoop op een spoedige daling van die prijzen hebben ijsproducenten in de aanloop naar de zomer verzuimd een ruime voorraad aan te leggen. Nu de zomer ook voor Spaanse begrippen extreem warm is, met juli als heetste maand ooit gemeten, en het uitgaansleven en toerisme na de coronacrisis weer terug zijn, overspoelt de vraag het karige aanbod. Hoewel sommige ijsfabrieken 24 uur per dag draaien om de schade in te lopen, is het einde voorlopig niet in zicht. De komende weken worden zelfs ‘dramatisch’, noteert El Mundo uit de mond van de grote ijsproducent Miguel Ángel Vázquez, een man die mediabreed ‘de ijsblokjeskoning’ wordt genoemd. ‘Iedere dag bellen ondernemers me huilend op om te vragen of ik nog ijs heb.’ Waar komt al deze onrust door een gebrek aan gestold water vandaan? De foto’s van lege vriesvakken op sociale media spelen zeker een rol, net als de onvermijdelijke hoaxes en overdrijvingen op dezelfde kanalen, schrijft El País in haar hoofdredactioneel commentaar. Zo blijken sommige bars al lang voor het uitbreken van de ijscrisis te zijn begonnen met het rekenen van een extra bedrag voor ijs in je café con leche. Mogelijk is het hamstergedrag ook terug te voeren op de onzekere tijden die Spanjaarden beleven, filosofeert de krant. Uit hun evenwicht gebracht door de oorlog in Europa en gierende inflatie richten zij zich op dat wat ze nog wél in de hand denken te kunnen hebben: ijsblokjes in de vriezer. Over de vriezer gesproken: je zou bijna vergeten dat ook niet-raketgeleerden thuis ijsblokjes kunnen maken. Voor wie toch worstelt, is er gelukkig hulp uit journalistieke hoek. ‘Zo doe je langer met je ijs’, kopt tv-zender La Sexta op zijn website. De crux blijkt ’m te zitten in het maken van zo groot mogelijke blokjes. ‘Die smelten minder snel.’ Dion Mebius is correspondent in Spanje.||https://www.volkskrant.nl/columns-opinie/opinie-snikheet-spanje-zucht-vooral-onder-een-ijscrisis~bd339383/
2022-08-10||Het Transgressieteam denkt dat we de tijd die ons nog rest beter kunnen gebruiken om te feesten||Deze week vloog Het Transgressieteam voor twee dagen naar Melbourne waar we tijdens een heerlijke BBQ bekend hebben gemaakt dat het wat ons betreft tijd is om per direct te stoppen met ons verzet tegen de opwarming van de aarde. Wetenschappelijk gezien is de kans klein dat we de thermostaat nog omlaag krijgen, economisch gaat het erg prijzig worden en psychologisch ontbreekt het aan draagvlak. Het Transgressieteam denkt dat we de laatste paar jaren die we nog hebben, beter kunnen gebruiken om te feesten. Het Transgressieteam wijst er er bovendien op dat we niet oneindig kunnen treuzelen met het doorlopen van de vijf fasen van rouw, waar we vroeg of laat samen doorheen moeten. Fase1: Ontkenning hebben we inmiddels wel gehad. Er zijn hier en daar nog een paar mensen die ontkennen dat onze tijd erop zit, maar hun aantal neemt sneller af dan de temperatuur stijgt. Fase 2: Woede kunnen we inmiddels ook wel wegstrepen. Iedereen is boos op iedereen, maar echt veel levert het niet op. Wat ons brengt bij Fase3: Onderhandelen. Dat is waar we volgens het Transgressieteam dreigen vast te lopen, Het is aandoenlijk dat veel mensen aangeven minder te willen vliegen en ook de opkomst van vegetarisme, zonnepanelen en windmolens wekt de indruk dat we misschien niet te laat zijn. Toch vreest Het Transgressieteam dat als we te lang blijven onderhandelen straks niet genoeg tijd hebben voor de laatste twee fasen van rouw. Fase 4: Depressie is volgens ons het best door te komen door alle remmen los te laten. Minder vliegen, minder vlees, minder douchen, minder shoppen en minder kindjes baren voelt misschien even goed, maar van niets word je zo vrolijk als een stedentrip. Natuurlijk is het een deprimerende gedachte dat we er allemaal aan gaan, maar dat neerslachtige gevoel kunnen we volgens Het Transgressieteam het best verzachten door flink te feesten. Daarom raden we iedereen aan om ondanks de lange rijen naar Schiphol te gaan om iets leuks te doen. Heb je voor het opstijgen toch de behoefte om iets goeds te doen voor het milieu, dan is het overal op Schiphol mogelijk om zelf je afval te scheiden. Heb je toch het idee dat je iets goeds doet, zonder in die depressie te blijven hangen. Hoe meer we feesten, hoe eerder het einde in zicht komt en hoe minder lang we straks samen vastzitten in die laatste en saaiste fase van allemaal: Aanvaarding.||https://www.volkskrant.nl/cultuur-media/het-transgressieteam-denkt-dat-we-de-tijd-die-ons-nog-rest-beter-kunnen-gebruiken-om-te-feesten~b9b17341/
2022-08-10||Zoals mensen onbewust virussen verspreiden, zo verspreiden ze vaak ook ideeën zonder het te weten||Eind juli zag ik in een stadje in de staat Washington een sportauto rijden met een grote zwarte Amerikaanse vlag, waarvan de middelste streep blauw was ingekleurd. Even later reed een andere auto met dezelfde vlag door het stadje. Navraag leerde dat aanhangers van blue lives matter (steun aan de politie) met dergelijke vlaggen wapperen. Dat is een eufemistische uitleg, je kunt beter stellen dat aanhangers van de white supremacy-ideologie zich met dergelijke vlaggen tooien, al werd dat laatste ontkend door een aardige man die mij die avond had uitgenodigd voor een barbecue. Denkend aan deze zwarte Amerikaanse vlag zag ik Nederlandse vlaggen op de kop langs eindeloze snelwegen hangen. Officieel gaat het om stikstof, maar in het stikstofgedruis walmt tevens de ideologie van white supremacy. Goed mogelijk dat niet iedereen dat beseft. Zoals mensen virussen kunnen verspreiden zonder zich daarvan bewust te zijn, zo verspreiden ze vaak ook ideeën zonder het te weten. Niet schandelijk, dat is eigen aan de mens. Daarnaast is Nederland, zoals ik onlangs een vriend schreef, cultureel gezien een provincie van Amerika, een soort Puerto Rico. Vandaar dat Amerikaanse ideeën op Nederlandse bodem uitstekend gedijen. München is er cultureel gezien verder weg dan Boston. Dat maakt de weerzin van sommige Nederlanders tegen globalisering potsierlijk. Hoe kun je tegen globalisering zijn als je een provincie bent van het imperium? De periferie keert zich altijd tegen het centrum, maar dat is iets anders. En elk centrum creëert zijn eigen periferie, daarom is dat aanhoudende gezeur over elite hooguit een ritueel. Graag citeer ik Rammstein in deze aangelegenheid, en wel hun nummer Amerika uit 2004: ‘We’re all living in Amerika.’ Reizend naar Maine luisterde ik naar Feuer Frei! van Rammstein: ‘Jouw geluk/ is niet mijn geluk/ is mijn ongeluk.’ Het motto van menig rechtgeaarde puber, en elke paleisrevolutionair.||https://www.volkskrant.nl/mensen/zoals-mensen-onbewust-virussen-verspreiden-zo-verspreiden-ze-vaak-ook-ideeen-zonder-het-te-weten~b2ab6f4c/
2022-08-10||Huishoudens kampen met betalingsproblemen, bedrijven behalen een recordomzet: hoe kan dit?||‘Het is immoreel dat bedrijven recordwinsten maken over de rug van de armsten’, zei VN-secretaris-generaal António Guterres onlangs tijdens de presentatie van een rapport over de gevolgen van de Russische invasie in Oekraïne. Guterres wil dat overheden de fossiele industrie extra gaan belasten, nu bedrijven als Shell en BP recordwinsten boeken te midden van een gascrisis. Maar niet alleen olie- en energiemaatschappijen worden beschuldigd van ‘buitensporige hebzucht’. Ook de discrepantie tussen de rooskleurige kwartaalcijfers van voedingsmiddelenbedrijven en een groeiend aantal huishoudens dat in betalingsproblemen verkeert, levert steeds meer scheve gezichten op. Want terwijl klanten voor hun boodschappen gemiddeld 12 procent meer betalen dan een jaar geleden, zagen multinationals als Danone, Nestlé en Heineken hun winst het afgelopen halfjaar stijgen. De torenhoge rekening voor grondstoffen en energie? Die lijkt vooralsnog vooral op het bordje van de consument te liggen. Toch is het niet zo dat alle bedrijven simpelweg hun kosten doorschuiven of onterecht hun prijzen verhogen, stelt econoom Sebastiaan Schreijen van de Rabobank. ‘Dat buikgevoel leeft nu bij veel mensen, maar de kostenstijgingen die we zien door de energie-, grondstof- en personeelsschaarste raken wel degelijk de gehele keten.’ Die extra kosten zijn dermate hoog dat bedrijven de prijzen wel moeten verhogen om niet op hun marge in te leveren. ‘Dat zijn ze ook verplicht aan hun aandeelhouders.’ Bovendien kunnen lang niet alle producenten hun kosten volledig compenseren. ‘Niet alle bedrijven kunnen hun prijzen even makkelijk verhogen.’ Zo is brood minder hard in prijs gestegen dan werd verwacht door de hoge graan- en gasprijzen. De Nederlandse Vereniging voor de Bakkerij stelt dat zowel de molenaars als de bakkers en de supermarkten een stukje van hun marges afsnoepen om dat te bewerkstelligen. Ook leveranciers van kasgroente en -fruit hebben ingeleverd op hun marges. Er zullen ongetwijfeld enkele bedrijven zijn die wel misbruik maken van de inflatie, denkt Schreijen, ‘maar fabrikanten moeten kostenstijgingen kunnen verantwoorden aan hun afnemers.’ De econoom verwacht dan ook dat winkelketens de onrealistische prijsstijgingen enigszins in toom houden. Begin dit jaar werd al duidelijk dat de onderhandelingen tussen de leveranciers en de grote supermarkten er hard aan toegaan. Merken als Nestlé en Coca-Cola verdwenen zelfs tijdelijk uit de schappen, omdat sommige supermarkten niet akkoord gingen met de hogere prijzen. Toch lijken de beursgenoteerde voedselfabrikanten en -leveranciers inmiddels een sterkere onderhandelingspositie te hebben. Zo zagen JDE Peet’s, het moederbedrijf achter onder meer Douwe Egberts en Senseo-koffie, en Unilever (onder meer Calvé, Dove, Magnum) de omzet dit jaar flink toenemen dankzij prijsstijgingen. Al betekent een hogere omzet niet per definitie meer winst, want ook de productiekosten zijn gestegen. Terwijl de koffieprijzen in de supermarkt nu circa 18 procent hoger liggen dan vorig jaar, daalde het bedrijfsresultaat van JDE Peet’s retailactiviteiten in Europa met bijna 18 procent. Hoewel de omzet van supermarktconcern Ahold Delhaize door de hoge prijzen het afgelopen kwartaal 6,4 procent hoger uitviel dan een jaar eerder, moest het bedrijf naar eigen zeggen inleveren op de winstmarges om de producten in het schap betaalbaar te houden. Dat betekent niet dat er helemaal geen producenten zijn die profiteren van de hoge inflatie. Zo behaalden Danone en Nestlé het afgelopen halfjaar respectievelijk 5,1 en 6 procent meer winst dan in de eerste zes maanden van 2021. Bierbrouwer Heineken zag de nettowinst zelfs met 22 procent groeien. Stuk voor stuk verhoogden zij hun prijzen en toch verkochten ze meer. Voor bedrijven die winstgroei boeken, geldt echter dat ze ook rekening moeten houden met een mogelijk corona-effect, stelt ING-econoom Bert Colijn. De vergelijking van huidige halfjaarcijfers met die van vorig jaar geeft volgens hem een vertekend beeld, omdat de wereld toen nog midden in de coronacrisis zat. ‘Winsten van bedrijven kunnen ook opgedreven worden omdat er nu weer veel meer vraag is. Bijvoorbeeld bij bedrijven die leveren aan horecazaken.’ Bij een hogere omzet op dat terrein kunnen de tegenvallende winkelverkoop en hogere productiekosten van bedrijven ook in het niet vallen. Dat gebeurde bij JDE Peet’s, waar de dalende winst in de winkels deels werd gecompenseerd met een groeiende vraag naar de ‘out of home’-producten. Dankzij de heropening van kantoren en horecazaken steeg de winst in die branche met 140 procent. Dat de bedrijven wel degelijk kampen met de hoge kosten en teruggelopen vraag, is ook terug te zien in het vertrouwen op de beurs. Zo daalde na de bekendmaking van de kwartaalcijfers het aandeel van de Amerikaanse Kraft Heinz Company met 8 procent, ondanks een verdubbeling van de nettowinst in het eerste halfjaar. Hoewel het bedrijf onderaan de streep meer overhield dankzij belasting- en rentevoordelen, ging de brutowinst omlaag door hogere grondstofprijzen. Beleggers vrezen dat consumenten overstappen naar goedkopere concurrenten, nu Heinz die hogere kosten doorberekent in de productprijzen. Ook Unilever, dat naar eigen zeggen ‘slechts’ 70 procent van de hogere kosten doorberekent, ondervindt meer concurrentie van goedkopere merken nu de prijzen stijgen. Die concurrentie is voor de consument goed nieuws. Verwacht wordt dat de meeste producenten hun prijzen niet méér verhogen dan strikt noodzakelijk uit angst om klanten te verliezen. Al zullen de fabrikanten wel andere manieren vinden om kosten te besparen. Schreijen: ‘Om de psychologische prijsgrens van hun producten niet te doorbreken, kunnen zij bijvoorbeeld ook de inhoud van hun verpakking aanpassen.’ Dat verschijnsel staat bekend als krimpflatie.||https://www.volkskrant.nl/economie/huishoudens-kampen-met-betalingsproblemen-bedrijven-behalen-een-recordomzet-hoe-kan-dit~b094c5ad/
2022-08-10||De Volkskrant-huisdichter In de campert (3)||In de campertZie ik hoe de boer Van de boerencampingWeer zijn boerendingen doet Nieuw is de boerenstagiairEn de uitgebreide boerenwebsite Je kunt nu ook de boerVan de boerencamping liken Wat echter nooit versaagtIs de zelfgestookte pineau En het blootsvoets dansenTot het ochtendgloren.||https://www.volkskrant.nl/mensen/de-volkskrant-huisdichter-in-de-campert-3~bdb6d85f/
2022-08-10||26 keer afscheid nemen, ben je er dan niet een keertje aan gewend? ||Ik drink een Borgoe-cola met mijn vader op Zanderij. Eigenlijk heet het tegenwoordig J.A. Pengel International Airport Suriname, maar voor mij – eigenwijze kiddy die hier in de jaren negentig voor het eerst als Unaccompanied Minor uit het vliegtuig stapte – blijft het Zanderij. Vanuit de zandvlakten van een open gekapt stuk grond in het bos vlieg ik straks met een rotvaart terug naar Nederland, land waar alles snel gaat. Maar eerst nog het gebruikelijke afscheidsritueel van saté, patat en een Borgoe-cola op een van de tafeltjes met bankje, vergezeld van een hongerig straathondje en luid pratende mannen in witte onderhemdjes aan het tafeltje naast ons. Dit ritueel vindt al 26 jaar plaats. Toen verhuisde mijn vader terug naar zijn geboorteland en kwam ik een periode bij hem wonen. Sindsdien ben ik elk jaar naar Suriname gekomen. En heb ik dus ook elk jaar weer afscheid moeten nemen. ‘Er is een tijd van komen en er is een tijd van gaan’ zegt hij, voor de 26ste keer. Ik drink diep van de Borgoe en vraag me af waarom het gevoel niet went. 26 keer afscheid nemen, ben je er dan niet een keertje aan gewend? Ga ik hier ooit op dit bankje zitten en niet voelen alsof een deel van mezelf uit mijn lichaam wordt gescheurd? Elke keer laat ik een stukje van mezelf achter in Suriname. En deze keer zijn het niet alleen een vader, een familie, vrienden, theatercollega’s en een man. Het is het stukje in mij dat nauwelijks waarneembaar is als ik terug in Nederland ben. Alsof een Noordwest-Europese isolatiekap over me heen wordt getrokken zodra ik het vliegtuig in stap en later in de airconditioned gangen van Schiphol land, terug in Bakrakondre, het land waar alles ‘werkt’, op Schiphol spoelen zelfs de wc’s automatisch door. En daar kijkt een vrouw me altijd aan vanuit de spiegel, een heel Nederlandse vrouw. Het is als een morfen naar mijn Nederlandse kant, die al voelbaar is vanaf de beweging van het ene land naar het andere, en die beweging start hier, op dit bankje, met wat goede Surinaamse rum. Dus ik drink die laatste slok Borgoe, want wat kan ik anders doen? Het brandt in mijn keel. Mijn vader brengt me naar de ingang. We omhelzen elkaar. Ik bijt mijn tranen weg. Ik sta achter een schutting, afgedekt met zwart zeil, in de rij. Ik zie eerst mijn vaders rode Chinese paraplu tussen de muur en het hek piepen, dan zijn guitige hoofdje met de donkerblauwe pet. We sturen elkaar nog wat luchtkussen toe. Dan is hij weg. Nina de la Parra woont en werkt deze zomer in Suriname.||https://www.volkskrant.nl/mensen/26-keer-afscheid-nemen-ben-je-er-dan-niet-een-keertje-aan-gewend~b31d9a5b/
2022-08-10||Op avontuur in de witte wildernis: beleef de magie van winters Lapland||Lapland is geen land met eigen grenzen en wetten, maar een gigantische culturele regio die zich uitstrekt over het meest noordelijke gedeelte van Noorwegen, Zweden, Finland en Rusland. Het gebied wordt traditioneel bewoond door de Sami, die tot op de dag van vandaag in het Hoge Noorden wonen en hun cultuur, talen en liefde voor de natuur in ere houden. Als bezoeker word je met open armen ontvangen en ondergedompeld in de tradities en levenswijsheden van de Sami. Een saaie reis naar Zweeds of Fins Lapland bestaat niet: er zijn simpelweg te veel avontuurlijke excursies. Een huskytocht is één van de mooiste manieren om de natuurlijke pracht van noord-Scandinavië te beleven. Al je zintuigen worden geprikkeld terwijl je door een landschap vol bevroren meren en feeërieke bossen glijdt. De enige geluiden die je hoort zijn het geruis van de slee en het getrappel van de enthousiaste husky’s. Ben je meer van de paardenkracht en heb je een rijbewijs? Dan gaat je bloed gegarandeerd sneller stromen van een tocht per sneeuwscooter. Met een gemiddelde snelheid van 30 km per uur zoef je door adembenemende landschappen. Grote kans dat je onderweg een kudde rendieren tegenkomt. Deze zijn allemaal eigendom van de Sami, die je graag meer vertellen over hun boeiende cultuur en hun dieren. Ook voor de reiziger die het tempo het liefst wat lager houdt, vormt Lapland een betoverend decor. Tijdens een wandeling op sneeuwschoenen of langlaufski’s beleef je de natuur van heel dichtbij. Sporen in de sneeuw verraden de aanwezigheid van elanden, vossen en sneeuwhazen. Zowel beginnende wandelaars als doorgewinterde hikers kunnen in Lapland hun hart ophalen. Dat het in het Hoge Noorden vroeg donker wordt, opent de deur naar een activiteit die je alleen in de poolstreek kunt meemaken: een zoektocht naar het noorderlicht. Tijdens een avondexcursie trek je te voet, per hondenslee of op een sneeuwscooter naar een afgelegen plek zonder strooilicht. Zelfs als het noorderlicht zich onverhoopt niet laat niet is magie verzekerd: op heldere avonden staan er duizenden sterren aan de hemel. Wie nu denkt aan barre tochten en bevriezingsverschijnselen kan gerust ademhalen: als Laplandreiziger heb je een ruime keuze uit comfortabele en unieke accommodaties. Ook zijn er verschillende afgelegen, kleinschalige lodges, hoog boven de poolcirkel en weg van de massa. Lodges bestaan in de regel uit een hoofdgebouw met kamers, restaurant en bar. Vaak is er ook een wellness met sauna om te relaxen. Een lodge is het ideale startpunt voor excursies. De lodges liggen stuk voor stuk in de aurorazone, dus grote kans dat je hier met open mond het noorderlicht kan bewonderen - soms zelfs vanuit je kamer. Het boeken van een reis kan een tijdrovende klus zijn, zeker als de bestemming zo bijzonder is als Lapland. Scandinaviëspecialist Nordic neemt je het werk uit handen met volledig verzorgde reizen in de winter en zomer. Je bepaalt zelf de bestemming, de duur en het type verblijf. Nordic zorgt niet alleen voor de accommodatie(s) en activiteiten, maar ook voor de vliegreis van en naar Schiphol en de transfers van en naar de luchthaven in Lapland. Benieuwd naar de unieke reizen van Nordic? Je vindt ze allemaal op nordic.nl||https://www.volkskrant.nl/nieuws-achtergrond/op-avontuur-in-de-witte-wildernis-beleef-de-magie-van-winters-lapland~b7a06131/
2022-08-10||Hittegolf, en toch moet de airco in Spanje op 27 graden: ‘Iedereen loopt nu al op zijn tandvlees’||‘Er is uit verschillende hoeken flinke tegenstand. Aan de ene kant is er politieke kritiek, met name uit regio’s waar de rechts-conservatieve Partido Popular aan de macht is. Het grootste bolwerk van verzet is zoals wel vaker Madrid, waar de rechtse regiopresident Isabel Ayuso eigenlijk per definitie tegen alles is wat de linkse regering voorstelt. Zij heeft al gezegd dat ze het allemaal onzin vindt en ze de regels niet gaat handhaven. ‘Ook de horecasector stribbelt tegen. 27 graden is hartstikke warm als je daarin de hele dag terras moet lopen. Bij een kroeg bij mij in de buurt maakte ik laatst een praatje met de zoon van de eigenaar, die daar achter de bar stond. ‘Ze zijn van de pot gerukt, wij gaan die regels niet volgen’, zei hij. ‘De regering heeft vanwege die weerstand nu een uitzondering gemaakt. Op plekken waar werknemers constant in beweging zijn, zoals restaurants en discotheken, wordt de regel nu ‘flexibel’ toegepast. Dat betekent dat de airco op 25 graden mag.’ ‘Dat zit er dik in. Het is een heel specifieke maatregel die lastig is om te controleren. Je kan moeilijk politieagenten door het hele land winkels in sturen om te gaan controleren. En als verschillende regio’s al aangeven dat ze niet gaan handhaven, helpt dat ook niet. ‘De regering heeft daarom ook al gezegd dat ze coulant zal zijn voor kleinere zaken, en dat ze niet meteen met het bonnenboekje gaat wapperen. Ze rekent op de goede wil van de Spanjaarden. ‘In Madrid weet ik niet of dat gaat werken. Het is hier al vijf weken lang minimaal 37 graden. Iedereen loopt nu al op zijn tandvlees en heeft het hartstikke warm. En dan wil de regering de airco omhoog hebben: logisch dat dat niet goed valt.’ ‘Jawel, er zijn genoeg plekken waar het nog goed toeven is, zoals aan de kust. In Barcelona is het nu bijvoorbeeld 32 graden. In Spanje heb je wel garantie op een blauwe hemel in de zomer, dat blijft aantrekkelijk. Maar ik zou niemand een vakantie naar Madrid in augustus aanraden. Naast de hitte heb je hier ook nog dat een groot deel van de horeca dicht is, omdat de Madrilenen zelf op vakantie gaan. Je kan nu dus helemaal niks hier.’ ‘In de supermarkt kun je ze nog wel krijgen, maar er is zeker schaarste. Bij sommige supermarkten mag je bijvoorbeeld nog maar vijf zakken kopen. Dat lijkt veel, maar er kwamen blijkbaar mensen van restaurants langs die twintig zakken mee wilden nemen. Met name die restaurants en bars hebben het moeilijk en betalen de hoofdprijs voor ijsblokjes. Dat rekenen ze dan weer door aan gasten, die klagen dat ze ineens op het bonnetje zien dat ze tien of twintig cent betalen voor het ijsblokje in hun glas. ‘Die schaarste is een gevolg van de hoge energieprijzen. Normaal gesproken vullen de ijsblokjesfabrikanten in de winter en het voorjaar hun opslag, maar dit jaar stelden ze dat uit in de hoop dat de energieprijzen zouden dalen. Bovendien wisten ze in het voorjaar nog niet zeker of er deze zomer wel weer toeristen naar Spanje zouden kunnen komen, dus het was ook een risico om een voorraad aan te leggen. ‘Maar de energieprijzen zijn nu nog steeds hoog, en er is dus geen voorraad opgebouwd. Daarnaast is er juist extra veel vraag naar ijsblokjes door de aanhoudende hitte. Het is niet het ergste van de wereld, maar ook niet fijn in zo’n zomer. Het blijft de gemoederen in ieder geval bezighouden hier. Je zou denken dat er genoeg crises zijn om ons druk over te maken, maar het gaat hier al een week over de ijscrisis.’||https://www.volkskrant.nl/nieuws-achtergrond/hittegolf-en-toch-moet-de-airco-in-spanje-op-27-graden-iedereen-loopt-nu-al-op-zijn-tandvlees~b544ca66/
2022-08-10||Bol.com toch nog niet naar de beurs vanwege moeilijke aandelenmarkt voor webshops||Het oorspronkelijke plan was om Bol.com in de tweede helft van dit jaar naar de Amsterdamse beurs te brengen om geld op te halen voor meer investeringen in de webwinkel. Dit zou de grootste beursgang op het Damrak van het jaar zijn. Maar het bedrijf vreest dat het niet het bedrag krijgt waar het op rekende, doordat de omstandigheden op de aandelenmarkt zijn verslechterd. ‘Voor techbedrijven is het beursklimaat niet gunstig’, zei ceo Frans Muller woensdag tijdens de presentatie van de kwartaalcijfers. De gouden tijd die webshops beleefden tijdens de coronacrisis, is voorbij nu fysieke winkels weer open zijn. De sterke inflatie en het lage consumentenvertrouwen maken webwinkels nog minder aantrekkelijk als belegging. Investeerders betwijfelen of grote webwinkels hun investeringen kunnen terugverdienen. De koersen van andere webwinkels zijn de afgelopen tijd dan ook gedaald. Muller: ‘Dit is niet het moment om een deel van je bedrijf naar de beurs te brengen, dan krijg je niet de goede waardering.’ Vanwege de verslechterende marktomstandigheden stelde webwinkel Coolblue in 2021 al een geplande beursgang uit. De verkoop van Bol.com daalde met 2,1 procent ten opzichte van vorig jaar, vooral omdat de webwinkel toen veel verkocht vanwege de coronacrisis. Daarom wil Ahold wachten tot de omstandigheden gunstiger zijn, voordat het aandelen van Bol.com uitgeeft. Wanneer dat moment zich aandient, is niet duidelijk. ‘We staan niet onder druk, de beursgang is niet van tafel’, zegt Muller. ‘Maar uitstel is nu de juiste beslissing.’ Dat betekent dat het bedrijf voorlopig ook minder zal investeren in de webwinkel dan voorzien. Muller: ‘We gaan het over meerdere jaren uitspreiden.’ Verder had Ahold Delhaize, moederbedrijf van onder meer Albert Heijn, een prima tweede kwartaal. Zowel in Europa als in de Verenigde Staten stegen de omzet en het marktaandeel, vooral door de hogere prijzen en de gunstige koers van de dollar. In totaal verkocht Ahold Delhaize voor ruim 21,4 miljard euro aan producten, wat gecorrigeerd voor wisselkoerseffecten 6,4 procent meer is dan een jaar eerder. ‘Een groot deel daarvan is te verklaren door de inflatie’, zegt Muller. In november kondigde Ahold al een kostenreductie aan van 850 miljoen euro. Daar komt de komende drie jaar een besparingsprogramma van 250 tot 300 miljoen euro bovenop. Muller: ‘Op die manier kunnen we onze hogere kosten zoveel mogelijk zelf absorberen en niet doorberekenen. We hebben als marktleider met onze 7.500 winkels een bufferrol tussen leverancier en consument om de prijzen zo laag mogelijk te houden.’ De winstmarge van 4,1 procent biedt weinig speelruimte, aldus Muller. Hij spreekt van ‘stevige onderhandelingen’ met de leveranciers, waardoor de prijzen van de boodschappen niet met de huidige 10 procent inflatie zijn gestegen. Muller: ‘De huishoudens staan onder druk. We weigeren prijsverhogingen door te voeren die niet realistisch zijn. Dan worden het harde gesprekken, want we gaan die strijd niet voeren over de rug van de consument.’ Ahold botste eerder frontaal met Nestlé over de prijsverhogingen, waardoor de potten Nutella tijdelijk uit de schappen bij dochteronderneming Albert Heijn verdwenen. En wie volgens Ahold te veel kosten doorberekent, wacht volgens Muller hetzelfde lot. ‘We kunnen met onze huismerken precies vergelijken wat realistisch is, en wat niet.’ Uit onderzoek van GfK, dat de prijzen van producten in meerdere supermarkten bijhoudt, blijkt dat de consument gemiddeld 18,5 procent meer kwijt is aan boodschappen dan elf maanden geleden. Omgerekend ongeveer 1.500 euro. Maar er zijn grote verschillen, zegt Muller. ‘Vooral Aziatische producten als diepvriesgarnalen zijn in prijs gestegen, omdat zeecontainers duurder werden.’ Is er een grens aan wat de consument accepteert? Albert Heijn ziet de klant nog niet massaal wegrennen naar de goedkopere ‘discount’-supermarkten. Muller: ‘Klanten stemmen met hun voeten, ze weten ons nog steeds te vinden. Onze winkels bieden ruimte voor elke portemonnee.’ De inflatie heeft de resultaten van Ahold Delhaize ook versterkt, erkende Muller. Toch bestrijdt hij de kritiek van vakbond FNV dat het concern zou verdienen aan de ‘koopkrachtcrisis’. Muller: ‘Die uitspraak irriteert me. De claim dat we extra kosten doorrekenen om onze winstgevendheid te vergroten, is niet alleen pure onzin, maar ook in strijd met onze normen en waarden. Zo zijn we niet.’||https://www.volkskrant.nl/economie/bol-com-toch-nog-niet-naar-de-beurs-vanwege-moeilijke-aandelenmarkt-voor-webshops~beed11a1/
2022-08-10||FBI neemt telefoon Amerikaans Congreslid in beslag, vermoedelijk in verband met bestorming Capitool||Perry, Congreslid namens Pennsylvania sinds 2013, was niet te spreken over inbeslagname. ‘Mijn telefoon bevat informatie over mijn wetgevende en politieke activiteiten en persoonlijke gesprekken met mijn vrouw, familie, kiezers en vrienden. Dat is allemaal niet de zaak van de overheid’, zei hij in een reactie tegen de conservatieve zender Fox News. Volgens Perry heeft de FBI vooraf geen contact opgenomen met zijn advocaat. Hij had liever vrijwillig zijn telefoon overgedragen dan te worden overvallen door drie agenten, aldus de boze Perry, die een vergelijking trok met de inval die de FBI een dag eerder deed bij Mar-a-Lago, het huis van de voormalige president Donald Trump in Florida. Ook die actie was niet aangekondigd. Het onderzoek in Mar-a-Lago had echter te maken met documenten die Trump tegen de regels in heeft meegenomen uit het Witte Huis, terwijl de reden van inbeslagname van Perry's telefoon nog niet is bekendgemaakt. Het is mogelijk dat hij zijn toestel tijdelijk moest inleveren in verband met de bestorming van het Capitool. Perry, een trouwe aanhanger van Trump, wordt onderzocht in het kader van het parlementaire onderzoek naar de aanhangers van Trump die op 6 januari 2021 het Capitool binnenvielen. Zij deden dit in de hoop de bekrachtiging van de verkiezingsresultaten tegen te houden. Perry hielp bij het verspreiden van Trumps verklaringen over vermeende verkiezingsfraude in 2020 en had in de weken voor de aanval op het Capitool in 2021 contact met het Witte Huis. Perry was ook aanwezig bij een vergadering met de president in december 2020, waar gesproken werd over mogelijkheden om de verkiezingsresultaten te weerleggen, te veranderen, of de bekrachtiging ervan te dwarsbomen. In juni, bij een hoorzitting van de parlementaire commissie die de bestorming van het Capitool onderzoekt, kwam naar voren dat Perry een van de vijf Republikeinse Congresleden was die Trump om gratie hadden gevraagd wegens hun rol bij het plan om de verkiezingsresultaten te veranderen. De andere vier gratieverzoekers waren Mo Brooks, Matt Gaetz, Andy Biggs en Louie Gohmert. Ze zouden hebben gevraagd om een zogeheten preventief pardon, dat de president kan verlenen voordat er een straf is opgelegd of iemand zelfs maar schuldig is bevonden aan een misdrijf. Perry heeft tot nu toe geweigerd om voor de onderzoekscommissie te getuigen.||https://www.volkskrant.nl/nieuws-achtergrond/fbi-neemt-telefoon-amerikaans-congreslid-in-beslag-vermoedelijk-in-verband-met-bestorming-capitool~b08758db/
2022-08-10||Kamer brengt bijzonder bezoek aan Suriname, Curaçao en Bonaire in teken van slavernijverleden||‘De commissie zich wil verdiepen in het slavernijverleden ter voorbereiding op het grote herdenkingsjaar in 2023’, zegt delegatieleider Kiki Hagen (D66). In 1863 werd de slavernij afgeschaft, maar het duurde tot 1873 voordat de tot slaaf gemaakten vrij waren, dat is volgend jaar 150 jaar geleden. De Kamercommissie Binnenlandse Zaken heeft de afgelopen maanden meerdere hoorzittingen georganiseerd en zal in Suriname onder meer plantage Frederiksdorp bezoeken en Fort Amsterdam op Curaçao. In Paramaribo staan gesprekken gepland met historici van de Anton de Kom Universiteit en het Surinaams Nationaal Comité Herdenking Slavernij. ‘Maar we willen ook in gesprek met de mensen daar’, zegt Hagen. ‘Om te leren hoe het slavernijverleden nu nog steeds doorwerkt in de huidige generaties en welke impact dat nu nog steeds heeft.’ Daarbij zal er ook aandacht zijn voor de periode na de slavernij waar contractarbeiders uit voormalig Brits-Indië en Java onder erbarmelijke omstandigheden het werk op de plantages moesten voortzetten. Verder staan er ontmoetingen op het programma met de Surinaamse president Chan Santokhi en hoogwaardigheidsbekleders van de Caraïbische koninkrijksdelen. Na het bezoek aan Suriname reizen de Kamerleden door naar Curaçao waar zij 17 augustus de herdenking ter ere van de Curaçaose vrijheidsstrijder Tula zullen bijwonen. De tot slaaf gemaakte Tula leidde in 1795 een grote opstand op het eiland. Hij werd op gruwelijke wijze verminkt en vermoord door het koloniaal bewind. Hagen zal tijdens de herdenking namens de Tweede Kamer een krans leggen. De reis is niet alleen vanwege het thema bijzonder, het is ook voor het eerst in dertien jaar dat een Kamerdelegatie de voormalig kolonie Suriname bezoekt. De werkbezoeken hielden na 2009 op. De politieke banden met Suriname verslechterden toen oud-legerleider Desi Bouterse president werd. Na de verkiezing van Santokhi tot president is de relatie tussen beide parlementen en regeringen weer hersteld, wat vorig jaar tot een bezoek van de Surinaamse president aan Nederland leidde. Of de Kamerreis een opmaat is naar excuses voor het Nederlands slavernijverleden, laat Hagen in het midden. ‘We moeten ons er wel bewust van worden dat een groot deel van onze welvaart voortkomt uit ons slavernijverleden.’ Spijtbetuigingen voor de zwarte bladzijdes uit de Nederlandse geschiedenis liggen gevoelig in de Kamer en de coalitie. D66 en ChristenUnie zijn voorstander van excuses voor het slavernijverleden. Bij het CDA en in grotere mate de VVD ligt dat gevoeliger. Rutte zei in 2020 dat excuses de samenleving ‘verder kunnen polariseren'. De partij van de premier maakt overigens geen deel uit van de delegatie. VVD-Kamerlid Pim van Strien laat vanaf zijn vakantieadres via een woordvoerder weten zich op verschillende manieren over het slavernijverleden te informeren. ‘Een 9-daagse reis leek mij op dit moment van onvoldoende meerwaarde.’ Wie wel meegaan, zijn Kamerleden Salima Belhaj (D66), Inge van Dijk (CDA), Kati Piri (PvdA), Renske Leijten (SP), Jesse Klaver (GroenLinks), Don Ceder (CU), Marieke Koekoek (Volt) en Sylvana Simons (Bij1). Over de afwezigheid van de grootste regeringspartij wil delegatieleider Hagen zich niet uitlaten. ‘Dit onderwerp is tekenend voor het verleden van Nederland. Maar het is aan elke partij zelf om zich aan te melden voor het werkbezoek.’||https://www.volkskrant.nl/nieuws-achtergrond/kamer-brengt-bijzonder-bezoek-aan-suriname-curacao-en-bonaire-in-teken-van-slavernijverleden~ba88eb3d/
2022-08-10||Eerste Oekraïense schip met graan aangemeerd in Turkije • Zwitserland gaat diplomatieke taken Oekraïne in Moskou waarnemen||||https://www.volkskrant.nl/nieuws-achtergrond/eerste-oekraiense-schip-met-graan-aangemeerd-in-turkije-zwitserland-gaat-diplomatieke-taken-oekraine-in-moskou-waarnemen~b09a95da/
2022-08-10||Verdachte aangehouden na reeks moorden op moslims  in Amerikaanse stad Albuquerque||De politiechef van Albuquerque meldt dat de auto van de verdachte, de 51-jarige Muhammad Syed, was gelokaliseerd en dat daarop de bestuurder is aangehouden. ‘Hij is onze hoofdverdachte voor de moorden’, stelt Harold Medina. Het is vastgesteld Syed alle slachtoffers kende. Het vermoeden bestaat dat een ‘interpersoonlijk conflict’ tot de dodelijke schietpartijen leidde. Syed is inmiddels aangeklaagd voor twee van de vier moorden. De slachtoffers zijn allemaal min of meer uit het niets doodgeschoten en waren van Pakistaanse of Afghaanse komaf. De eerste in de reeks moorden vond op 7 november plaats. De 62-jarige Mohammad Zahir Ahmadi werd toen dood gevonden. Nog eens drie mannen werden in de afgelopen twee weken gedood. De laatste moord was vrijdagavond toen de 25-jarige Naeem Hussain werd doodgeschoten. Dat was enkele uren nadat hij op de begrafenis was geweest van twee andere slachtoffers: de 27-jarige Afzaal Hussain en de 41-jarige Aftab Hussein. Zij werden op respectievelijk 1 augustus en 26 juli doodgeschoten. De moorden zorgden voor veel onrust onder de kleine moslimgemeenschap in Albuquerque, waar zo’n 565.000 mensen wonen. Ook president Joe Biden sprak dit weekend zijn verontwaardiging uit over de moorden. Een broer van een van de slachtoffers laat weten dat de arrestatie voor opluchting zorgt binnen de gemeenschap.||https://www.volkskrant.nl/nieuws-achtergrond/verdachte-aangehouden-na-reeks-moorden-op-moslims-in-amerikaanse-stad-albuquerque~b728782e/
