2022-08-31||De Volkskeuken: Massimo’s burger||Na 800 km op de racefiets door Noord-Italië, en vele uitstekende trattoria’s en osteria’s verder, arriveerden we eindelijk in Modena, de stad van Maserati en Massimo. Massimo Bottura, Il Maestro, levende culinaire legende, Italië’s belangrijkste chef en uitbater van Osteria Francescana, dat tweemaal werd uitgeroepen tot het beste restaurant van de wereld. Sympathieke man ook, die zijn faam wereldwijd inzet om voedselverspilling tegen te gaan en die pal naast zijn driesterrenrestaurant een tweede pand heeft geopend waar de minderbedeelden een gratis driegangendiner van de kliekjes kunnen krijgen. Aspirant-leerlingen moeten voor hem proefkoken door een restjesmaaltijd te bedenken en een van die recepten, crackers van de korst van Parmezaanse kaas, staat bij de Osteria op de kaart. Toch maar even geïnformeerd of er nog plek was in de herberg. Neen, was het beleefde antwoord, de Osteria is maanden van tevoren volgeboekt, maar in zijn andere zaak, Franceschetta59, hadden ze nog wel een tafeltje voor ons. Daar zaten we dan, zorgvuldig onze bordjes leeg te eten van de vernuftige gerechten die Massimo had bedacht, met een schuin oog op de deur in de vurige hoop dat de Maestro nog even buonasera kwam zeggen. Dat gebeurde natuurlijk niet, maar ik kreeg van sidekick Marcello wel zijn recept voor een van de gerechten: een hamburgertje, geserveerd in een ordinair hamburgerdoosje, maar met de beste ingrediënten die Modena en de streek Emilia-Romagna te bieden hebben. De cotechino, gekruide varkensworst, is hier nauwelijks verkrijgbaar, dus die heb ik maar met een Hollands worstje vervangen. Meng het rundergehakt met de uitgeknepen varkensworst en de kaas, kruid met zout en peper en draai er zes balletjes van. Druk ze plat als hamburgers, ook in het midden. Doe de peterselie met de panko, olijfolie en witte wijnazijn in een mengbeker en pureer tot salsa verde. Breng op smaak met wat zout. Meng de balsamico door de mayo (en proef eens wat een vondst dat is). Bak of gril de hamburgers, kort, drie of vier minuten. Rooster ook de opengesneden briochebolletjes in een grillpan of op de barbecue. Smeer de salsa verde op de platte helft van het broodje, leg de hamburger er op, een dot balsamicomayo en sluit af met de bolle helft. Wij aten er thuis, inmiddels ook weer hongerig naar vaderlandse prak, andijviestamp met tomaatjes bij. 400 g grof gedraaid rundergehakt 200 g verse gekruide varkensworst van de slager (bv. venkelworst) 125 g Parmigiano Reggiano, geraspt 20 g platte peterselie 4 eetl. panko 6 eetl. goede olijfolie 3 eetl. witte wijnazijn 3 eetl. (zelfgemaakte) mayonaise 1,5 eetl. Aceto Balsamico Tradizionale di Modena 6 kleine briochebolletjes||https://www.volkskrant.nl/beter-leven/de-volkskeuken-massimo-s-burger~b228f699/
2022-08-31||De Volkskrant tv-selectie voor donderdag 1 september||RTL 7, 20.30 uur (Thriller, Tjebbo Penning, 2015) De verfilming van een boek van de Nederlandse thrillerschrijver René Appel blinkt niet uit in originaliteit, wel in verzorging en stilering. Regisseur Tjebbo Penning laat in Schone handen geen steek vallen en vindt een mooi evenwicht tussen realisme en aanstekelijke overdaad. Thekla Reuten als de plat pratende echtgenote en de ik-beloof-dat-ik-eruit-stap-crimineel Jeroen van Koningsbrugge vormen samen een geloofwaardig stel in het verhaal over de vrouw die uiteindelijk het geduld niet kan opbrengen tot haar man daadwerkelijk de drugshandel vaarwel zegt. Prima, degelijke genrefilm. Veronica, 20.30 uur (Actie, Simon West, 1997) Perfect formulevermaak over een fataal gevangenistransport, met gewaardeerde acteurs als Steve Buscemi en John Malkovich, die uitstekend aanvoelen in welk type pretentieloze over-de-topactiefilm ze zich bevinden. Aan boord van een vliegtuig vol gevangenen is Cameron Poe (Nicolas Cage) de enige met een greintje fatsoen. ‘Somehow they managed to get every creep and freak in the universe on this one plane’, verzucht hij met gevoel voor dramatiek. Een ongekende hoeveelheid groteske ontploffingen, schietpartijen en van testosteron doorspekte oneliners zijn het gevolg. Fox, 21.00 uur (Thriller, Nicolas Winding Refn, 2011) Doorbraak naar het grote publiek van de Deen Nicolas Winding Refn, tot dan toe alleen door een handvol liefhebbers gewaardeerd als maker van nogal radicale genrefilms. Dat succes was uiteraard deels te danken aan de casting van Ryan Gosling, een van Hollywoods kroonprinsen, die zich uitzonderlijk bedreven toont in minimaal en monotoon spel. Zijn personage is een klassieke stoïcijnse held; niets kan Gosling in Drive van slag brengen, behalve, uiteraard, zijn buurvrouw (Carey Mulligan). Alles aan Drive is excessief: de romantiek, het geweld, de esthetiek, de soundtrack vol fraaie retro-synthesizers. Later dit jaar verschijnt bij nota bene Netflix Refns nieuwste werk: de zesdelige ‘poëtische neo-noir’ Copenhagen Cowboy. Canvas, 21.20 uur Al zeventig jaar zijn de Verenigde Naties een symbool van mensenrechten en wereldvrede. De documentaire The Whistleblowers: Inside the UN laat zien wat er gebeurt als het schijnbaar integere instituut zelf wordt beschuldigd van misstanden. De VN heeft meer dan 35 duizend personeelsleden over de hele wereld, die vaak immuniteit genieten en daardoor in zekere zin boven de wet staan. Klokkenluiders brachten de afgelopen jaren misdragingen aan het licht bij verschillende VN-onderdelen, variërend van seksuele intimidatie tot corruptie in het management. NPO 2, 22.09 uur Door falend optreden van de Duitse politie komen tijdens de Olympische Spelen van 1972 zeven Israëlische gijzelaars om het leven. Vijf Palestijnse gijzelnemers worden gedood, de overige drie terroristen kunnen worden gearresteerd. Een maand later volgt opnieuw een klap in het gezicht van Israël, als dit drietal op vrije voeten wordt gesteld. De laatste aflevering van Terror at the Games: Munich ’72 vertelt hoe de Israëlische regering hierop besluit een speciale operatie uit te voeren die moet afrekenen met alle verantwoordelijken voor de aanslag. Canvas, 22.55 uur Noorwegen had nog nooit een popband van betekenis voortgebracht, totdat de drie jongemannen van A-ha in 1985 een wereldhit scoorden met Take on Me. De band bleef actief tot in de jaren negentig, om daarna een aantal comebacks te maken. Voor A-ha: The Movie volgde regisseur Thomas Robsahm de bandleden vier jaar lang tijdens hun activiteiten en tournees. Met hub afzonderlijke auto’s, hotels en kleedkamers zien Morten, Pål en Magne elkaar alleen op het podium. De zeer verschillende persoonlijkheden vertellen over hun werkrelatie, dromen en teleurstellingen. NPO 2, 23.06 uur Voor toeristen in Thailand lijkt een ritje op de rug van een olifant een onschuldige activiteit, maar achter deze attractie schuilt een wrede wereld vol dierenleed. De Thaise Lek Chailert leidt een opvangcentrum voor mishandelde olifanten en strijdt tegen uitbuiting van de dieren door de toeristenindustrie. Daarmee strijkt ze tegen de haren van de politiek en malafide ondernemers, die alles in het werk stellen om haar te dwarsbomen. Elephant Mother laat zien hoe Leks kansen keren wanneer de pandemie uitbreekt en de Thaise toeristische sector tot stilstand komt.||https://www.volkskrant.nl/cultuur-media/de-volkskrant-tv-selectie-voor-donderdag-1-september~b7e9b2e5/
2022-08-31||New York legt gewapend rondlopen op een flink aantal plekken aan banden||Deze maatregel is ingevoerd nadat het Amerikaanse Hooggerechtshof in juni een wet schrapte die het zonder vergunning verborgen dragen van vuurwapens in de gehele staat New York verbiedt. De conservatieve meerderheid van de rechters van het Hof oordeelde dat het al bijna honderdjarige verbod in New York in tegenspraak is met de grondwet. Die geeft Amerikanen het recht een wapen te dragen. Als reactie op deze verruiming kwam de stad New York met tegenmaatregelen die het wapenbezit in de staat juist opnieuw aan banden moeten leggen, zoals strengere eisen voor aanvragers van wapenvergunningen, een verplichte opleiding en training op de schietbaan en onderzoek naar het sociale media-gebruik van een aanvrager. Ook werden de ‘gevoelige gebieden’ aangekondigd, waar vuurwapens illegaal zijn. Voorstanders van meer restricties op wapenbezit, die vrezen dat door de uitspraak van het Hooggerechtshof het wapengeweld alleen maar toeneemt, juichen de maatregelen toe. De nieuwe regels leiden echter ook tot een stortvloed van rechtszaken, omdat voorstanders van wapenbezit vinden dat er zoveel ‘gevoelige gebieden’ zijn aangewezen dat een vergunninghouder nauwelijks meer met een wapen de straat op kan. Met elektronische borden zal worden duidelijk gemaakt voor welke delen van Times Square, een populaire trekpleister waar dagelijks 360.000 voetgangers passeren, het verbod precies geldt. Op overtreding van het verbod, dat geldt ook voor drukke zijstraten rond Times Square, kan maximaal vier jaar gevangenisstraf staan. Aan de vooravond van de nieuwe regels is er nog wat verwarring over wat wel en niet kan rond Times Square. Volgens sommige New Yorkse media mogen mensen met een vergunning voor verborgen gedragen wapens hun pistool of revolver wel meenemen, maar in een afgesloten kistje, andere media beweren dat zelfs voor burgers met vergunning een gewapende wandeling over Times Square al illegaal is. Restaurants en winkels in het gebied zouden met een speciaal bordje in de etalage kunnen aangegeven of gewapende klanten welkom zijn of niet.||https://www.volkskrant.nl/nieuws-achtergrond/new-york-legt-gewapend-rondlopen-op-een-flink-aantal-plekken-aan-banden~ba2a07db/
2022-08-31||Nestor van Jostiband leerde zichzelf accordeon spelen door in de spiegel te kijken||Meteen na de bevrijding in 1945 zette de toen 17-jarige Frits Bak een makkelijke stoel voor het huis in Krommeniedijk en ging accordeon spelen. ‘Vier, vijf avonden achter elkaar tot diep in de nacht. Hij speelde en het hele dorp danste. Veel foxtrotten en een enkele Engelse wals. Daar was hij niet dol op, dat ging hem te langzaam’, zegt zijn nicht Alie Bus-Bak. Zonder ooit les te hebben gehad en zonder ook maar een noot te kunnen lezen speelde Bak accordeon en later keyboard. Als lid van het eerste uur en oudste orkestlid was hij het visitekaartje van de Jostiband, die in 1966 is opgericht. Met zijn 94 jaar was hij veruit de oudste, de huidige nestor is twintig jaar jonger. Zijn moeder was gestorven tijdens de bevalling, mogelijk aan een bloedvergiftiging. Of Frits zou overleven was de vraag, daarom is de kist pas gesloten op de dag van de begrafenis. Mocht hij ook overlijden, dan zouden ze samen begraven worden. Hij redde het, maar zijn hersenen waren beschadigd en zijn voeten stonden verkeerd. Daardoor was Bak verstandelijk beperkt en belandde hij rond zijn 20ste in een rolstoel. Bak was de jongste van zes, van wie er nog vier in leven waren toen hij werd geboren: twee broers en twee zussen. Die werden ondergebracht in tehuizen, opa en oma Bak ontfermden zich over Frits. Zijn broers en zussen heeft hij nooit gezien. Op het schippersklavier van oma Bak, een kleine trekharmonica, had hij leren spelen. Later kreeg hij een echt accordeon. Als Geertje zong, zijn vier jaar jongere nichtje, ging hij voor de spiegel zitten om de toetsen en knopjes van zijn accordeon goed te kunnen zien en speelde hij mee. Alie: ‘Als hij het een paar keer had gehoord, kon hij het spelen. Hij moet een absoluut gehoor hebben gehad.’ Tien jaar zat Frits op de lagere school die twee lokalen had. Een voor de klassen 1, 2 en 3 (de huidige groepen 3, 4 en 5), een voor de klassen 4, 5 en 6 (groepen 6, 7 en 8). De juffen hadden geen kind aan hem. Alie, die de eerste jaren naast hem zat: ‘Hij lachte, sloeg op zijn lessenaar en sprak amper.’ Zijn medeleerlingen namen prentenboeken voor hem mee. Het leek alsof hij niet veel opstak, maar op zijn 16de kon hij enigszins lezen. Nadat zijn grootouders waren gestorven, ging Bak bij de Johannes Stichting in Nieuwveen wonen, later verhuisde hij naar de Hooge Burch in Zwammerdam en werd hij lid van de Jostiband. Toen het accordeon te zwaar werd, stapte hij over op keyboard. Optredens deed hij al jaren niet meer. Bus in, bus uit, laat thuis, dat werd hem te zwaar. De repetitie op woensdag sloeg hij nooit over. Al die jaren zat Bak op zijn vaste plek, links vooraan. Lyan Verburg, manager van de band: ‘Als hij achter zijn keyboard zat, straalde hij van oor tot oor. Hoe meer feest, hoe beter.’ De onberispelijk geklede Bak, op zijn colbertje mocht geen vlek of pluisje zitten, was de vriendelijkheid zelve. Niettemin kon hij vloeken als een bootwerker. ‘In elke zin zei hij een vloek. Maar ja, dat deden vroeger veel meer mensen op Krommeniedijk.’ Bak overleed op 3 augustus aan de gevolgen van een longontsteking. Op zijn ziekbed zei hij nog: ‘Ik moet eruit, ik moet naar de Jostiband.’ De rouwkaart begon met zijn levensmotto: muziek is mijn lust en mijn leven. Een paar weken eerder had hij tegen zijn verzorgster gezegd dat hij nergens spijt van had. Hij zou precies hetzelfde leven leiden als hij het een keer over mocht doen. Alie: ‘Hij is heel tevreden heengegaan.’||https://www.volkskrant.nl/mensen/nestor-van-jostiband-leerde-zichzelf-accordeon-spelen-door-in-de-spiegel-te-kijken~bea021a7/
2022-08-31||Tennisser Botic van de Zandschulp dit keer snel klaar op plek waar hij vorig jaar doorbrak||In een voor hem zeldzame uitbarsting smeet Botic van de Zandschulp zijn racket na zijn verliespartij tegen de grond, zo hard dat het brak en aan de andere kant van het net belandde. Bij het oprapen kon hij meteen zijn tegenstander feliciteren. De beste tennisser van Nederland, bij aankomst in New York nummer 22 van de wereld, wist dat hij op de US Open, in de tweede ronde tegen Corentin Moutet uit Frankrijk, een uitgelezen kans had laten liggen: 4-6, 6-1, 2-6, 4-6. Op papier had de 23-jarige Fransman geen al te hoge horde mogen zijn. Moutet mocht als lucky loser uit het kwalificatietoernooi meedoen. Ook in de eerste ronde kon hij van geluk spreken door een opgave van Stan Wawrinka. Tegen de linkshandige, kleine Moutet (1.75 meter) zette Van de Zandschulp zijn wisselvalligheid uit de eerste ronde voort. Maandag had hij vijf sets nodig tegen de Tsjechische qualifier Tomas Machac. De vorm van vorig seizoen bleek de Veenendaler niet te hebben ingepakt. In Moutet trof hij een vervelende tegenstander, vooral tussen de punten door. Nadat hij de eerste set verloor (4-6), leek Van de Zandschulp de temperamentvolle Fransman in de tweede (6-1) tot ontploffen te brengen. Vooral de blessurebehandeling die Van de Zandschulp na de eerste set aanvroeg voor een pijnlijke rug, leek Moutet in het verkeerde keelgat te schieten. Tierend in de richting van de Nederlander liep hij na de tweede set richting zijn stoeltje. Mentaal leek de Fransman in de kreukels te liggen, maar Van de Zandschulp bood hem een handreiking. Te weinig kon hij vertrouwen op zijn service en in de rally’s ging hij keer op keer in de fout. In de vierde en laatste set werd hij bij een achterstand van 4-5 gebroken door Moutet. Zo kon hij na drie dagen zijn koffers pakken. ‘Het niveau was te schommelend,’ reageerde Van de Zandschulp na afloop. ‘Ik maakte veel te veel fouten.’ De behandeling had hij aangevraagd omdat zijn rug niet soepel aanvoelde. ‘Een beetje zeurend, misschien vanwege het vele spelen.’ In aanloop naar de US Open deed Van de Zandschulp mee aan vier toernooien in Noord-Amerika, in Washington, het Canadese Montreal, Cincinnati en Winston-Salem. ‘Ik denk dat het te veel is geweest.’ Door zijn rangschikking kon Van de Zandschulp zelf bepalen waar hij in actie wilde komen. ‘Ik ben blij dat ik kan kiezen, maar je moet afwegingen maken, en misschien hebben die verkeerd uitgepakt. Fysiek werd het moeizamer.’ Van de Zandschulp bewaarde nog wel zulke goede herinneringen aan New York, waar hij vorig jaar verrassend de kwartfinale haalde. Op weg naar de laatste acht versloeg hij onder meer de Noor Casper Ruud en Diego Schwartzman uit Argentiniё, beiden spelers uit de mondiale top. De toenmalige debutant Van de Zandschulp had zich als qualifier geplaatst voor het hoofdtoernooi, maar was aan het einde van de rit de enige speler die een set van de uiteindelijke winnaar Daniil Medvedev wist te winnen. De Nederlander stormde de top-100 binnen. In het huidige seizoen bewees Van de Zandschulp dat zijn optreden in New York geen toevalstreffer was geweest. De man uit Veenendaal bleef gestaag klimmen op de wereldranglijst. Op alle grandslamtoernooien van het seizoen haalde hij minstens de derde ronde, op Wimbledon de vierde. Bij de US Open brak hij met de trend. Een gunstige loting in New York nodigde juist uit tot een nieuw verblijf tot in de tweede week van het toernooi. In de derde ronde had Van de Zandschulp de Argentijnse nummer 66 van wereld Pedro Cachin getroffen, had hij het niet vergooid tegen Moutet. Door zijn verlies tegen de Fransman verspeelde Van de Zandschulp bovendien belangrijke punten voor de ATP-rangschikking: op de ladder die hij vorig jaar beklom, zal hij nu een flink aantal stappen, tot buiten de top-30, terug moeten zetten.||https://www.volkskrant.nl/sport/tennisser-botic-van-de-zandschulp-dit-keer-snel-klaar-op-plek-waar-hij-vorig-jaar-doorbrak~bc96f78c/
2022-08-31||VVD-Kamerlid Daan de Neef stapt op wegens ‘ijskoude’ asielaanpak||Dat heeft hij woensdagavond aan de fractie laten weten, schrijft hij in een verklaring op Twitter. De Neef zegt dat hij de afgelopen weken toen honderden asielzoekers ’s nachts buiten het aanmeldcentrum in Ter Apel moesten slapen, had gehoopt op meer compassie in zijn partij. ‘Ik had gerekend op medemenselijkheid na een week waarin een baby stierf in Ter Apel en Artsen zonder Grenzen sprak van een noodsituatie’, schrijft De Neef. ‘Maar die compassie bleef uit en er kwam, naar mijn smaak, een ijskoude aanpak voor in de plek. Ik kan en wil dit niet verdedigen. En ik ga dat ook niet doen.’ De Neef geeft zijn zetel per aankomende dinsdag op. Hij was 18 jaar lid van de partij en zat sinds maart vorig jaar in de Tweede Kamer. ‘De VVD is simpelweg niet meer mijn partij’, schrijft hij nu. VVD-fractievoorzitter Sophie Hermans laat weten de keuze van haar collega te respecteren. ‘Maar ik betreur zijn beeld van de zorgvuldige en afgewogen afspraken die vorige week rond asiel zijn gemaakt’, zegt ze. ‘Ik weet dat zowel de staatssecretaris als onze woordvoerder hun werk met compassie doen.’ De coalitiepartijen sloten vorige week een akkoord om de problemen rond de opvang van asielzoekers op te lossen. Daarin staat onder meer dat het kabinet het aantal asielzoekers dat naar Nederland mag komen, flink wil terugschroeven. Dat laatste stuitte tot nu vooral op verzet bij de achterbannen van de ChristenUnie en het CDA. Ook binnen de VVD klinkt wel vaker kritiek op de kabinetsplannen voor asielbeleid, maar dan eerder omdat de partij niet hard genoeg zou zijn voor asielzoekers. Tijdens een ledenbijeenkomst dinsdagavond pleitten diverse leden nog voor een asielstop. Het is zeer uitzonderlijk dat een VVD’er om inhoudelijke redenen opstapt en dan ook nog eens omdat hij de koers als te rechts ervaart. Meestal vertrekken VVD-Kamerleden of -bewindspersonen nadat er discussie is ontstaan over hun integriteit of omdat ze een andere baan hebben. Het laatste bekende VVD-Kamerlid dat wel uit eigen beweging vertrok uit onvrede over de koers was Geert Wilders, die in 2004 brak met de VVD. Hij vond dat de partij juist een nóg rechtsere koers moest gaan varen. Daarna werd zijn positie onhoudbaar en begon hij een eenmansfractie.||https://www.volkskrant.nl/nieuws-achtergrond/vvd-kamerlid-daan-de-neef-stapt-op-wegens-ijskoude-asielaanpak~ba7ca7ea/
2022-08-31||Gorbatsjov verdeelt de harten van de Moskovieten. ‘Die perestrojka heeft niemand iets goeds gebracht’||Met stoïcijnse blik staren de communistische grootheden van weleer bewegingloos in de verte, of, zoals een neusloze Stalin, naar de grond. De standbeelden in het Moskouse park Muzeon zijn de stille getuigen van de beeldenstorm waarmee in 1991 de teloorgang van de Sovjet-Unie gepaard ging. Michaïl Gorbatsjov is de man die veel Russen dat nog altijd kwalijk nemen. ‘Hij was de eerste president van ons land, de man door wie mijn land, de Sovjet-Unie, ophield te bestaan en uiteenviel in kleine vorstendommen’, zegt de 46-jarige Sergej, die met zijn vrouw tussen de marmeren kolossen slentert. Gorbatsjov was volgens hem ‘geen patriot’. ‘Hij kreeg de kans iets te veranderen in zijn land, maar hij koos ervoor het te verwoesten.’ Sergej, de zoon van een officier, vertolkt de gevoelens van veel Russen. Volgens opiniepeilingen uit de afgelopen decennia is Gorbatsjov al jaren een van de minst populaire Russische leiders. In 1996, toen hij deelnam aan de Russische presidentsverkiezingen, behaalde hij slechts 1 procent van de stemmen. ‘Die perestrojka heeft in principe niemand iets goeds gebracht’, zegt Sergej over Gorbatsjovs hervormingen. ‘De een werd rijk, de ander arm. Een derde werd gewoon vermoord in het geweld van de jaren negentig. Ik was toen zelf ook slachtoffer van een gewapende beroving, het was gevaarlijk om de straat op te gaan. Nu is het gelukkig rustig op dat punt.’ In Rusland is over het algemeen gereserveerd gereageerd op het overlijden van de 91-jarige Gorbatsjov, hoewel op de sites van enkele staatsmedia kritiek was te lezen op zijn rol als laatste Sovjetleider. President Poetin heeft zijn medeleven betuigd aan de nabestaanden, zijn woordvoerder Dmitri Peskov benadrukte de ‘historische rol’ van Gorbatsjov, die in de samenleving wel ‘discussies’ heeft opgeroepen. Uitgesproken fel waren alleen vertegenwoordigers van de Communistische Partij, die ook eerder steeds hebben gezegd dat de ‘verrader’ Gorbatsjov moest worden gestraft voor zijn – in hun ogen – destructieve rol. In het Moskouse Muzeonpark is lang niet iedereen bereid te praten over Gorbatsjov, zelfs al lijkt het onderwerp betrekkelijk ‘veilig’ in de huidige context. Een oudere vrouw die haar naam niet wil noemen noemt de overleden oud-president ‘een marionet’, maar van wie of wat wil ze niet zeggen. Studentes Dasja en Natasja, beiden 21, staan in het Muzeon park bij de imposante beeltenis van Feliks Dzerzjinski, de grondlegger van de geheime dienst van de Sovjet-Unie. Het neerhalen van dit beeld was een van de symbolen van de mislukte staatsgreep tegen Gorbatsjov in 1991. Maar de jonge vrouwen zeggen niets te weten van de beelden die hen omringen. Gorbatsjov was iemand van voor hun tijd, en van zijn historische rol, of van de mislukte couppoging tegen hem, weten ze niets. ‘Waarschijnlijk zou er niets zijn veranderd als hij er niet was geweest’, denkt Dasja. Anna, die op de middelbare school zit, is vijf jaar jonger, maar beduidend beter op de hoogte. Gorbatsjovs perestrojka is nog niet behandeld op school, maar ze zegt bij voorbaat niet alles voor zoete koek te slikken. ‘Ik vertrouw het schoolprogramma sowieso niet’, zegt ze. ‘Je moet alles checken. Ook over Gorbatsjov. Want de oudere generatie zegt wel dat hij de Sovjet-Unie heeft verwoest, maar dat is niet zo. Want als er in plaats van Gorbatsjov iemand anders had gezeten, was de Sovjet-Unie toch wel uit elkaar gevallen.‘ Dat beaamt ook Michaïl, die als tiener de teloorgang van de Sovjet-Unie en het communistische systeem meemaakte, maar daar toen weinig van meekreeg. ‘In de context van wat er toen gebeurde heeft Gorbatsjov alles volgens mij min of meer juist gedaan. De Sovjet-Unie is niet door hem uit elkaar gevallen, maar door de opgehoopte interne tegenstellingen; dat totalitaire systeem kon gewoon niet langer meer voortbestaan.’ Zelfs als hij had gewild, had Gorbatsjov niets kunnen doen om dat te voorkomen, aldus Michaïl. De Moskovieten krijgen zaterdag de gelegenheid Gorbatsjov de laatste eer te bewijzen. De laatste Sovjetleider zal dan worden opgebaard in de imposante kolonnezaal van het Huis der Vakbonden, pal naast de Staatsdoema, het Russische Lagerhuis. Vrijwel alle voorgaande Sovjetleiders zijn van hieruit naar hun laatste rustplaats gebracht, onder wie Vladimir Lenin, Jozef Stalin en Leonid Brezjnev. Voor Gorbatsjov wordt die laatste rustplaats de begraafplaats van het Novodevitsji-klooster, waar sinds 1999 zijn vrouw Raisa ligt begraven. Ook zij was indertijd verre van populair; niettemin kwamen duizenden Russen haar de laatste eer bewijzen. Gorbatsjov viel het leven zonder Raisa moeilijk. ‘Hij hield meer van zijn vrouw dan van zijn werk’, zei collega-Nobelprijswinnaar voor de Vrede Dmitri Moeratov in een videoboodschap naar aanleiding van Gorbatsjovs overlijden. ‘En mensenrechten waren voor hem belangrijker dan de rechten van de staat’. Moeratov en Gorbatsjov waren meer dan dertig jaar nauw bevriend. Gorbatsjov was medeoprichter van de krant Novaja Gazeta, waarvan Moeratov hoofdredacteur is. Gorbatsjov kocht met geld van zijn Nobelprijs de eerste twintig computers voor de redactie, vertelt Moeratov, die Gorbatsjov ‘een groot humanist’ noemt. ‘Hij liet politieke gevangenen vrij, hij maakte een eind aan de oorlog in Afghanistan, hij stopte de kernwapenwedloop.’ ‘Gorbatsjov verachtte oorlog’, aldus Moeratov. ‘Hij verachtte Realpolitik. Hij was ervan overtuigd dat de praktijk om wereldproblemen met geweld op te lossen voorgoed tot het verleden moest behoren’. Gorbatsjov heeft de wereld ‘dertig jaar vrede’ geschonken. ‘Maar dat is voorbij. En meer van dat soort geschenken komen er niet.’||https://www.volkskrant.nl/nieuws-achtergrond/gorbatsjov-verdeelt-de-harten-van-de-moskovieten-die-perestrojka-heeft-niemand-iets-goeds-gebracht~b111b0b1/
2022-08-31||In de jaren negentig waren er veel mensen die Gorbátsjov zeiden, omdat dat je (geheel onterecht) een air van deskundigheid gaf||Ik droomde dat ik op de Titanic zat, en we waren al aan het zinken. De vissen zwommen langs de patrijspoort, maar in plaats van echt iets te doen, kon ik alleen maar nadenken over het aquarium vlakbij die patrijspoort – wat zouden de vissen in dat aquarium ervan vinden dat ze ineens hun soortgenoten in de zee konden zien? Dit heet: je verliezen in details. Toen ik wakker werd hoorde ik dat Gorbatsjov dood was. En net zoals in die droom kon ik alleen maar denken over wat er niet echt toe deed: dat er in de jaren negentig veel mensen waren die Gorbátsjov zeiden, omdat dat je (geheel onterecht) een air van deskundigheid gaf. Dat ik schoolschriften had waarvan de kaft bedrukt was met de woorden ‘perestrojka’ en ‘glasnost’, omdat dit toen oprecht hippe begrippen waren. Ik dacht over het gevoel van toen, dat alles goed zou komen. Zinken bestond niet.||https://www.volkskrant.nl/columns-opinie/in-de-jaren-negentig-waren-er-veel-mensen-die-gorbatsjov-zeiden-omdat-dat-je-geheel-onterecht-een-air-van-deskundigheid-gaf~b79bcfb4/
2022-08-31||Volleyballers denderen door op WK: groepswinst na zege op Iran||De sterke groepsfase werd in stijl afgesloten met een ace van Fabian Plak, waardoor de vierde set met 25-18 werd gewonnen. Zowel Nederland als Iran waren al zeker van deelname aan de achtste finale, maar door de winst treft Nederland een makkelijkere tegenstander. Woensdagavond was nog die nog niet bekend. Het Nederlandse team is na een lange volleybaldip bezig aan een opmars. Vier jaar geleden werd voor het eerst sinds lange tijd weer deelgenomen aan het WK en was er een verrassende achtste plek. Een evenaring daarvan zou op zich al knap zijn, want Nederland staat twaalfde op de wereldranglijst. Maar de volleyballers laten de laatste tijd zien dat ze gewaagd zijn aan landen uit de mondiale top-tien. Argentinië en Iran werden eerder dit jaar ook al verslagen en op dit WK eindigt Nederland nu boven ze. Met sterspeler in Nimir Abdelaziz in grote vorm – tegen Iran maakte hij 32 punten, een derde van het Nederlandse totaal – lonkt opnieuw de kwartfinale en wellicht zit er nog meer in. Het was ook Abdelaziz die Nederland tegen Iran meteen op sleeptouw nam. In zijn servicebeurt liep de stand meteen na de start op tot 5-1. De hele eerste set bleven de volleyballers op voorsprong en de tweede van vier setpunten werd verzilverd: 25-22. Nederland zette het goede spel daarna in de tweede set eerst voort, maar de Iraniërs gingen beter serveren, kropen dichterbij en kwamen bij 9-10 op voorsprong. Het verschil bleef lang klein, maar tegen het einde van de set braken te veel eigen fouten de volleyballers toch op. De Iraniërs wonnen met 25-21. Maandag hadden de volleyballers tegen Argentinië al laten zien dat ze met tegenslagen om kunnen gaan. Tegen de winnaar van olympisch brons werd toen een 2-0-achterstand in sets omgebogen. Nu sloeg Nederland meteen terug: de derde set werd met 25-20 weer gewonnen. En als het even tegenzit is daar altijd nog bondscoach Roberto Piazza om de ploeg weer scherp te krijgen. Toen de Iraniërs in de vierde set uitliepen, vroeg hij een time-out aan. Deze keer waren er weinig tactische aanwijzingen te horen, maar was de boodschap vooral dat Nederland agressiever moest worden. ‘We have to break the arms of the other side.’ Veel punten maakten de Iraniërs daarna niet meer.||https://www.volkskrant.nl/sport/volleyballers-denderen-door-op-wk-groepswinst-na-zege-op-iran~b260367a/
2022-08-31||Na precies vijftig jaar ontvangen nabestaanden gijzeldrama Spelen München Duitse schadevergoeding||Volgens het Duitse persbureau DPA gaat het om een bedrag van 28 miljoen euro. Het Amsterdamse advocatenbureau van Geert-Jan en Carry Knoops, dat op verzoek van de getroffen families sinds 2018 na eerdere afwijzingen alsnog een afdoende schadevergoeding probeerde te bewerkstelligen, meent dat het overeengekomen bedrag ‘recht doet aan het onrecht dat hen is aangedaan’. Met de regeling is een einde gekomen aan een decennia durende strijd om erkenning van het leed onder de nabestaanden van de elf gedode Israëlische sporters en coaches. Die kwamen om het leven tijdens de gijzeling door acht leden van de Palestijnse terreurbeweging Zwarte September. De Duitse regering heeft aansprakelijkheid erkend en zal ook excuses maken voor de fouten die destijds zijn begaan. Signalen over een op handen zijnde actie werden genegeerd. In het olympisch dorp was nauwelijks beveiliging. Een poging de sporters te bevrijden op het vliegveld Fürstenfeldbruck liep uit op een bloedbad: negen Israëliërs en vijf terroristen vonden de dood. Twee atleten waren al vermoord bij het begin van de gijzeling. Het akkoord bevat ook de toezegging dat historici toegang krijgen tot de archieven met documenten over de toedracht van de aanslag. De nabestaanden – van wie Ankie Rechess, de weduwe van de vermoorde Israëlische schermcoach André Spitzer, de contactpersoon was – klopten jarenlang tevergeefs aan bij de Duitse overheid voor compensatie. Die weigerde verantwoordelijkheid te nemen en archieven open te stellen. Vermoedelijk was dat onder meer uit vrees voor hoge claims en reputatieschade als gevolg van het falen van de veiligheidsdiensten. Een rechtszaak in de jaren negentig, waarin de families 20 miljoen eisten als tegemoetkoming voor de gemaakte fouten, liep op niets uit. De vorderingen waren verjaard. In 2002 werd als geste alsnog 3 miljoen euro uitgekeerd. De nabestaanden waren al 2 miljoen kwijt aan proceskosten. Dat de regering nu alsnog voor de 23 direct betrokkenen over de brug is gekomen, hangt volgens advocaat Knoops mede samen met de ceremonie gewijd aan de 50-jarige herdenking van de gebeurtenissen in München, komende maandag. Daar wordt gerekend op de komst van de nabestaanden en staatshoofden, onder wie de Israëlische president Isaac Herzog. Toen bleek dat de regering aanvankelijk niet verder wilde gaan dan vijf miljoen, kondigden de families aan de plechtigheid te zullen boycotten. Ook Herzog liet weten dan te zullen ontbreken. Zonder hun aanwezigheid zou de bijeenkomst veel aan symbolische waarde verliezen. De druk was al opgevoerd: de afgelopen maanden verschenen er in de Duitse pers kritische stukken over de halsstarrige houding van de autoriteiten. Ook juridisch gezien viel volgens Knoops niet onder een hogere uitkering uit te komen. De betrokkenheid van Libië bij de aanslag maakt de gijzeling naar de maatstaven van internationaal recht tot een daad van internationale terreur. De toenmalige dictator Moammar Kadhafi faciliteerde en financierde de aanslag. In de nasleep van andere aanslagen waarbij Libië een rol speelde, zoals het opblazen van een vliegtuig boven het Schotse Lockerbie, ontvingen families van slachtoffers al miljoenen euro’s. Begin deze week leek een akkoord nog buiten bereik, totdat Duitsland dinsdagavond een verder reikend voorstel deed. In een Zoomgesprek vanuit het kantoor van Knoops met de families werd woensdag besloten erop in te gaan, al kon niet iedereen onmiddellijk instemming bevestigen, vooral om logistieke redenen zoals een vertaling van de overeenkomst. Knoops: ‘De toezeggingen zijn een feit. Het is nu een kwestie van formaliseren en finaliseren.’ Ankie Rechess, die in Israël werkt als correspondent voor Nieuwsuur, reageerde volgens Carry Knoops opgelucht. ‘Ze is blij dat ze het eindelijk kan afsluiten. Het is een titanenstrijd geweest.’||https://www.volkskrant.nl/nieuws-achtergrond/na-precies-vijftig-jaar-ontvangen-nabestaanden-gijzeldrama-spelen-munchen-duitse-schadevergoeding~b8a15fb8/
2022-08-31||Ovatie voor Cody Gakpo bij het sluiten van de transfermarkt voelt als een afscheid  ||Gaat Cody Gakpo weg of blijft hij toch bij PSV? Het is de meest gestelde vraag in Eindhoven en omgeving zo vlak voor het sluiten van de transfermarkt. Al wekenlang hangt een overstap naar de Premier League in de lucht, maar tegen Volendam was de 23-jarige aanvaller woensdag nog ‘gewoon’ van de partij. Terwijl het Engelse Southampton eerder op de dag een bod van 35 miljoen had uitgebracht, vertolkte de geboren Eindhovenaar een paar uur later een hoofdrol tegen de promovendus uit het vissersdorp. Met drie doelpunten stond hij aan de basis van een even simpele als voorspelbare zege: 7-1. PSV blijft hoe dan ook nog even in onzekerheid over het al dan niet blijven van Gakpo. De transfermarkt in Nederland sloot woensdagnacht om 23:59 uur, terwijl clubs in veel grote Europese competities, waaronder de Engelse Premier League, tot donderdag middernacht de mogelijkheid hebben om zich te versterken. De KNVB kwam er, na onderzoek van Voetbal International, pas drie weken geleden achter dat de markt in Nederland een dag eerder op slot ging dan elders in Europa. Het kan Nederlandse clubs in een lastig parket brengen: buitenlandse clubs kunnen donderdag nog wel shoppen in de eredivisie, maar de Nederlandse clubs mogen zelf geen spelers meer aantrekken. ‘Nu zouden we Gakpo op 1 september nog kunnen verliezen, zonder dat wij zelf nog iets kunnen doen’, sprak coach Van Nistelrooij eerder deze week al zijn zorg uit. ‘De grote competities bepalen, en zeker de Premier League’, wist de oud-spits die zelf vijf jaar het shirt van Manchester United droeg. Lange tijd werd de club van trainer Erik ten Hag ook genoemd als voornaamste nieuwe werkgever van Gakpo, al zwakte de interesse van de Man­cunians de laatste dagen af. Het is ­bovendien nog maar de vraag hoeveel hij aan spelen zou toekomen bij de gevallen grootmacht, die al jaren in een sportieve crisis verkeert. De kans op speelminuten lijkt aannemelijker bij Southampton, de huidige nummer zeven van de Premier ­League. PSV wees het openingsbod van The Saints resoluut af en zou tussen de 40 en 50 miljoen euro willen vangen voor de zelfopgeleide speler. Een record. Het zegt veel over de huidige verhoudingen, dat ook een middenmoter uit de Premier League zich op het laatste moment met een haast niet te weigeren bedrag bij een Nederlandse topclub meldt. De Engelse clubs hebben, vooral door de hoge tv-inkomsten, haast eindeloos geld te besteden, waardoor de verhoudingen aardig zoek zijn. Southampton is misschien niet de club bij uitstek waar Gakpo de afgelopen weken van droomde, maar wel een waar hij naar alle waarschijnlijkheid wekelijks kan bewijzen bestand te zijn tegen het geweld van de sterkste competitie ter wereld. In de wedstrijden in de voorronde van de Champions ­League tegen AS Monaco en Rangers FC wist de buitenspeler zich nauwelijks te onderscheiden. Zo ontstond een merkwaardige situatie op deadline day. Terwijl op de burelen van het Philips Stadion flink onderhandeld werd over Gakpo, maakte de buitenspeler zich op voor het duel tegen Volendam, dat was verplaatst omdat PSV rust wenste te hebben tussen de dubbele confrontatie in de play-offs van de Champions League tegen Rangers FC. Gakpo en PSV hadden het zichzelf makkelijker kunnen maken door óf eerder een beslissing te nemen (Gakpo) óf een deadline te stellen (PSV), zodat de club nog tijd zou hebben een vervanger aan te trekken. Maar Van Nistelrooij zei eerder deze week al dat het zo eenvoudig niet is. Hij wees op meerdere zaken die samenkomen, zoals wensen van een speler en financiële situatie van een club aan het einde van een transferperiode. Gakpo gaf deze zomer bij PSV te kennen toe te zijn aan een volgende stap, maar weigerde als kind van de club een transfer te forceren, zoals Antony bij Ajax deed. De Braziliaan wenste niet meer te spelen, toen bekend was dat Manchester United hem maar al te graag wilde inlijven. Een staande ovatie en applaus rolde van de tribunes toen Gakpo na een uur werd gewisseld. Het voelde als een afscheid, al bestaat de kans nog steeds dat hij ‘gewoon’ bij PSV blijft, mocht Southamp­ton het bod niet verhogen of geen andere Engelse club op de valreep alsnog aan de telefoon hangen. Zijn drie doelpunten tegen Volendam waren hoe dan ook een afscheid in stijl, al liet het ook meteen zien waarom Gakpo hunkert naar een volgende stap. PSV kon zich naar hartelust uitleven tegen de weerloze promovendus, met Gakpo en Xavi Simons (twee doelpunten) als meest in het oog springende spelers. Ook Johan Bakayoko en Jordan Teze scoorde voor PSV, terwijl Henk Veerman namens Volendam de eer redde. Het was slechts bijzaak op een avond waarop nog steeds geen antwoord kwam op die ene, voor PSV, zo belangrijke vraag.||https://www.volkskrant.nl/sport/ovatie-voor-cody-gakpo-bij-het-sluiten-van-de-transfermarkt-voelt-als-een-afscheid~b50c8e17/
2022-08-31||Kan de overheid het vertrouwen van de burger ooit nog terugwinnen? ||Aan het tafeltje tegenover de parlementaire enquêtecommissie zat dinsdag de redelijkheid in de gedaante van een man. Jan de Jong was tot 2014 inspecteur-generaal bij Staatstoezicht op de Mijnen. Zijn stem kalm, de blik zachtmoedig, korte mouwen en een tongval van buiten de Randstad; eerder deemoedig dan opstandig. Wie het fenotype ‘de-escaleerder’ wil analyseren, begint bij deze ingenieur. Juist die flegmatiek, het ontbreken van opwinding, maakte zijn relaas spannend. Jan de Jong vertelde hoe Staatstoezicht na de zware aardbeving in 2012 een advies opstelde. Het baseerde zich op KNMI, RIVM en TNO – wetenschappelijke onderzoekers die onafhankelijk heten. Toen de conclusie daagde dat de Groningse veiligheid in het geding was en gaswinning zo snel mogelijk moest worden teruggebracht, haakte TNO af. ‘Wij ondertekenen niet.’ De Jong zei - natuurlijk voorzichtig - dat hij had gehoord dat de hoogste ambtenaar van Economische Zaken TNO had ontboden. Vervolgens schreef minister Kamp in zijn Kamerbrief zinnen over uit de reactie van de NAM. De gaswinning werd opgeschroefd. Die verhoogde gaswinning bracht oud-burgemeester Albert Rodenboog een dag eerder al tot de verzuchting: “Als mensen mij vragen: hoe kan het vertrouwen van Groningers in de overheid hersteld worden, antwoord ik: niet.” Die vertrouwensval is terug te zien in de Edelman Trust Barometer 2022. Het communicatiebureau onderzoekt wereldwijd het vertrouwen in regeringen, ngo’s, media en bedrijven. Het algemene beeld: vertrouwen in regeringen neemt af, waarbij Nederland met Duitsland en Oostenrijk de grootste daling zag in overheidsvertrouwen. Het meeste vertrouwen hebben mensen in de topman van het eigen bedrijf – ceo’s in het algemeen een stuk minder. Voor het oplossen van grote problemen verwachten mensen het meeste van ngo’s (want ethisch) en van bedrijven (want competent). Journalisten worden net iets hoger aangeslagen dan regeringsleiders, maar lager dan ceo’s. En Nederland viel op doordat het wantrouwen sterk is gerelateerd aan de sociale ongelijkheid. Interessant is de rol van ceo’s. Volgens de ruim 36 duizend die meededen aan de Edelman Barometer krijgen zij dingen voor elkaar. Het zegt tegelijkertijd iets over de staat van de staat. Die wordt zwak gevonden. Veel burgers hebben het gevoel dat de sturing is vertrokken uit de politiek - wat in overeenstemming lijkt met de pretenties van de grootste regeringspartij: we kúnnen niet zoveel, en: we moeten niet zoveel willen (en halveren daarom het aantal ministeries). We lossen problemen op als we ervoor staan, maar een idee over wat voor soort samenleving we willen zijn? Ga toch weg. Nu weten we hoe ceo’s van grote bedrijven per sms het torentje aanstuurden. Ze lieten de belangen van aandeelhouders gelden ten koste van het algemeen belang. Maar de tijden veranderen. Het bonte palet aan crises op het bord van de regering raakt intussen ook de toekomst van grote bedrijven. En de beste ceo’s kijken langer dan vier jaar vooruit. Daarmee vallen maatschappelijk belang en bedrijfsbelang steeds meer samen. Het is nog niet zover dat bedrijven de miljarden extra monsterwinsten in crisistijd (deels) teruggeven aan de samenleving – Ahold door corona, Shell door gastekort, al zou dat de vertrouwenscrisis goed doen. Toch voelen de bedrijfsbaronnen steeds meer dat adel misschien verplicht, maar dat het vooral in hun eigenbelang is dat ze voorop gaan.||https://www.volkskrant.nl/columns-opinie/kan-de-overheid-het-vertrouwen-van-de-burger-ooit-nog-terugwinnen~b28c6b71/
2022-08-31||De muur is neergehaald: het 79ste filmfestival van Venetië is begonnen||De muur van Venetië, aangelegd langs de rode loper op weg naar het Palazzo del Cinema op het Lido-eiland, markeert de virusfilmjaren. Eerst ging die muur meters omhoog, om de sterren en premièregasten virusvrij te houden, op afstand van het publiek. Het jaar erna werden er hoge schermen bij geplaatst, om het publiek verder te ontmoedigen: blijf thuis, je ziet toch niks. Sommige steracteurs, zoals Timothée Chalamet vorig jaar bij de wereldpremière van Dune, maakten er een sport van om gevaarlijk ver over die covidmuur te hangen, om zo toch nog wat fans in extase te brengen. De Mostra Internazionale d’Arte Cinematografica, ’s werelds oudste filmfestival, opgericht in 1932, bleef als enige in z’n soort overeind. Hier geen afgelaste edities zoals in Cannes, Berlijn of Rotterdam. In september, zo leerde de filmwereld, nam het virus jaarlijks even rust om zich op te laden: de ideale festivalmaand. En nu is de muur eindelijk neergehaald, bij aanvang van de 79ste editie van het Italiaanse filmfestival. Tot middelhoogte althans, zoals het was vóór covid. Artistiek directeur Alberto Barbera zegt vol vertrouwen uit te zien naar dat ene rodelopermoment dat vermoedelijk een waar pandemonium teweeg zal brengen: wanneer ’s werelds populairste mannelijke popster van dit moment arriveert. Harry Styles speelt een van de hoofdrollen in de psychologische thriller Don't Worry Darling, die buiten de competitie zal worden vertoond. Regisseur van die film is van Olivia Wilde, nu nog vooral bekend als actrice (Vinyl). Styles was eerder te zien in een kleine rol als soldaat in Christopher Nolans oorlogsfilm Dunkirk, maar zal nu echt worden gewogen op zijn acteerkwaliteiten. Ook de paparazzi zullen een feestdag beleven: Wilde heeft inmiddels een relatie met haar hoofdrolspeler. En Styles’ tegenspeler Florence Pugh heeft al laten weten in Venetië geen interviews te zullen doen, omdat ze niet zit te wachten op een eindeloze reeks vragen over de vrijscènes met Styles. Ook dit jaar is Netflix weer een belangrijke speler in Venetië, mede omdat concurrent Cannes weigert prijzen uit te reiken aan films die niet of slechts kort in de bioscoop zijn te zien. Vier van de 23 titels in de competitie, waaronder de openingsfilm White Noise van Noah Baumbach, komen van de streamingdienst. Met White Noise heeft Baumbach de gelijknamige roman uit 1985 van de Amerikaanse schrijver Don DeLillo verfilmd. Op de middag voor de eerste galapremière meldt de Amerikaanse filmmaker zich met een deel van de cast in de perszaal: Greta Gerwig, tevens echtgenote van de cineast, Adam Driver, Don Cheadle en Jodie Turner-Smith. Baumbach, die Venetië eerder aandeed met zijn echtscheidingsdrama Marriage Story (2019), herlas het zich in de jaren tachtig afspelende boek van de Amerikaanse auteur tijdens de pandemie. ‘Toevallig. En ik kon bijna niet geloven hoe relevant en actueel het verhaal aanvoelde.’ White Noise draait om docent Hitler-studies Jack Gladney (Driver), zijn aan pillen verslaafde vrouw (Gerwig) en hun voortdurend in (betwistbare) feitenkennis excellerende kinderen. Wanneer een bij een treinongeluk vrijgekomen gifwolk hun universiteitsstadje bedreigt, zien ze zich gedwongen te evacueren . DeLillo schreef zijn satirische roman over (en tijdens) de hoogtijdagen van het consumentisme, prikkend in doorgeschoten academische aandacht voor triviale (pop)cultuur en de continue stroom desinformatie op de radio- en televisiezenders. ‘Het verhaal gaat over de Amerikaanse cultuur’, zegt Baumbach, ‘en over hoe we omringd zijn door die Amerikaanse cultuur. Ik ben een kind, en adolescent, uit die tijd. De jaren tachtig waren mijn vormende jaren. In de film kon ik ook allerlei genre-elementen stoppen uit films die ik in die tijd heb gezien, en die mij hebben gemaakt tot wie ik nu ben en wat ik nu doe.’ Cheadle speelt een collega aan de universiteit, die de kunst en diepere betekenis van film-auto-ongelukken doceert, maar zijn docentschap hoopt te verbreden als docent Elviskunde. Vooral het middenstuk van het amusante en misschien wel iets te veel met dialogen dichtgesmeerde White Noise oogt als een komische ode aan de Spielbergiaanse jaren tachtig. In dat gedeelte scheurt het gezin in zo’n archetypische Chevrolet-stationwagen door Het Midden-Westen, op de vlucht voor de chemische wolk. Baumbachs komedie kent ook raakvlakken met Don't Look Up, de Netflix-rampenfilm uit 2021 van Adam McKay. Daarvoor werd toen het uiterlijk van Leonardo DiCaprio flink aangepast, opdat hij zou overtuigen als sombere wetenschapper. Voor White Noise onderging Adam Driver een soortgelijke behandeling: hij moet kunnen doorgaan voor een gewone man van middelbare leeftijd. De acteur: ‘Ik heb geen wijkende haargrens, dus die werd toegevoegd. En ik had een namaak-buik achter de hand, maar die bleek niet nodig toen ik eenmaal genoeg was aangekomen.’ White Noise zal naar verwachting eerst in de bioscopen worden vertoond, voor de film in december te zien is bij de betaalzender. Venetië geldt als de aftrap van het filmseizoen, dat nog altijd wat onzeker in de steigers staat. Waar een handvol kolossale blockbusters al wel wat werk verrichtte om de bioscopen na de sluitingen weer vol te krijgen, presteren titels uit het filmhuissegment vooralsnog niet op het niveau van voor de pandemie. Zulke films móéten de komende tien dagen worden gelanceerd. Kandidaten zijn er zat, op papier. The Whale van de Amerikaanse regisseur Darren Aronofsky, met Brendon Glaser in een metamorfoserol als een man met zwaar overgewicht die de relatie met zijn dochter poogt te herstellen. Of Bardo, de eerste Mexicaanse film van Alejandro González Iñárritu sinds diens doorbraak Amores Perros uit 2000. Het is een autobiografisch getint drama, waarin een journalist annex filmmaker terugkeert naar zijn geboorteland. En Bones And All van de Italiaan Luca Guadagnino, die zijn samenwerking met acteur Timothée Chalamet voor Call Me By Your Name voortzet in een kannibalistische coming-of-age-horrorfilm. Venetië is Venetië niet, zonder dat iets of iemand met klem wordt uitgeroepen tot Oscarfavoriet. Al tien jaar lang blijkt de ‘virusgunstige’ septembermaand óók de ideale start voor de Oscarrace. La La Land, Gravity, Birdman, Roma, Joker, The Power of the Dog : allemaal hier gedoopt. Voor de acteurscategorie wordt Cate Blanchett alvast getipt: de Australische actrice speelt de (fictieve) wereldwijd vermaarde en getroebleerde dirigent Lydia Tár in het drama Tár van Todd Field. Aandacht is zuurstof voor een festival. En de 79ste editie lijkt alle ingrediënten daarvoor te bevatten. Zo is er controverse: is het wel gepast om de laatste en postuum afgemaakte speelfilm van Kim Ki-duk te vertonen? De in 2020 aan de gevolgen van covid overleden Zuid-Koreaanse cineast had tenslotte het eigen land verlaten nadat hij meermaals was beschuldigd van seksueel wangedrag, ook door zijn actrices. Festivaldirecteur Barbera verdedigde de keuze als volgt: het festival heeft nu eenmaal een band met Kim, die in 2012 met zijn stijlvolle gruwelfilm Pietà, de Gouden Leeuw won. Ook de vertoning van het clandestien in Iran gefilmde en het land uit gesmokkelde No Bears van Jafar Panahi is beladen: de cineast werd gevangengezet door het Iraanse regime toen hij aandacht vroeg voor de zaak van zijn eveneens gearresteerde collega-filmmaker Mohammad Rasoulof. Op de rode loper zal op speciale wijze worden gevraagd om hun vrijlating, zo is al aangekondigd.||https://www.volkskrant.nl/cultuur-media/de-muur-is-neergehaald-het-79ste-filmfestival-van-venetie-is-begonnen~bfb2e3e4/
2022-08-31||‘Zeer grote’ natuurbrand in De Peel lijkt onder controle, nablussen duurt mogelijk nog dagen||Ondanks de grote inzet van onder meer blushelikopters kon de volgens de brandweer ‘zeer grote natuurbrand’ zich woensdag rap verspreiden. Aan het begin van de middag stond volgens de Veiligheidsregio Limburg-Noord 20 hectare in brand, een paar uur later was dat al ongeveer 34 hectare . Volgens de Veiligheidsregio Limburg-Noord ontstaat door het nablussen mogelijk extra rook, die bij de koele temperaturen van de nacht bovendien laag boven de grond kan blijven hangen. Tot de brand is gedoofd, kunnen omwonenden rook- en stankoverlast houden. De brandweer heeft geen verhoogde concentratie gevaarlijke stoffen in de lucht aangetroffen. Uit voorzorg vroegen de hulpdiensten woensdagmiddag de bewoners van een aantal huizen in het nabijgelegen dorp in Helenaveen hun woning te verlaten. De brandweer was met tientallen grote voertuigen ter plaatse. Ook werd een blushelikopter opgeroepen en was de zogeheten ‘handcrew’ van de brandweer aanwezig, die gespecialiseerd is in blussen op moeilijk begaanbare plekken in natuurgebieden. De noodverordening die de gemeente Horst aan de Maas had afgekondigd, was woensdagavond nog altijd van kracht: de toegang tot het gebied waar hulpdiensten aanwezig zijn, is verboden. Niet alleen is het er gevaarlijk, nieuwsgierigen lopen hulpverleners in de weg. Met een NL Alert is aan de Brabantse kant van het natuurgebied gewaarschuwd voor de rook. Omwonenden krijgen het advies om ramen en deuren te sluiten vanwege de rookontwikkeling. Staatsbosbeheer heeft loslopende wilde runderen intussen weggehaald. In het voorjaar van 2020 woedde enkele kilometers verderop in hetzelfde natuurgebied de grootste natuurbrand in decennia. Wekenlang smeulde het vuur ondergronds in het veen, waardoor het vuur steeds opnieuw oplaaide en de zogeheten Peelbrand ruim 700 hectare natuur in de as kon leggen. Destijds kon de brand zich snel verspreiden door de lage luchtvochtigheid en de sterke, droge wind, volgens onderzoek van de Universiteit van Wageningen. Ook had de brandweer moeite om branden te bereiken. De oorzaak is nooit achterhaald. De meeste natuurbranden ontstaan door menselijk toedoen, bijvoorbeeld door een weggegooide smeulende sigarettenpeuk. Ook weggegooid glas en plastic veroorzaken brand doordat het als vergrootglas in de zon kan werken, evenals de hete uitlaatgassen van een auto, waardoor hoog gras vlam kan vatten. Sinds 11 augustus geldt in Nederland vanwege de aanhoudende droogte de hoogste alarmfase voor natuurbranden. Om die reden stuurt de brandweer direct meer wagens als er een natuurbrand wordt gemeld. Eerder deze zomer woedden er al meer grote natuurbranden, onder meer op de Brunssummerheide in Limburg en in Hoge Hexel in Overijssel. Het aantal natuurbranden in Nederland varieert sterk per jaar. Zo brak 949 keer brand uit in Nederland in het droge jaar 2018, terwijl dit 212 keer gebeurde in 2021. Dit jaar zijn tot half augustus meer dan 450 van dit soort branden uitgebroken.||https://www.volkskrant.nl/nieuws-achtergrond/zeer-grote-natuurbrand-in-de-peel-lijkt-onder-controle-nablussen-duurt-mogelijk-nog-dagen~b8d5b386/
2022-08-31||Russen zijn meer geld en tijd kwijt aan visum voor Europese Unie||De Europese Unie gaat het voor Russen moeilijker en duurder maken om naar Europa te reizen. Nederland en andere Europese landen waren voorstander van een algehele visumstop voor Russische toeristen, maar daar was geen meerderheid voor te vinden. Onder meer Duitsland en Frankrijk waren tegen, zo werd woensdag bevestigd op een vergadering van Europese ministers van Buitenlandse Zaken in Praag. De Europese Unie zegt een overeenkomst uit 2007 op, die het voor Russen gemakkelijker maakte een visum voor Europa aan te vragen. Daardoor zullen Russen meer tijd en geld kwijt zijn als zij naar Europa willen reizen. EU-buitenlandchef Borrell sprak de verwachting uit dat dat het aantal visa voor Russische burgers aanzienlijk zal dalen. Finland, Polen en de Baltische staten noemden de opzegging een ‘stap in de goede richting’ maar vinden dat er meer moet worden gedaan om Russen te weren. Ze overwegen nu nationale maatregelen om te verhinderen dat Russen de grens oversteken. Estland is al gestopt met het verstrekken van visa, Finland heeft het aantal visa drastisch beperkt. Finland, Polen en de Baltische landen grenzen direct aan Rusland. Sinds de Russische inval in Oekraïne zijn meer dan een miljoen Russen de landgrens naar de EU overgestoken, vooral naar Finland en de Baltische staten. Deze EU-lidstaten dienen vaak als tussenstation op doorreis naar zuidelijke EU-landen, die niet direct te bereiken zijn omdat Russische vliegtuigen niet meer welkom zijn in de EU. Nederland was voorstander van een visumstop voor Russische toeristen. Russen die in Europa willen studeren, wonen of familie bezoeken zouden wel een visum moeten krijgen, zo liet minister van Buitenlandse Zaken Hoekstra dinsdag weten. Voor de vergadering van woensdag zei Hoekstra echter dat Nederland niet op eigen houtje een visumstop zal invoeren. ‘Het eerste gebod in tijden van oorlog is eenheid’, aldus Hoekstra. De Oekraïense minister van Buitenlandse Zaken Koeleba herhaalde woensdag zijn plan voor een visumstop voor Russen in de Europese Unie. Het zou een ‘gepast antwoord zijn op Ruslands genocidale agressie-oorlog in het hart van Europa, gesteund door een overweldigende meerderheid van de Russische burgers’, aldus Koeleba. Frankrijk en Duitsland lieten eerder weten tegen zo’n visumstop te zijn, omdat deze maatregel contraproductief zou zijn. De propaganda van het Kremlin zou de EU als inherent anti-Russisch kunnen afschilderen, waardoor Russische burgers zich juist sterker achter president Poetin zouden scharen, zo vreesden beide landen.||https://www.volkskrant.nl/nieuws-achtergrond/russen-zijn-meer-geld-en-tijd-kwijt-aan-visum-voor-europese-unie~bc52cdfe/
2022-08-31||Kabinet en boeren tekenen broze vrede na ‘diepgaand’ Remkesberaad||Op het binnenplein van het Zuid-Hollandse provinciehuis wemelt het al vroeg van de journalisten. Iedereen houdt er rekening mee dat de boel binnen een kwartiertje zal ploffen. Het eisenpakket van de boeren en de kabinetsstandpunten liggen immers mijlenver uit elkaar. Daarom zou het niemand verbazen als LTO-voorzitter Sjaak van der Tak, Agractievoorman Bart Kemp en FDF-leider Mark van den Oever voortijdig en met slaande deuren naar buiten stormen. Maar zulk drama blijft uit. Het overleg tussen de vier bewindslieden en de acht grote belangenorganisaties van de gangbare (niet-biologische) landbouw – inmiddels omgedoopt tot de G8 – duurt en duurt. Er is eigenlijk twee uur voor uitgetrokken, dat worden er vier. Premier Rutte bewaart samen met de ministers Van der Wal (Natuur en Stikstof), Staghouwer (Landbouw) en Harbers (Waterstaat) de lieve vrede. Of het aan Ruttes communicatievaardigheden, Remkes’ massagetalent of toch Van der Wals overtuigingskracht ligt is gissen, maar de angel is er na die vier uur praten wel uit. De boeren gingen geharnast naar binnen en verlaten getemd de vergaderzaal. ‘Oplossingen zijn diepgaand besproken’, zegt Van der Tak namens alle acht organisaties. ‘Er is vandaag natuurlijk geen definitief resultaat. Wat we wél hebben gemerkt, is een positievere houding van het kabinet naar onze boeren toe.’ Wat de boeren vooral tevreden stemt, is dat het kabinet op termijn de hoeveelheid stikstofneerslag als graadmeter voor de toestand van de natuur uit de wet wil halen. Dat is een van de belangrijkste eisen van de boeren. Het kabinet gaat in overleg met de boeren onderzoeken welk ander criterium de zogenoemde kritische depositiewaarde (kdw) kan vervangen. Cruciaal is echter dat het kabinet zich niet vastpint op een deadline waarop dit geregeld moet zijn. Het doeljaar 2030 is al over acht jaar en voorlopig blijft de kdw gewoon dé graadmeter voor alle vergunningverlening. Feitelijk verandert er de komende jaren dus niets, want het ontwikkelen van een kdw-alternatief dat de toets van de rechter kan doorstaan gaat niet van vandaag op morgen. Bovendien was het altijd al de bedoeling de kdw op een zeker moment te vervangen door een natuurgezondheidsgraadmeter die ook andere schadelijke factoren dan stikstof meeweegt. Over het doeljaar 2030 is het dit keer niet gegaan, beweert Rutte na afloop. De boeren willen de deadline voor de beoogde halvering van de landelijke stikstofuitstoot op 2035 houden. Dat was de doelstelling van het vorige kabinet en is ook het jaartal dat in de stikstofwet is opgenomen. Tijdens de kabinetsformatie is afgesproken het stikstofreductiedoel vijf jaar naar voren te halen, maar die wijziging moet nog in de wet worden vastgelegd. Van der Tak noemt dit na het overleg een blijvend ‘twistpunt’ (maar uitdrukkelijk géén ‘breekpunt’). CDA-leider Hoekstra liet onlangs in een interview doorschemeren dat zijn partij op die coalitieafspraak wil terugkomen (en ook de kdw uit de wet wil halen). Het jaar 2030 is voor hem ‘niet heilig’, zei hij. Daarmee neemt de minister van Buitenlandse Zaken onmiskenbaar afstand van het kabinetsbeleid, een vreemde figuur die staatsrechtelijk eigenlijk niet kan. Het kabinet wordt geacht met één mond te spreken. Op de vraag of het kabinet op dit punt een concessie aan de boeren wil doen, geeft de premier hetzelfde cryptische antwoord als in het spoeddebat van een week geleden. ‘Er is het regeerakkoord, dat steunen we allemaal, dat is 2030’, debiteert de premier. ‘Er is ook een interview van Hoekstra; dat is ook een politiek feit. En er is een proces-Remkes’, aldus de onnavolgbare Rutte. Dit klinkt alsof Remkes arbiter moet zijn tussen het coalitieakkoord en de partijpolitieke uitlatingen van Hoekstra. Remkes ontkent dit desgevraagd niet. Want iedereen weet: als hij in zijn eindverslag schrijft dat het kabinet geen principekwestie moet maken van 2030, verschaft hij CDA, VVD en ChristenUnie een alibi om het coalitieakkoord open te breken. Sterker: dit zou weleens het heimelijke doel geweest kunnen zijn van de hele Remkes-exercitie, die er kwam op initiatief van het CDA met warme steun van de VVD. De drie rechtse coalitiepartijen vertrouwen erop dat het verschuiven van het stikstofdoel naar 2031 of 2032 D66 geen kabinetscrisis waard is. Remkes presenteert zijn bevindingen in de tweede helft van september. Hij gaat dan ‘verstandige dingen’ zeggen over niet alleen de stikstofplannen, maar ook over het gewenste toekomstperspectief voor de boeren. Minister Staghouwer produceert nog voor die tijd een verbeterde Kamerbrief, waarin hij schetst hoe boeren een goed inkomen kunnen verdienen met een ander, duurzamer bedrijfsmodel. Staghouwer meldt bij het verlaten van het provinciehuis opgewekt dat die brief al in zijn aktetas zit, maar wil niet zeggen wanneer dat langverwachte epistel naar de Tweede Kamer gaat.||https://www.volkskrant.nl/nieuws-achtergrond/kabinet-en-boeren-tekenen-broze-vrede-na-diepgaand-remkesberaad~bf879719/
2022-08-31||Omzet van hotels, cafés en restaurants hoger dan voor corona||Ten opzichte van dezelfde periode een jaar geleden steeg de omzet van restaurants, cafés en hotels zelfs met bijna 85 procent. Die stijging komt door de maatregelen die de overheid de sector tijdens de pandemie oplegde. Die varieerden van algehele sluitingen tot enkel ontvangst op het terras of toegang met een QR-code. Zowel een jaar geleden, tijdens het tweede kwartaal van 2021, als aan het begin van 2022 golden er nog beperkingen. Nu de deuren van horecazaken weer ongelimiteerd openstaan, zien uitbaters hun klanten meer geld uitgeven. In het tweede kwartaal van dit jaar steeg de omzet van de horecasector met ruim 31 procent ten opzichte van de eerste drie maanden van 2022. Met name hoteleigenaren draaiden in april, mei en juni fors meer omzet dan in het eerste kwartaal van dit jaar, zo’n 61 procent. Voor campings en vakantieparken ligt de toename met 2,5 procent veel lager. Hotels werden harder geraakt door de coronacrisis dan andere vormen van overnachten buiten de deur. In de kroeg zijn deze lente meer drankjes verkocht dan aan het begin van het jaar. De omzet van cafés steeg met bijna 49 procent. Voor restaurants geldt een stijging van 36 procent, de groei van fastfoodketens blijft daarbij achter, met een plus van 5,8 procent. Ten opzichte van het tweede kwartaal van 2019, pre-corona dus, noteert elke horecatak stijgende cijfers. De omzet van hotels ging er met bijna 6 procent op vooruit. Verhuurders van vakantiehuisjes en campinguitbaters boekten eenvijfde meer omzet. Eenzelfde groei geldt voor cafés. De omzet van restaurants lag in het tweede kwartaal van dit jaar bijna een kwart hoger dan in dezelfde periode in 2019. Uit een rondvraag van het CBS blijkt dat horeca-ondernemers een stuk minder positief zijn dan hun collega's in andere sectoren. Ze uiten zich pessimistisch over zowel de omzet die ze de komende maanden verwachten als over het algehele economische klimaat. De horeca kampt momenteel met een personeelstekort, waardoor sommige zaken openingstijden aanpassen en zelfs dagen of weken sluiten. Ondernemers die vanwege de gevolgen van corona uitstel van het betalen van belasting aanvroegen, moeten deze vanaf 1 oktober terugbetalen.||https://www.volkskrant.nl/nieuws-achtergrond/omzet-van-hotels-cafes-en-restaurants-hoger-dan-voor-corona~bd50acf6/
2022-08-31||Noodhulp in overstroomd Pakistan komt op gang, WHO waarschuwt voor uitbreken ziektes||De WHO waarschuwt voor uitbraken van diarree, huidinfecties, cholera en andere besmettelijke ziektes in het overstromingsgebied. Zeker eenderde van Pakistan staat onder water na extreme overstromingen als gevolg van hevige moessonregens, gecombineerd met smeltwater van gletsjers dat zich na een hittegolf een weg naar de dalen zoekt. Na drie dagen zonder regen begint het water nu iets te zakken, maar door gebrek aan schoon drinkwater, medicijnen en onderdak voor de bewoners van de ruim een miljoen verwoeste huizen grijpen cholera en andere ziektes die zich via water verspreiden om zich heen. Overal in het rampgebied melden artsen dat het aantal patiënten met diarree sterk toeneemt. Zo nam het Jacobabad Instituut voor Medische Wetenschappen (JIMS) in augustus al 800 kinderen wegens maag- en darmklachten op, tegen 380 patiëntjes met gelijksoortige klachten in juli. Andere ziekenhuizen in Jacobabad, een stad die voor de helft onder water staat, melden een verdrievoudiging van het aantal patiënten met diarree. De Verenigde Naties hebben in een noodoproep gezegd dat Pakistan 160 miljoen dollar nodig heeft om deze ‘ongekende klimaatcatastrofe’ het hoofd te bieden. De Verenigde Staten hebben dertig miljoen dollar aan noodhulp toegezegd. Inmiddels is de eerste internationale hulp uit onder meer China, Turkije en de Verenigde Arabische Emiraten in Pakistan aangekomen, aldus het ministerie van Buitenlandse Zaken. Nu op sommige plekken het water niet meer stijgt, wordt de omvang van de schade duidelijk: inmiddels zijn er zeker 1.191 doden gevallen, onder wie 380 kinderen. De verwachting is dat dit aantal oploopt, omdat reddingswerkers in afgelegen gebieden nog bezig zijn overlevenden naar een veilige plek te brengen. In vluchtelingenkampen worden inmiddels 480 duizend mensen opgevangen die hun huis door de ramp zijn verloren. Volgens de eerste voorzichtige schattingen van de Pakistaanse regering hebben de overstromingen voor zeker tien miljard dollar aan economische schade aangericht. Vooral de landbouw, die de Pakistaanse economie domineert, is zwaar getroffen. Zo’n 809.000 hectare akkerland staat blank, het water sleurde 700 duizend stuks vee mee en in veel gebieden is de oogst, die dit jaar door de hittegolf toch al mager was, in zijn geheel weggespoeld.||https://www.volkskrant.nl/nieuws-achtergrond/noodhulp-in-overstroomd-pakistan-komt-op-gang-who-waarschuwt-voor-uitbreken-ziektes~bdfd9eb2/
2022-08-31||Amnesty: Iran en Turkije beschieten Afghaanse migranten aan hun grenzen||Afghaanse vluchtelingen worden aan zowel de Iraans-Afghaanse grens als de Turks-Iraanse grens teruggestuurd door grenswachten, die daarbij veelvuldig geweld gebruiken. Dit meldt Amnesty International in een rapport. Tientallen Afghanen met wie de mensenrechtenorganisatie sprak, zeggen in Iran of Turkije te zijn beschoten. Vluchtelingen die erin slagen Iran binnen te komen, worden volgens Amnesty stelselmatig willekeurig vastgehouden en onderworpen aan marteling en andere vormen van mishandeling. Vervolgens worden ze teruggestuurd. Degenen die niet worden gesnapt en vervolgens verder trekken naar Turkije, lopen grote kans in dat land alsnog hetzelfde lot te ondergaan. Onderzoekers van Amnesty reisden in maart en mei 2022 naar Afghanistan en Turkije. Ze interviewden artsen, ngo-medewerkers en Afghaanse functionarissen, evenals 74 Afghanen in Afghaanse grenssteden die geprobeerd hadden Turkije of Iran binnen te komen. Van hen meldden 48 mensen dat ze bij die pogingen onder vuur waren komen te liggen. Herhaaldelijk werd op volgepakte auto’s geschoten. Ook Turkse grenswachten schoten geregeld gericht met scherp. Sinds augustus vorig jaar, toen de Taliban in Kabul de macht overnamen, hebben honderdduizenden Afghanen geprobeerd hun land te ontvluchten. De meesten doen dat over land, via Iran en vervolgens vaak Turkije. Zo nodig kruipen ze onder hekken door of klimmen ze over muren. Langs de grens met Iran heeft Turkije een honderden kilometers lange muur gebouwd. Hulpverleners en Afghaanse artsen vertelden Amnesty International dat ze alleen al tussen augustus en december 2021 ten minste 59 doden en 31 gewonden registreerden langs de Iraanse grens. Tientallen mensen zeiden tijdens hun detentie te zijn mishandeld of gemarteld. Degenen die werden opgepakt, werden enkele dagen tot tweeënhalve maand vastgehouden alvorens te worden teruggestuurd. Uit Turkije teruggestuurde Afghanen werden vastgehouden in een van de zes uitzetcentra in Turkije waarvan de bouw gedeeltelijk door de EU is gefinancierd.||https://www.volkskrant.nl/nieuws-achtergrond/amnesty-iran-en-turkije-beschieten-afghaanse-migranten-aan-hun-grenzen~b83feb0c/
2022-08-31||Kabinet heeft de koopkrachthorde genomen, maar is het genoeg?||Tot diep in de nacht onderhandelden de coalitiepartijen VVD, D66, CDA en ChristenUnie over het omvangrijke steunpakket dat het historische koopkrachtverlies moet opvangen. Uitkomst: meer dan 15 miljard euro heeft het kabinet over voor het ten minste deels compenseren van de laagste inkomensgroepen en de lage middeninkomens. De maatregelen worden officieel pas op Prinsjesdag bekend, maar de hoofdpunten lekten in de loop van woensdag uit. Dat lijkt vooral bedoeld ter bezwering van de onrust in het land over Nederlanders die door de prijsstijgingen nauwelijks nog in hun levensonderhoud kunnen voorzien. Betrokkenen noemen het ‘een bittere noodzaak’ om als overheid de samenleving te hulp te schieten. Met een inflatie die de afgelopen maand is opgelopen tot bijna 14 procent, is het lastig alle groepen te compenseren voor het koopkrachtverlies. Volgens coalitiebronnen was het alle partijen duidelijk dat vooral degenen met een kleine beurs een stevige steun in de rug nodig hebben. Door de hulp ditmaal vooral te richten op minima, hoopt het kabinet de kritiek te omzeilen die eerder dit jaar klonk toen ook al een koopkrachtcompensatie van 7 miljard euro werd afgekondigd. Die operatie, in de vorm van de verlaagde brandstofaccijns en btw-korting op de energierekening , sloeg nogal ongericht neer. Zo kwam steun ook terecht bij groepen die het niet echt nodig hadden. De meest in het oog springende maatregel voor 2023 is de verhoging van de minimumlonen en de uitkeringen met 10 procent. Tijdens de onderhandelingen stond de VVD erop dat ook de middeninkomens overheidssteun kunnen verwachten. De verhoging van de fiscale arbeidskorting – waardoor werken lonender wordt – en het verlagen van het belastingtarief in de eerste schijf zijn daarop gericht. Veel huishoudens met middeninkomens profiteren ook van het verhoogde kindgebonden budget. De structurele uitgaven wil het kabinet vooral bekostigen door vermogenden en bedrijven zwaarder te belasten. De eenmalige maatregelen worden voor een groot deel betaald door de gestegen aardgasbaten als gevolg van de hogere gasprijs. Daarmee wil de coalitie uitstralen dat de staatskas niet van de crisis zal profiteren terwijl burgers steeds moeilijker hun rekeningen kunnen betalen. Oppositiepartijen als PVV, PvdA, SP en GroenLinks vinden dat voor veel huishoudens de hulp niet snel genoeg komt. Zij dreigen nog dit jaar in grote financiële problemen te komen. ‘Onaanvaardbaar’, zegt de leider van de grootste oppositiepartij Geert Wilders (PVV) daarom over het gepresenteerde koopkrachtpakket. ‘Mensen redden het nu al niet.’ Ook GroenLinks-leider Jesse Klaver noemt de koopkrachtdeal ‘volkomen losgezongen van de werkelijkheid’. Volgens hem komen er ‘elke dag meer en meer mensen in de schulden’. Die kritiek kan in de coalitie op begrip rekenen. Maar eerder hulp bieden zou niet mogelijk zijn, omdat meerdere overheidsinstanties kampen met uitvoeringsproblemen. Van politieke onwil is geen sprake, zegt een coalitiebron, maar het is zo dat alle seinen bij de Belastingdienst op rood staan. De fiscus is er simpelweg niet toe in staat om de belastingvoordelen dit jaar al te verrekenen. Dat de oppositiepartijen geen inhoudelijke kritiek op de plannen hebben, wordt in de coalitie gezien als een goed teken. Toch is het niet zeker dat de politieke onrust rond de koopkracht is gesust met dit steunpakket, al is het maar omdat het lastig te voorspellen is hoe de gasprijs zich de komende maanden zal ontwikkelen.||https://www.volkskrant.nl/nieuws-achtergrond/kabinet-heeft-de-koopkrachthorde-genomen-maar-is-het-genoeg~b72e79c6/
2022-08-31||Wie is Anas ‘Katnuf’ Kasmi, maker van de zomerhit van 2022?||Toen de Nederlandse zanger Anas Kasmi, alias Katnuf, zijn liedje Van mij zijn begin juli zo’n beetje in de steigers had staan, besloot hij zijn 217 duizend volgers te betrekken bij de afwikkeling. ‘Moet dit mijn volgende release zijn?’, vroeg hij zijn Tiktok-fangemeenschap, bij een filmpje van de bewuste track die voorbij rolde in zijn muzieksoftware. De tekst liet hij ook vast meelopen in beeld: ‘Nog steeds honderd vragen spoken in m’n mind. Dus geef me antwoord dan is dit alles voorbij.’ Reacties graag. ‘Supertof liedje maar er mist nog iets’, reageerde Amalia Maximiano. ‘Misschien het tempo een beetje sneller of zo?’ Een andere volger: ‘Liedje zit nu al 24/7 in mijn hoofd dus drop snel.’ Over één ding waren alle volgers het eens. Van mij zijn kon weleens dé zomerhit van 2022 worden. En jawel, dat werd het uiteindelijk ook. Katnuf zag de previews voor zijn nieuwe single al viral gaan, met ruim 60 miljoen views. Hij besloot zijn vakantie in Marokko af te breken om thuis, achter de pc, razendsnel die nieuwe single af te kunnen maken – en dus inderdaad: te droppen. Ruim twee weken geleden verscheen Van mij zijn op de streamingplatforms. Drie dagen later stond de single op nummer één in de ranglijsten van Spotify, en daarna en tot op heden bovenaan in alle Nederlandse hitlijsten. Van mij zijn is ook echt een zomerhit in blakende vorm, gegoten in het jongste popgeluid van nu. Katnuf zingt over een autotune en laat zijn liefdesverklaringen aan ‘the one’ dus steeds hikkend naar de juiste toonhoogte schieten. ‘Wil je niet van mij zijn? Alleen maar van mij zijn? Eén keer in een lifetime?’ Zijn dichtwerk lijkt op dat van de betere levensliedschrijvers en zou het ook goed kunnen doen in een bruin café, maar Katnuf zoekt in zijn muziek duidelijk de zon op. Van mij zijn drijft op heel lichte reggaeton en vooral veel frisse afrobeats: een van de grootste mondiale popstromingen van het moment. Maar Van mij zijn is in meer opzichten een hit van nu, en Katnuf een artiest van zijn tijd. Anas Kasmi (21) werd geboren in Rotterdam, als oudste zoon in een gezin met Marokkaanse wortels. Op zijn 6de verhuisde hij naar België, naar de gemeente Roeselare. Maar hij bleef de blik gericht houden op Nederland en vooral op Nederlandse artiesten die hij bewonderde, zoals de Amersfoortse dj en rapper Bizzey en natuurlijk Ronnie Flex. In 2020, toen de coronapandemie uitbrak, adviseerden vrienden hem een account te openen op TikTok, om wat te doen te hebben en virtuele contacten buiten de deur te kunnen onderhouden. Kasmi postte grappige filmpjes waarin hij met zijn jongere broertjes aan het dollen was, of waarin hij met mondkapje en beslagen bril vergeefse pogingen deed de noodzakelijke boodschappen te doen. Toen het abonneebestand begon op te lopen, gooide Kasmi zijn andere hobby in de TikTok-strijd. Onder zijn pseudoniem Katnuf, een verbastering van het Franse ‘quarante-neuf’ (49), het kengetal van de Marokkaanse stad Berkane waar zijn familie vandaan komt, postte hij muzikale filmpjes. Hij betrok zijn volgers vanaf het begin bij zijn ideeën, en liet ze zelfs meestemmen over wat zijn nieuwe clip zou moeten worden. ‘Als enige buitenlander in de buurt werd ik vroeger veel gepest’, zei Kasmi in een interview met het cultuurblog Complex. ‘Hierdoor durfde ik niet echt met mensen te delen dat ik muziek maakte. Tijdens de lockdown dacht ik: schijt. We zitten de hele dag binnen, dus niemand gaat me zien. Ik ga gewoon muziek droppen.’ Begin vorig jaar gooide hij een eerste muziekfilmpje op TikTok. ‘Ik ga over twee dagen een van mijn liedjes clippen en ik heb jullie hulp nodig’, postte hij. Waarna hij fragmenten uit de tracks Wolk, Ma vie en Ongedoofd voorbij liet komen. In de commentaren kon hij de carrièreadviezen bij elkaar vegen: de volgers deden graag mee met zijn privésongfestival en de hartjes stroomden binnen. De muziek van Katnuf schoot vervolgens omhoog in de afspeellijsten van de streamingdiensten. Twee maanden geleden scoorde hij al een kleine hit met het nummer Interessant, gemaakt met de Belgische rapper Jinho 9 en de Nederlandse Bizzey. En zijn liedjes deden zijn abonneebestand op TikTok weer aanzwellen. Katnuf bouwde zo eigenhandig een spiraal van moderne bekendheid op, en zette de filmpjes-app volledig naar zijn hand. Wie nu zoekt op Van mij zijn, loopt tegen honderden filmpjes aan van TikTokkers die de zomerhit elk op hun eigen manier ‘clippen’. Katnuf verbond nog een medium aan zijn muziek. Toen zijn liedjes enige vaart begonnen te krijgen, stuurde hij een ouderwetse demo op naar platenmaatschappij Sony. Die herkende het talent van de rapper en lijfde hem onmiddellijk in. Toen zijn single Van mij zijn half augustus op nummer één terechtkwam, stuurde Sony direct een blije reactie van de aanwinst de wereld in. ‘Ik kan niet wachten om verder te bouwen aan mijn droom.’||https://www.volkskrant.nl/cultuur-media/wie-is-anas-katnuf-kasmi-maker-van-de-zomerhit-van-2022~b514327b/
2022-08-31||Gorbatsjov en Reagan, een onwaarschijnlijke bromance||Als de wereld op springen staat, is het belangrijk wie de leiders zijn. In de jaren tachtig stonden Oost en West tot aan de tanden gewapend tegenover elkaar. Maar Sovjetleider Michaïl Gorbatsjov en de Amerikaanse president Ronald Reagan wisten decennia van wantrouwen te doorbreken en de Koude Oorlog te beëindigen. Reagan was hoopvol na zijn eerste ontmoeting met Gorbatsjov in 1985. De nieuwe Sovjetleider was heel anders dan zijn voorgangers, zei Reagan. Hij heeft ‘warmte in zijn gezicht en zijn manier van doen, niet de aan haat grenzende kilte die ik had gezien bij de meeste Sovjetleiders die ik had ontmoet’. Legendarisch is de ontmoeting tussen Reagan en Gorbatsjov in oktober 1986 in Reykjavik. Twee dagen lang spraken ze met elkaar, in een houten huis aan de rand van de Atlantische Oceaan. Terwijl de regen tegen de ruiten sloeg, praatten de leiders over het einde van de wapenwedloop. Op zondagmiddag flapte Reagan eruit: ‘Wat mij betreft ontmantelen we alle kernwapens.’ Zonder aarzeling zei Gorbatsjov: ‘Dat kunnen we doen.’ De ban-de-bombeweging had altijd te idealistisch geleken voor iedereen met kennis van zaken, schreef Ken Adelman, prominent lid van de Amerikaanse delegatie in Reykjavik. Het was een beweging van ‘goedbedoelende dromers, folkzangers, naïeve celebrity’s, gekkies en een enkele dwaze Nobelprijswinnaar die de harde feiten van de echte wereld niet konden of wilden snappen’, aldus Adelman in zijn boek Reagan at Reykjavik: 48 Hours That Ended The Cold War. Maar plotseling zaten de hoogste leiders van de Verenigde Staten en de Sovjet-Unie te keuvelen over de afschaffing van alle kernwapens, terwijl hun gealarmeerde adviseurs bezorgd waren dat ze in hun enthousiasme meer weggaven dan verantwoord was. Ze werden het eens over het ontmantelen van alle middellangeafstandsraketten en een reductie met de helft van de strategische raketten. Maar op het laatste moment ging de deal niet door, omdat Gorbatsjov bleef eisen dat Reagan zou afzien van zijn plannen voor een ruimteschild, het Strategic Defense Initiative. Reagan vertrok woedend uit IJsland. Volgens Gorbatsjov was de ontmoeting allerminst mislukt. ‘Het is een doorbraak, die ons voor de eerste keer voorbij de horizon liet kijken’, zei hij een dag later op een persconferentie. In zijn memoires noemde hij Reykjavik een keerpunt ‘omdat de twee leiders voor de eerste keer over de belangrijkste onderwerpen spraken, in een lange conversatie’. Zonder Reykjavik had de Koude Oorlog heel anders kunnen aflopen, aldus Gorbatsjov. De ontmoeting leverde geen concrete resultaten op, maar het vertrouwen tussen Reagan en Gorbatsjov was gevestigd. Amper een jaar later, in december 1987, tekenden zij in Washington een akkoord over de ontmanteling van alle middellangeafstandsraketten in Europa. Niet lang daarna werden de SS-20’s en Pershing II-raketten vernietigd die in Europa zo veel onrust hadden gezaaid. De Koude Oorlog werd niet alleen beëindigd door technologische en economische factoren, maar ook door het vertrouwen tussen Reagan en Gorbatsjov. ‘Hij en ik hadden de communicatieve vaardigheden die ons hielpen normaal te doen’, zei Gorbatsjov bij de dood van Reagan in 2004. Op een beslissend moment bleken zij in staat over hun eigen schaduw heen te springen.||https://www.volkskrant.nl/nieuws-achtergrond/gorbatsjov-en-reagan-een-onwaarschijnlijke-bromance~b8dbf015/
2022-08-31||Rotterdam zet de spotlight op Willem Pijper. Wie was de ‘Gershwin op klompen’?||De componist en muziekcriticus Willem Pijper (1894-1947) was even beroemd als gevreesd. In vooroorlogs Nederland kon je niet om zijn muziek heen, maar vanaf de jaren zestig verliep het tij. Dat moet anders, vindt een aantal Rotterdamse instellingen. Op 2 september trapt het Rotterdams Philharmonisch Orkest een najaar af vol activiteiten rond de 75 jaar geleden overleden Pijper. Er zijn concerten, een tentoonstelling, gesprekken en een podcast. Dat alles onder de paraplu Willem Pijper, een modernist in Rotterdam. Tijd om bij te praten over een man die reputaties kon breken, maar zelf werd weggezet als ‘Gershwin op klompen’. Op het eerste oog weinig. Hij werd er niet geboren en ging er evenmin dood. Zijn muziek klonk er, maar dat was ook zo in de rest van Nederland. Het is vooral een baan die Willem Pijper verbindt met Rotterdam: van 1930 tot aan zijn dood was hij de eerste directeur van het conservatorium. Eenvoudig. Zijn vader had een behang- en stoffeerwinkel in Zeist. Omdat Willem astmatisch was, kreeg hij thuisonderwijs. Zijn vader leerde hem vioolspelen, ook stonden er een harmonium en een piano in huis. Na het gymnasium twijfelde Pijper. Wilde hij een loopbaan in de muziek, of werd hij toch liever botanicus? Uiteindelijk schreef hij zich in aan de Toonkunst Muziekschool in Utrecht. Hij kreeg er compositieles van de coryfee Johan Wagenaar, bekend van de orkestouvertures Cyrano de Bergerac en De getemde feeks. Eigenlijk, beweerde Pijper later, had hij het componeren niet van Wagenaar geleerd, maar ‘veeleer van Freud’ en filosofen als Kant en Nietzsche. Zijn carrière schoot verrassend snel uit de startblokken. Al in 1918, Pijper was 23, voerden dirigent Willem Mengelberg en het Concertgebouworkest zijn Eerste symfonie uit. Hij ging aan de slag als docent aan het Amsterdamse conservatorium en scherpte zijn pen als criticus bij het Utrechts Nieuwsblad. Zoals destijds elke Nederlandse componist moest hij een koers vinden tussen Duitse zwaarte en Franse lichtheid. Gaandeweg ontwikkelde hij een eigen aanpak, die hij muntte als ‘kiemceltechniek’. Met toch nog iets van een botanicus omschreef Pijper die als ‘een compositiemethode, waarbij een compleet werk kan groeien uit een handjevol noten, gelijk een boom groeit uit een zaadje.’ Melodie stond bij hem op één. Verder mengde Pijper graag toonsoorten en husselde hij ritmen door elkaar, inclusief de losheupige uit Latijns Amerika. Hij schreef drie symfonieën en ander orkestwerk, twee opera’s plus een vracht kamermuziek en liederen. De een bejubelde Pijpers composities als ‘bakens van logica en intuïtie in de woelige zee der muzikale onzekerheid’. Een ander hoorde ‘Gershwin op klompen’. Vanaf de jaren 1960 gaapte er een generatiekloof. De revolutionaire jeugd serveerde Pijper eenvoudig af. In een geruchtmakend artikel maakte Reinbert de Leeuw de kachel aan met zijn muziek. Toegegeven, de Fluitsonate en Tweede cellosonate konden ermee door. Maar de kiemceltechniek en andere pijperismen wekten volgens De Leeuw ‘meestal de indruk aan bloedarmoede te lijden’. De tweede reden is Pijpers polemische pen. Zijn biograaf, Arthur van Dijk, noemt hem ‘de W.F. Hermans van het vooroorlogse muziekleven: giftig, niets en niemand ontziend’. Die trek zat er al vroeg in. Met van sarcasme doordrenkte recensies tergde de jonge Pijper de Utrechtse dirigent Jan van Gilse. Hoe gefrustreerd die raakte, deed zijn weduwe in 1963 uit de doeken. Sinds haar boek Pijper contra Van Gilse kleeft er een smet aan zijn reputatie. In de podcast Willem Pijper: In het licht van de eeuwigheid hoor je zijn biograaf wikken en wegen. Pijper kon charmant zijn, maar ook agressief. Hij had charisma, maar zette elk contact onder hoogspanning. Als we de dichter Hendrik Marsman mogen geloven, was zijn liefdesleven al even turbulent. Hij noemde Pijper een ‘haremhouder’. Via leerlingen als Henk Badings, Henriëtte Bosmans en Rudolf Escher had hij een enorme invloed op het componeren in Nederland. Ook in literaire kring telde Pijper mee. Simon Vestdijk, de schrijversreus die het libretto leverde voor zijn opera Merlijn, zwoer bij Pijpers muziekessays. Deze componist, vond Vestdijk, was vooral een letterkundige. Altijd, maar het zal wel eeuwig schipperen blijven. Het oordeel van de hedendaagse componist Rob Zuidam is exemplarisch. Hij bewondert in Pijpers Derde symfonie ‘iets roekeloos, een ongekunstelde oprechtheid’. Maar in de Tweede hoort Zuidam de castagnetten steeds net op de verkeerde momenten klepperen, ‘dat wil zeggen: daar waar men ze goed kan horen’. Allesbehalve. Zijn huis brandde af bij het bombardement op Rotterdam. Hij werd ziek, zonderde zich af en overleed op z’n 52ste, na een kort en intens leven. Willem Pijper, Tweede symfonie, door het Rotterdams Philharmonisch Orkest o.l.v. Lahav Shani. Rotterdam, de Doelen, 2/9.||https://www.volkskrant.nl/cultuur-media/rotterdam-zet-de-spotlight-op-willem-pijper-wie-was-de-gershwin-op-klompen~bd152936/
2022-08-31||Doordat Gorbatsjov afzag van geweld werden vrijwel geruisloos de inwoners van de Oostbloklanden bevrijd van Moskous knoet||‘Hij gaf ons allemaal de vrijheid, maar wij weten niet wat we ermee moeten doen’. Dat concludeert de Russische econoom Roeslan Grinberg, een van de laatsten die voormalig Sovjetleider Michaïl Gorbatsjov op diens ziekbed bezocht. Het is een droevige constatering, maar ruim dertig jaar na hun bevrijding uit het verstikkende Sovjetsysteem lijken de Russen hard op weg naar het verleden waaruit de dinsdag overleden staatsman hen probeerde te verlossen. Toen Gorbatsjov in 1985 aan de macht kwam, was het absoluut niet zijn bedoeling het communistische systeem te ontmantelen, laat staan de Sovjet-Unie te ontbinden. Met zijn perestrojka (hervorming) en zijn glasnost (openheid) hoopte hij de Sovjet-Unie juist een impuls te geven. Wat dat betreft was hij bepaald geen visionair. Hij doorzag niet dat het communistische systeem eigenlijk niet te hervormen valt: zodra hij aan het machtsmonopolie van de partij begon te morrelen, stortte het hele systeem onvermijdelijk in elkaar. Zijn grootsheid schuilt erin dat hij ervoor koos geen geweld te gebruiken om het verval van de Sovjetmacht een halt toe te roepen, ook al stond hij onder zware druk van zijn conservatieve collega’s in het politbureau. Toen de Berlijnse Muur dreigde te vallen, brachten Gorbatsjov en zijn minister van Buitenlandse Zaken Sjevardnadze een bezoek aan Oost-Duitsland, om de generaals van de Sovjettroepen daar over te halen niet in te grijpen. Het resultaat was de vrijwel geruisloos verlopen bevrijding van de inwoners van de Oostbloklanden, die sinds de Tweede Wereldoorlog onder de knoet van Moskou zuchtten. Thuis bleven Gorbatsjovs handen niet helemaal schoon. Onder druk van de hardliners in de partijtop stuurde hij troepen naar Litouwen en Letland om de onafhankelijkheidsbeweging de kop in te drukken. Maar het bleef bij een halfslachtige poging die juist een averechts effect had. Voor zijn conservatieve critici was dat het signaal voor hun coup tegen Gorbatsjov, waarmee ze uiteindelijk het doodvonnis voor de Sovjet-Unie tekenden. Gorbatsjov verloste zijn land ook uit de nutteloze, geldverslindende Koude Oorlog die de wereld veertig jaar verdeeld had gehouden. Even zag het ernaar uit dat Rusland in plaats van confrontatie definitief voor samenwerking met het Westen zou kiezen. In eigen land werd Gorbatsjov al meteen na zijn aftreden gezien als een oplichter die zijn land heeft verkwanseld en de Russen in economische chaos heeft gestort. Of hij verantwoordelijk moet worden gesteld voor het verdampen van spaartegoeden van de Russen, de maffiaoorlogen en de dubieuze privatiseringsprojecten die op de val van het Sovjetsysteem volgden, is de vraag. Feit is wel dat die woelige periode de democratie een slechte naam heeft bezorgd in Rusland. Dat gevoel van frustratie heeft Vladimir Poetin van meet af aan handig gebruikt om zijn macht op te bouwen en de vrijheden van de Russen te beknotten. In naam van het herstel van Rusland als supermacht is hij nu een oorlog begonnen. Het moment dat de Russen konden kiezen wat ze met de vrijheid zouden doen, lijkt voorbij.||https://www.volkskrant.nl/columns-opinie/doordat-gorbatsjov-afzag-van-geweld-werden-vrijwel-geruisloos-de-inwoners-van-de-oostbloklanden-bevrijd-van-moskous-knoet~be50b37e/
2022-08-31||Brexit verhindert Engelse droom van Justin Kluivert: geen transfer naar Fulham||De Engelse voetbalbond oordeelde dat de aanvaller wegens een gebrek aan speeltijd bij AS Roma niet in aanmerking komt voor een werkvergunning. Het is niet alleen een tegenslag voor de speler, maar ook voor de Londense club die lang met de Romeinen heeft onderhandeld. De afspraak was dat Kluivert op huurbasis zou komen, en dat de club een optie heeft om hem voor omgerekend 11,6 miljoen euro te kopen. In het voorbije seizoenen heeft de Oranje-international als huurling respectievelijk 19 en 27 wedstrijden gespeeld in de Bundesliga met Red Bull Leipzig en in de Franse La Ligue met Nice. Daarvoor had de zoon van Patrick Kluivert 53 duels voor moederclub AS Roma gespeeld. Deze schat aan ervaring in Europese topcompetities leek genoeg te zijn voor een komst naar de Premier League, maar de Football Association blijkt alleen maar te kijken naar wedstrijden die hij afgelopen jaren voor de Romeinen heeft gespeeld, en dat was niet genoeg. Als alternatief wil manager Marco Silva nu de routinier Willian binnenhalen, die afgelopen seizoenen 25 wedstrijden voor Arsenal en 33 wedstrijden voor het Braziliaanse Corinthians heeft gespeeld. Het net gepromoveerde Fulham presteert boven verwachting goed en staat na vijf wedstrijden in de subtop. Het komt af en toe voor dat een voetballer of een manager moeite moet doen voor een werkvergunning, maar meestal loopt het goed af. Eerder dit jaar moest Manchester United uitleggen waarom het Ralf Rangnick wilde aantellen als interim-manager. De Duitser was immers jarenlang niet op het hoogste niveau actief geweest. Het strikte beleid heeft vooral gevolgen voor kleinere clubs die relatief onbekende talenten uit het buitenland plukken. Onder de huidige regels had Leicester City in 2015 nooit N’Golo Kante kunnen overnemen van Caen. Inmiddels heeft de Franse sterspeler alles gewonnen wat er te winnen valt.||https://www.volkskrant.nl/sport/brexit-verhindert-engelse-droom-van-justin-kluivert-geen-transfer-naar-fulham~bd831fab/
2022-08-31||Hoe ingewikkeld het onderwerp ook is, je moet altijd door kunnen naar een BN’er die komt vertellen over diens realityshow||Het heeft altijd iets koddigs, locatie-tv. Er is iets urgents gaande, dus moet de verslaggever van dienst ter plaatse zijn en blijven. De kijker zal niets missen: wij van de televisie zijn erbij. Precies hierom heeft Ron Fresen maanden – zo niet jaren – van zijn carrière rond Catshuis en Binnenhof gespendeerd, om drie keer per dag tijdens het journaal te melden dat er niets te melden viel. Ga toch naar huis man, dacht je als kijker. Het is half twaalf, de kans dat Rutte nu nog een spontane persconferentie zal geven is zo goed als nul. Die Ron Fresen-achtige combinatie tussen vastberaden- en onbeholpenheid zat ook in de Ter Apel-uitzending van Op1. De talkshowtafel was pal voor het bekende hek gezet: het hek waar duizenden asielzoekers de afgelopen maanden niet doorheen mochten. Alsof de NPO wilde zeggen: kijk eens hoe urgent wij dit vinden. Hoezeer wij ons ook zorgen maken, ons ook schamen voor dit land. Tegelijk: wat is daar mis mee? Ik las onlangs dat veel van het collectief ervaren nihilisme veroorzaakt wordt door de alomtegenwoordigheid van talkshows. Daardoor wordt elk probleem gereduceerd tot een item dat je kan afsluiten met ‘en dan nu iets heel anders’. Hoe wrang en ingewikkeld het onderwerp ook is, je moet daarna altijd door kunnen naar een BN’er die komt vertellen over diens realityshow. Maar met de crises die momenteel op ons afkomen kan dat simpelweg niet. De klimaatcrisis laat zich niet omsmelten tot een item van 8 minuten. De koopkrachtcrisis is niet te reduceren tot een reportage over de voedselbank, die naadloos overgaat in de aankondiging van het nieuwe seizoen Chateau bijstand. In die zin valt het te prijzen dat Op1 neerstrijkt voor een azc, al was het maar omdat de aandacht van de kijker zo wat langer bij één onderwerp blijft. Ondertussen was de vraag wel waar ze dan waren, die vluchtelingen: tot halverwege de uitzending bleef onduidelijk waarom er alleen mensen aan tafel zaten die over asielzoekers praatten. Niemand had een antwoord op die vraag. ‘Ik heb me niet echt beziggehouden met de voorbereiding van dit programma’, aldus Gert-Jan Stuivenberg, regiomanager bij het COA. ‘Je wilt dat mensen zich veilig voelen’, vulde COA-directeur Milo Schoenmaker aan. ‘En dan maak je soms keuzes.’ Hulpverlener Roos Ykema durfde de situatie te benoemen. ‘Wij zitten hier in het beeld dat we kennen van tv’, zei ze, ‘terwijl de mensen om wie het gaat alsnog worden buitengesloten.’ Momenteel is er even media-ophef, vervolgde ze. ‘Maar dat mensen hun leven moeten riskeren om veiligheid te bereiken is niets nieuws, en de Nederlandse regering heeft daarin al jaren een vinger in de pap.’ Presentatrice Giovanca Ostiana ging niet in op die opmerking, maar wilde het vervolgens hebben over wat dit alles precies betekende voor de inwoners van Ter Apel. Werd het toch nog een talkshow, daar voor het azc.||https://www.volkskrant.nl/columns-opinie/hoe-ingewikkeld-het-onderwerp-ook-is-je-moet-altijd-door-kunnen-naar-een-bn-er-die-komt-vertellen-over-diens-realityshow~b38047ca/
2022-08-31||De inflatie stevent af op een naoorlogs record, maar is minder erg dan ze lijkt||Begin 1975, toen Joop den Uyl premier van Nederland was, I Can Help van countryzanger Billy Swan op nummer één in de top-40 stond en PSV’er Willy van der Kuijlen de topschutterslijst van de Eredivisie leidde, kampte de Nederlandse economie met de naweeën van de oliecrisis. De inflatie liep die maand op tot 11,1 procent, een naoorlogs record, tot nu althans. Destijds gebruikte het CBS echter een Nederlandse rekenmethode, terwijl de huidige inflatie van 13,6 procent is becijferd middels een Europese rekenmethode, met minder aandacht voor de woonlasten. Volgende week dinsdag, wanneer het CBS de inflatie volgens de Nederlandse rekenmethode bekend kan maken, weten we definitief of augustus 2022 qua geldontwaarding de geschiedenisboeken zal halen. ‘Maar het lijkt geen wilde gok dat we het record gaan breken’, vermoedt CBS-hoofdeconoom Peter Hein van Mulligen. In augustus lag de jaar-op-jaarinflatie volgens de Europese rekenmethode met 13,6 procent namelijk 2 procentpunten hoger dan in juli, terwijl de inflatie volgens de Nederlandse rekenmethode in juli met 10,3 procent al niet heel veel lager was dan het record van 11,1 procent uit januari 1975. Tegelijkertijd geeft het inflatiecijfer een vertekend beeld van de koopkracht. Dat ligt aan de hoge energieprijzen. Het CBS kijkt voor het berekenen van de inflatie namelijk naar de prijzen van nieuwe energiecontracten, legt Van Mulligen uit. ‘We nemen aan dat iedereen de energieprijzen betaalt die je kwijt bent wanneer je deze maand een nieuw contract hebt afgesloten.’ Maar lang niet alle Nederlanders hebben een variabel energiecontract, waarbij energieleveranciers de tarieven twee keer per jaar of vaker kunnen aanpassen. 44 procent van de Nederlanders heeft juist een vast energiecontract, waarbij de prijzen gedurende een looptijd van een, twee, drie of zelfs vijf jaar vastliggen, tonen cijfers van de Autoriteit Consument en Markt (ACM). ‘Deze mensen zijn nu spekkoper en hebben van de huidige ellende nog geen last’, ziet Van Mulligen. Bovendien is er ook onder mensen met variabele contracten dikwijls een verschil tussen oude en nieuwe klanten: in tegenstelling tot de overstappers hoeven de blijvers niet altijd gelijk de volle mep te betalen. ‘Sommige energiemaatschappijen rekenen de hogere energieprijzen niet meteen door in de oude contracten, en wel in de nieuwe’, ziet Van Mulligen. ‘Ons inflatiecijfer overschat op dit moment naar alle waarschijnlijkheid de daadwerkelijke ontwikkeling van de energieprijzen’, resumeert Van Mulligen. Hoe groot die overschatting is, durft hij niet te zeggen. ‘Spiegelbeeldig is het ook zo dat wanneer de energieprijzen weer gaan dalen, je dit het snelst terugziet in de variabele contracten. Dit leidt dan juist tot een onderschatting van de werkelijke inflatie.’ Mettertijd zal deze vertekening van het inflatiecijfer slinken, verwacht Van Mulligen. Energieleveranciers bieden momenteel immers louter variabele contracten aan, constateert de ACM. Daardoor loopt het aandeel van Nederlanders met een vast energiecontract gestaag terug. Minder dan een jaar geleden had 44 procent van de Nederlanders een variabel contract, inmiddels is dit gestegen tot 56 procent. Het inflatiecijfer vertekent de koopkracht nog op een andere manier: de energieprijzen zijn weliswaar hoger, maar het energieverbruik is lager. Nederlandse huishoudens verbruikten het eerste halfjaar van dit jaar 16 procent minder aardgas dan een jaar eerder, meldde het CBS dinsdag. ABN Amro constateerde afgelopen winter al dat mensen veel minder thuiswerkten dan het jaar ervoor, waardoor ze ook minder hoeven te stoken. Bovendien heeft 15 procent van de Nederlanders de coronaperiode gebruikt om zonnepanelen te leggen, hun vloer of dak te isoleren of andere energiebesparende ingrepen te doen. Daar staat tegenover dat juist de armste Nederlanders het minste geld hebben om hun woning te verduurzamen, merkt ABN Amro-econoom Aggie van Huisseling op. ‘En de armste Nederlanders besteden verhoudingsgewijs toch al een hoger percentage van hun inkomen aan energiekosten.’ Waar de rijkste 20 procent van de Nederlanders ongeveer 4 procent van het inkomen kwijt is aan energie, is dit bij de armste 20 procent van de bevolking 14 procent, blijkt uit pas gepubliceerd onderzoek van ABN Amro.||https://www.volkskrant.nl/nieuws-achtergrond/de-inflatie-stevent-af-op-een-naoorlogs-record-maar-is-minder-erg-dan-ze-lijkt~b38eb09e/
2022-08-31||Wagentje Perseverance zet eerste stap voor bemenste Marsvlucht: zuurstof produceren||Net zoals aardse planten dat kunnen, transformeerde het zogeheten Moxie-experiment de atmosferische koolstofdioxide (CO2) in het voor mensen onontbeerlijke zuurstofmolecuul O2. Het apparaat maakte op die manier grofweg 6 gram zuurstof per uur, het productietempo van een bescheiden boom. Dat schrijven betrokken onderzoekers woensdag in het vakblad Science Advances. Moxie, dat meelift op de Amerikaanse Marswagen Perseverance, produceerde zijn zuurstof bij zeven afzonderlijke pogingen. Daarbij presteerde het apparaat onder verschillende omstandigheden naar behoren: zowel overdag als ’s nachts, en in verschillende seizoenen op Mars. Zuurstof kunnen produceren is op Mars een van de basisbenodigdheden voor toekomstige bemenste missies naar de rode planeet. Niet alleen zodat de astronauten er kunnen ademen, maar vooral ook voor het uiteindelijke vertrek. Raketmotoren werken namelijk onder meer met zuurstof. Een standaard zespersoonsvoertuig dat van Mars opstijgt, verbruikt naar schatting voor één ruimtewaartse afzet zo’n 31 ton zuurstof en 9 ton methaan. Ter vergelijking: zes astronauten ademen tijdens een verblijf van een jaar hooguit 1,5 ton weg. Zoveel zuurstof meenemen naar Mars zou bijzonder onpraktisch zijn. Er zou nog eens het tienvoudige aan brandstof nodig zijn om de vracht überhaupt van de aarde weg te krijgen, schatten de auteurs. Het gas direct op Mars produceren biedt dan de oplossing. Wie zuurstof op Mars wil produceren, heeft eigenlijk maar drie opties, zegt Inge Loes ten Kate (Universiteit Utrecht), die eerder onder meer meewerkte aan Marswagen Curiosity, een van de voorgangers van Perseverance. Je kunt het halen uit het Marsijs, op hoge temperatuur losweken uit het aanwezige gesteente, of het maken uit de atmosfeer. ‘Die laatste optie is het simpelst, het snelst en het gemakkelijkst om op te schalen’, zegt ze. Eerder had Moxie in aardse laboratoria al bewezen onder Marsachtige omstandigheden iets te kunnen presteren. Vorig jaar berichtte de ruimtevaartorganisatie al over een geslaagde eerste poging. Nu heeft het apparaat de gehele geplande stresstest met succes doorstaan. ‘Alles kan op aarde prachtig werken, maar het blijft belangrijk het ook ter plekke te proberen’, zegt Ten Kate. ‘Toen het eerste robotwagentje Pathfinder in 1997 op Mars landde, was dat alleen om te zien of het überhaupt kon, rijden op de planeet. Net zoiets geldt voor dit experiment.’ Volgens de onderzoekers is Moxie – met wat aanpassingen – in de toekomst op te schalen naar de productiehoeveelheden die nodig zijn voor bemenste Marsmissies. ‘Uiteindelijk zal het er een keer van komen, mensen op Mars’, zegt Ten Kate. ‘Dit is daarin dan een mooie nieuwe stap.’||https://www.volkskrant.nl/wetenschap/wagentje-perseverance-zet-eerste-stap-voor-bemenste-marsvlucht-zuurstof-produceren~b74de562/
2022-08-31||Het weerbericht voor donderdag 1 september: regionaal zomers||Onder invloed van een hogedrukgebied houdt het rustige en zeer warme zomerweer aan. Daarmee neemt de droogte nog verder toe in ons land. Er zijn donderdag flinke zonnige perioden, die worden afgewisseld door sluierbewolking. De meeste sluierwolken zien we in de zuidelijke helft van ons land. Het blijft overal droog en de temperatuur loopt op naar zomerse waarden. In het zuiden is 27 graden mogelijk, elders wordt het maximaal een graad of 25. Alleen vlak aan zee en in het Waddengebied blijft het enkele graden koeler. Na een vrij warme avond koelt het komende nacht af naar 12 tot 15 graden en ook dan is het vrij helder. De wind neemt daarbij geleidelijk in kracht af en waait uit een oostelijke richting. Vrijdag schijnt de zon opnieuw flink en het wordt nog wat warmer, met lokaal 28 graden in het zuiden. Elders komen de maxima uit tussen 25 en 27 graden. Zaterdag trekt er vanuit het zuiden meer bewolking over en neemt de kans op enkele buien toe, mogelijk met onweer. De felste exemplaren worden in het zuiden en zuidoosten verwacht. Met 20 tot 25 graden is het dan tijdelijk minder warm. Vanaf zondag keert het zomerse weer terug met temperaturen van 25 graden, al blijft een onweersbui mogelijk.||https://www.volkskrant.nl/nieuws-achtergrond/het-weerbericht-voor-donderdag-1-september-regionaal-zomers~baa075be0/
2022-08-31||Als het niet gaat om een prestatie die een volle ‘hatsiekiedee’ rechtvaardigt, is ‘huts’ perfect||Omdat veel horecapersoneel tijdens de pandemie iets anders is gaan doen, worden er nu massa’s nieuwe mensen ingewerkt. Dat betekent niet alleen leren lopen met een dienblad, maar ook het leren van een nieuw vocabulaire. ‘Bon chef’ of ‘bon’, als je het begrepen hebt, ‘achter!’ als je langs een collega loopt, ‘arrivé’ als er nieuwe gasten zijn binnengekomen. Daarnaast ontstaat er onder collega’s als vanzelf een eigen taaltje. Zo hoorde ik in bevriende horecakringen de uitroep ‘huts’. Als in: huts, ik zet de borden op de pas, huts, het laatste drankje op het dienblad, huts, de vaatwasser ingeruimd. ‘Huts’ is niet zozeer bedoeld als mededeling, maar meer om jezelf een beetje op te peppen. Omdat het in de horeca vooral kort moet zijn, en omdat het meestal niet gaat om een prestatie die een volle ‘hatsiekiedee’, ‘hoppakee’ of ‘hatseflats’ rechtvaardigt, is ‘huts’ perfect. Overigens lijkt de beginletter ‘h’ essentieel te zijn voor een goede motivationele uitroep (denk bijvoorbeeld ook aan karatekreet hajaaa!). Waarschijnlijk omdat-ie zo’n fijne aanzet biedt om de klinkers die volgen lekker hard de wereld in te slingeren. Misschien was Emile Ratelbands ‘Tsjakkaaa!’ alleen daarom al gedoemd om te mislukken. ‘Huts’ nam waarschijnlijk een hoge vlucht na het nummer Huts (2018) van The Blockparty, Esko e.a.: ‘Huts, die money wordt gestort eh niffo. Huts, die slangen worden leer eh niffo’. In een interview met Funx gaf rapper Mouad Locos tekst en uitleg over het woord: ‘Je zegt het bijvoorbeeld als iets is gelukt. Maar je kunt het ook gewoon gebruiken wanneer je zelf wilt.’ Was dat de eerste keer dat er werd gehutst? Nee, al in 1969 slingerde Pippi Langkous in haar tv-serie een hoed op een plank en riep daarbij vrolijk, jawel, húts!||https://www.volkskrant.nl/cultuur-media/als-het-niet-gaat-om-een-prestatie-die-een-volle-hatsiekiedee-rechtvaardigt-is-huts-perfect~b88f9b432/
2022-08-31||Het is hier mooier dan Parijs||‘Het is hier mooier dan Parijs/ Plus in Noord heb je ook stokbrood’, zag Anke Rotemundt langs de IJdoornlaan in Amsterdam-Noord. Met een knipoog naar Johnny Jordaan is dit een mooi eerbetoon aan een te vaak onterecht verguisd stadsdeel van Amsterdam. Maar ja, iets ten noorden ervan, in het zogeheten Landelijk Noord, zag Piet Hein van der Laan dan weer dit citaat uit Ik verveel me zo, hét lied over Amsterdam-Noord. Aan de letters te zien schuilen achter de plaksels dezelfde auteurs, maar het gras verhindert dat te kunnen controleren.||https://www.volkskrant.nl/cultuur-media/het-is-hier-mooier-dan-parijs~be71460c/
2022-08-31||Oekraïne leidt Moskou om de tuin: Russen schieten kostbare kruisraketten af op houten nepdoelen||De Oekraïners maken met deze afleidingsmanoeuvre, die woensdag werd onthuld door The Washington Post, gebruik van een oorlogstactiek die andere legers de afgelopen jaren ook met succes hebben toegepast. Zo plaatste Irak in 1991 tijdens de Golfoorlog neplanceerinrichtingen van de gevreesde Scudraket in de woestijn, waar vervolgens Amerikaanse gevechtspiloten achteraan gingen. Servië nam Navo-piloten beet in 1998, tijdens de Kosovo-oorlog, met houten tanks, ‘verborgen’ onder camouflagenetten. Ook in de Tweede Wereldoorlog werd deze tactiek op grote schaal gebruikt. Met de nep-Himars spelen de Oekraïense generaals handig in op de ongerustheid bij het Russische opperbevel over de verwoestende kracht van het raketsysteem. De Himars-raketten, die met dodelijke precisie munitie- en benzinedepots en commandocentra van de Russen tot op 70 kilometer kunnen vernietigen, worden verantwoordelijk gehouden voor de zware Russische verliezen in de afgelopen maanden. Sinds de Himars in juni op het strijdtoneel verschenen, zou Oekraïne meer dan vijftig belangrijke doelwitten achter de Russische linies hebben vernietigd. Kyiv gebruikt de raketten, die met gps naar hun doel worden geleid, sinds juli ook in het zuidelijke Cherson om in de tegenaanval te gaan. Zo werden drie strategisch gelegen bruggen over de Dnjepr-rivier uitgeschakeld om de Russen bij Cherson te isoleren. ‘Vernietig, met grote prioriteit, de langeafstandsraketten en artillerie die door de Oekraïense troepen worden ingezet’, zo hield de Russische minister van Defensie Sergej Sjojgoe in juli het leger voor. Artillerie-eenheden en de luchtmacht maken nu continu jacht op de zestien Himars-batterijen die de VS hebben geleverd. Moskou en de Russische media melden regelmatig dat een Himars-systeem is vernietigd. Maar als de Oekraïners moeten worden geloofd, vuurden de Russen vanaf schepen in de Zwarte Zee peperdure Kalibr-kruisraketten af op houten Himars-modellen. Zeker tien Kalibrs zou het Russische leger in slechts een paar weken hebben afgevuurd op de replica’s, aldus een Oekraïense functionaris tegen de krant. Sindsdien heeft Kyiv de misleidingsoperatie uitgebreid. Hoeveel een Kalibr kost, heeft Rusland nooit bekendgemaakt. Maar de vergelijkbare, meest gebruikte Amerikaanse kruisraket, de Tomahawk, kost zo’n 2 miljoen dollar. De hoop is dat de Russen, die al kampen met een tekort aan hightechwapens, nog meer van hun geavanceerd wapentuig verkwisten. Russische artillerie-eenheden sturen voortdurend verkenningsdrones de lucht in om op te zoek te gaan naar Oekraïense eenheden. Behalve op de Himars-systemen maken de Russen ook jacht op de 126 Amerikaanse M777-houwitsers die Oekraïne eveneens met succes inzet in de strijd. ‘Als een drone zo’n systeem ziet’, zegt een Oekraïense functionaris over de houten Himars, ‘lijkt het op een zeer belangrijk doelwit.’ De dronebeelden die de raketschepen in de Zwarte Zee zien, worden vervolgens gebruikt om de Kalibr-kruisraketten af te vuren. Overigens is ook Moskou niet vies van het gebruik van nepwapens. Het Russische leger maakt al jaren gebruik van onder meer opblaasbare gevechtsvliegtuigen op ware grootte om vijanden en inlichtingendiensten om de tuin te leiden. Ook Noord-Korea en Iran proberen militaire tegenstanders regelmatig op het verkeerde been te zetten. Beide landen manipuleerden de afgelopen jaren beelden van oefeningen om de indruk te wekken dat ze grote vorderingen boeken met de ontwikkeling van raketten. Zo gebruikte Noord-Korea oude beelden uit 2014 van de lancering van een Scudraket, om met name de VS bang te maken dat het beschikt over een moderne raket die afgevuurd kan worden vanaf een onderzeeboot. Behalve Oekraïne benadrukken ook de VS met grote stelligheid dat Rusland er tot nu toe niet in is geslaagd om ook maar één Himars-systeem te vernietigen. Als dit waar is, tekent het opnieuw de militaire onmacht van het Russische leger op een belangrijk terrein: de uitschakeling van de vijandelijke artillerie. Volgens Amerikaanse militaire functionarissen is Moskou van plan om in de komende weken bewapende Iraanse drones in te zetten in Oekraïne. Belangrijke doelwitten zullen zeker de Himars en de M777-houwitsers zijn. NBC News meldde dinsdag, op basis van informatie van regeringsfunctionarissen in Washington, dat Rusland onlangs al de eerste Iraanse gevechtsdrones heeft gekregen.||https://www.volkskrant.nl/nieuws-achtergrond/oekraine-leidt-moskou-om-de-tuin-russen-schieten-kostbare-kruisraketten-af-op-houten-nepdoelen~b024f9d5/
2022-08-31||Gasvoorraad in Europa passeert kritische grens van 80 procent||De Europese gasvoorraden moesten voor het begin van de winter voor 80 procent gevuld zijn. Uit woensdag gepubliceerde cijfers blijkt dat de EU maandag de grens van 80 procent is gepasseerd. Tussen de lidstaten zijn nog wel duidelijke verschillen. Duitsland, Frankrijk en Italië zitten al flink boven de 80 procent, Nederland blijft iets achter. Letland is met 55 procent het verst van het doel verwijderd. In maart verplichtte de Europese Commissie de lidstaten om hun gasvoorraden op 1 november dit jaar voor minimaal 80 procent gevuld te hebben, om tijdens de winter minder afhankelijk te zijn van gasleveranties. Ondanks het terugvallen van de toevoer uit Rusland de afgelopen maanden is dat dus goed gelukt. Een jaar geleden lagen rond deze tijd de Europese voorraden pas op 64 procent, nu bedraagt de vulgraad 80,17 procent. Europese gasreservoirs worden gevuld met gas dat de Europese landen laten opkopen. Door deze subsidies liep de prijs van gas de afgelopen maand snel op tot boven de 300 euro. Nu de bergingen vol raken, zullen minder landen gas gaan opkopen en is de grootste prijsdruk geweken. Gas is de laatste dagen daardoor goedkoper geworden, al blijven de prijzen veel hoger dan vlak voor de zomer. Ook in Nederland nadert de opslag in hoog tempo de kritische grens. Maandag stond de teller op 77 procent. Bij het huidige vultempo komt daar elke drie dagen een procentpunt bij. Het kabinet heeft extra geld gereserveerd om de buffer verder te vergroten. Het doel om nog meer gas in te laden is ingegeven door de grillige leveringen door Gazprom via de pijplijn Nordstream. Rusland heeft de gasleveranties aanzienlijk teruggebracht en ook geregeld stilgelegd voor onderhoud. Ook de komende dagen gaat er geen gas meer door de pijpleiding.||https://www.volkskrant.nl/nieuws-achtergrond/gasvoorraad-in-europa-passeert-kritische-grens-van-80-procent~be1d4ec6/
2022-08-31||Ex-Hofstadgroepslid Samir A. krijgt 2,5 jaar cel voor financiering IS-vrouwen||Met de ruim 100 duizend dollar die hij inzamelde en richting het oorlogsgebied stuurde, droeg hij bij aan het financieren van een terroristische organisatie, oordeelde de rechter. Het OM had 6 jaar cel tegen hem geëist. De straf is lager uitgevallen, omdat A. is vrijgesproken van deelname aan de terroristische organisatie IS. In totaal kregen ongeveer 25 IS-vrouwen via de 36-jarige Rotterdammer geld toegestuurd. Het was een strafbare daad, omdat een aantal van hen destijds nog actief was bij de terroristische organisatie IS en op de nationale sanctielijst stond. Daarmee nam A. volgens de rechter ‘het risico dat het geld bij IS terechtkwam’. A. is in juni 2020 opgepakt. Via de media kwamen in 2019 voor het eerst berichten naar buiten dat Samir A. geld stuurde naar vrouwen in IS-gebied. In een interview dat hij aan de Volkskrant gaf, zei A. dat hij het om humanitaire redenen deed en erin kon berusten als dat tot een veroordeling zou leiden. ‘Ik zou er niet mee kunnen leven als ik wist dat er kinderen zijn doodgegaan terwijl ik had kunnen helpen. Die paar maandjes extra zitten, die kunnen er ook nog wel bij.’ Het geld dat A. stuurde, kwam van donaties en bereikte de vrouwen via een informeel systeem van tussenpersonen. Een deel van de vrouwen die zo geld van hem ontvingen, zit op dit moment nog steeds in Syrië. Zeven van hen zijn inmiddels weer in Nederland. Het is niet de eerste keer dat A. tot een celstraf wordt veroordeeld. In 2006 werd hij veroordeeld tot 9 jaar cel vanwege het voorbereiden van een terroristische aanslag. In 2013 kwam hij vrij. Hij maakte indertijd deel uit van de Hofstadgroep, een netwerk van radicale islamitische jongeren. De moordenaar van Theo van Gogh, Mohammed B., was ook bij de groep aangesloten.||https://www.volkskrant.nl/nieuws-achtergrond/ex-hofstadgroepslid-samir-a-krijgt-2-5-jaar-cel-voor-financiering-is-vrouwen~b4d75d53/
2022-08-31||Gaat het wat worden met die vijftig (!) delen The Lord of the Rings: The Rings of Power? Eerste indruk: het valt niet tegen   ★★★☆☆||De kortste samenvatting van het extreem gecompliceerde voorafgaande: deze week begint het eerste seizoen van een serie die naar schatting vijftig afleveringen zal beslaan en die is gebaseerd op hetzelfde materiaal als de vijf minuten durende proloog van de The Lord of the Rings-trilogie van Peter Jackson (2001-2003). Much that once was, is lost, for none now live who remember it. U weet wel. De eerste twee afleveringen van The Lord of the Rings: The Rings of Power staan vanaf 1 september op Amazon Prime Video. En het hoge woord eruit: voorlopig valt het niet tegen, maar het is onmogelijk te zeggen waar dit allemaal heen gaat, omdat we nog midden in de introductie van alle verhaallijnen en personages zitten (vandaar die drie sterren, waar we nog op gaan terugkomen). Dat het hier de duurste serie uit de geschiedenis betreft (alleen al voor het recht om uit de bijlagen van de boeken van J.R.R. Tolkien te mogen putten is 250 miljoen dollar betaald) geloof je onmiddellijk. Het is episch op een voor televisie ongebruikelijk formaat, waarbij in de eerste twee afleveringen al een staalkaart aan spectaculaire landschappen (Nieuw-Zeeland), imaginaire steden, veldslagen, stormen op zee en een gigantische onderaardse stad (Khazad-dûm, later bekend als Moria – dit voor de LOTR-kenners) voorkomen, allemaal overtuigend genoeg. Het avontuur van The Rings of Power speelt zich weliswaar af in het bekende Midden-Aarde, maar dan ‘duizenden jaren’ voor het moment dat hobbit Bilbo Balings op zijn verjaardag verdween. We zijn hier in het Tweede Tijdperk, een wereld zonder hobbits, waar de ringen gesmeed zullen worden, inclusief die ene waar we meer over zullen horen. Het kan zijn dat dit als wartaal klinkt, mocht u een Lord of the Rings-noviet zijn, maar het is in principe mogelijk om hier bij aflevering 1 in te stappen, aangezien we net als bij House of the Dragon in de prequel-stand staan. Het is meteen duidelijk dat na een relatief vredige periode duistere machten rond de demonische heerser Sauron aan het groeien zijn en dat zijn handlangers, de Orks, ook weer overal opduiken. We volgen een aantal personages uit verschillende groepen die in een fragiele harmonie de wereld van Midden-Aarde delen. Aangezien elven het eeuwige leven hebben, komen we hier weer een ‘jonge’ Galadriel tegen. In de films van Jackson werd Galadriel door Cate Blanchett gespeeld (zij sprak ook die fameuze openingsmonoloog) en nu door de furieuze Morfydd Clark. Zij is in deze eerste twee afleveringen het meest in het oog springende personage, als een soort wraakengel die elke ork aan haar zwaard wil rijgen. De muziek van Bear McCreary is aan de galmende kant, zonder de sterke thema's die Howard Shore voor de oorspronkelijke trilogie wist te componeren. Er is een verhaallijn waar een elf de dwergen in hun onderaardse stad bezoekt, waarin verre echo's van de stekelige vriendschap tussen de dwerg Gimli en de elf Legolas uit The Lord of the Rings in doorklinken. En we worden de pastorale wereld van de Harfoots binnengeleid, aangevoerd door Sadoc Burrows (Lenny Henry), die als een van de kleine luiden in een grote geschiedenis weleens de Frodo-rol op zich zou kunnen nemen. En er is meer, veel meer, maar voor het einde van de tweede aflevering is iedereen in beweging gekomen. Op de vlucht voor, of op zoek naar het kwaad. En dan moeten die ringen nog gesmeed worden, hè.||https://www.volkskrant.nl/cultuur-media/gaat-het-wat-worden-met-die-vijftig-delen-the-lord-of-the-rings-the-rings-of-power-eerste-indruk-het-valt-niet-tegen~be018e23/
2022-08-31||De keukentafel is een cliché geworden||Zes weken zomer, het was te merken aan de taalinbox. Niet alleen was er minder ergernis over taalfouten, er werd ook meer geschreven over stijl en substantie. Alsof lezers onder de lome deken van de hitte meer ruimte vonden voor reflectie. ‘Waar komen de laatste tijd toch al die keukentafels vandaan?’, mijmert Cor Buisman, misschien wel vanuit zijn campingstoel. Een klein onderzoek in het krantenarchief van de afgelopen weken doet inderdaad vermoeden dat de keukentafel een nieuw cliché is geworden. Die wordt dan niet als ontbijt- of interviewlocatie opgevoerd, maar als spreekwoordelijke plek waar een confronterend, verfrissend of laagdrempelig gesprek wordt gevoerd, waar zomaar nieuwe ideetjes kunnen ontstaan. Werd er vroeger nog gepeinsd en geworsteld op zolderkamers, aan de keukentafel overheerst monterheid. Zo suggereerde oud-minister Edith Schippers dat mensen fijn aan de keukentafel over de kosten van de zorg in gesprek konden gaan. En zo schept columnist Jeroen Dera, die toegeeft ‘een ivorentorenfiguur’ te zijn, er plezier in ‘aan de ouderlijke Brabantse keukentafel uit te leggen wat een cortège is of een pedel of een zusterfaculteit’. Dennis Wiersma, minister voor Primair en Voortgezet Onderwijs, lijkt in een interview in de krant met het gebrek aan keukentafel in zijn ouderlijk huis te willen illustreren dat hij géén elitaire achtergrond heeft. ‘Wij voerden geen gesprekken aan de keukentafel over mijn toekomst, we hádden geen tafel in de keuken.’ Lezer Ward de Moor wil het hebben over een ander mogelijk cliché, ons gebruik van het zinnetje ‘meer dan ooit’, volgens hem ‘de onbedaarlijke neiging van veel journalisten om hun artikel urgentie mee te geven en de lezer het gevoel dat we in een unieke tijd leven, wat veelal niet het geval is’. In de Volkskrant werd zo de afgelopen week onder andere verklaard dat ‘Cuba sneller leegloopt dan ooit’, dat de lievelingsracebaan van Max Verstappen er frisser bij ligt dan ooit en werd een kiezer opgevoerd die beweerde dat in de Verenigde Staten stevige democratische kandidaten ‘noodzakelijker zijn dan ooit’. In het Cuba-verhaal staat daadwerkelijk dat er niet eerder zulke hoge aantallen emigranten werden geregistreerd. Maar de beweringen over de frisse racebaan en de Amerikaanse politici zijn moeilijk te onderbouwen en controleren. Het vermoeden van lezer De Moor dat het fenomeen in de coronapandemie is ontstaan, ‘toen bijvoorbeeld ‘de behoefte aan zingeving groter was dan ooit’’, en zijn boude conclusie dat ‘dan ooit weliger tiert dan ooit’, kunnen wij dan weer niet onderbouwen.||https://www.volkskrant.nl/cultuur-media/de-keukentafel-is-een-cliche-geworden~b5537c331/
2022-08-31||Lezersbrieven: oplossingen voor het lerarentekort, denken aan Multatuli en de inzet van cruiseschepen||Het stuk van onderwijsbestuurder Theo Bekker (O&D, 31/8) staat vol wijze zaken, maar de werkdruk in het onderwijs wijt ook deze auteur weer aan het massale deeltijdwerken. Dat is onjuist. Er is in het onderwijs altijd al veel in deeltijd gewerkt. Door de toegenomen werkdruk zullen weinigen dat gaan veranderen. Integendeel. Het personeelstekort kan alleen worden opgelost door meer instroom van leerkrachten te organiseren. Die instroom is eenvoudig te vergroten door lerarenopleidingen aantrekkelijker te maken; dat kan bijvoorbeeld door de studenten hun collegegeld terug te geven zodra zij hun diploma behalen. Een ander idee om meer mensen voor de klas te krijgen: laat alle hbo’ers en academici die wel in het onderwijs werken, maar geen lesgeven, vanaf nu minimaal een dag in de week zelf voor de klas staan. Dan kunnen al die bestuurders, leidinggevenden, communicatie-adviseurs, coördinatoren, managers en ga zo maar door allemaal echt werk gaan doen. Dat scheelt niet alleen veel in het personeelstekort, ze kunnen ook eens zelf ervaren hoe alle bureaucratie bijdraagt aan de werkdruk. Dan kunnen zij de andere dagen van de werkweek iets aan die bureaucratie proberen te doen.Jolanda van der Lee, Groningen Er zijn leerkrachten die na hun pensioen bereid zijn om een of meer dagen in de week op een basisschool in te vallen. Dit zijn de heldinnen die de school, ouders en kinderen helpen bij het huidige lerarentekort (O&D, 31/8). Er zijn ook gepensioneerden die niet meer de energie hebben om een dag lang voor de klas te staan, maar wel zouden willen helpen. Misschien is het een optie om groepjes van vier gepensioneerden te vormen, die samen een dag in de week voor een klas staan. Als er vier ervaren leerkrachten voor één klas staan, is voldoende aandacht voor de leerlingen gegarandeerd, net als de aanwezigheid van veel didactische deskundigheid. Een ander voordeel is dat een gepensioneerde tijdens die schooldag de tijd heeft om een les voor te bereiden, om direct na te kijken of om even de klas uit te gaan om uit te rusten. Bij een viertal is het niet erg als er eentje een keer niet kan, wat later komt of eerder weg wil. En de betaling? Waarschijnlijk zijn degenen die dit willen doen al tevreden met een tegoedbon van een naburig café, zodat ze na de werkdag iets met elkaar kunnen drinken en ervaringen kunnen uitwisselen. Vier gepensioneerden voor de klas betekent immers ook dat zij samen nog een keer kunnen genieten van het doceren aan, en leren van, de kinderen.Chris Hazelebach, Amsterdam Op de dag van de deadline meldden premier Rutte en minister Kaag in het holst van de nacht (om half zes ’s ochtends) dat er overeenstemming is bereikt over de rijksbegroting van 2023. Was het niet Mark Rutte zelf die ooit eens zei: ‘Regeren is vooruitzien’? Ik krijg zeer sterk het gevoel dat dit aangevlogen wordt als een werkstuk op de middelbare school, en niet als een van de belangrijkste wapenfeiten van het huidige kabinet.Fred Kwakman, Volendam Amsterdam vangt minstens duizend asielzoekers op in een cruiseschip (Ten eerste, 31/8). Dat is in ieder geval één cruiseschip met een zinnige bestemming. Wat doen we met de rest?Mark Molenaar, Utrecht Met opgetrokken wenkbrauwen lees ik dat KPN een boete krijgt van ­450 duizend euro voor het openstellen van de aftapmiddelen, waarmee Huawei toegang kreeg tot nagenoeg alle privégegevens van zijn klanten (Ten eerste, 31/8). In 2021 maakte KPN meer dan een miljard euro winst. De boete lijkt niet in verhouding met de boete van 525 duizend euro die de Autoriteit Persoonsgegevens in 2020 oplegde aan tennisbond KNLTB voor het verkopen van emailadressen.Casper Lubbers, Utrecht Vluchtelingen durven niet uit Ter Apel weg te gaan om elders beschut te slapen omdat ze zich alleen in Ter Apel kunnen registeren. Is het feit dat sinds keizer Augustus laptops, het internet en remote werken zijn uitgevonden geheel aan de IND voorbij gegaan?Ben Ale, Delft ‘Alles’ blijkt van dichtbij vaak minder dan het vanuit de verte leek’, luidt de mooie slotzin van de column van Frank Heinen (31/8). Een mooie slotzin die me doet denken aan een passage uit Multatuli’s Woutertje Pieterse: ‘Alles slechts? Och ’t kwam Wouter zo weinig voor!’Wilfried Dierick, Nijmegen||https://www.volkskrant.nl/columns-opinie/lezersbrieven-oplossingen-voor-het-lerarentekort-denken-aan-multatuli-en-de-inzet-van-cruiseschepen~bf86efb4/
2022-08-31||De biecht van Shia LaBeouf laat zien hoe gretig wij meegaan in een persoonlijk verhaal als verkooptruc||Het was een hoogtepunt in zijn leven geweest, vertelde Shia LaBeouf in de Los Angeles Times in 2019. Hij had zijn vader Honey Boy laten zien, een autobiografische film over zijn ongelukkige jeugd, die hij had geschreven tijdens de therapie die de rechtbank hem had opgelegd na een zoveelste arrestatie vanwege wangedrag. De acteur speelde ook zijn eigen vader: een manische, agressieve lamzak van een man die zijn zoon – een kindacteur – mishandelde. LaBeouf wilde geen commentaar van hem; hij wilde alleen naar zijn reacties kijken via een videoverbinding. ‘Het heeft ons allebei lichter gemaakt. Het idee dat hij weet hoe ik hem zie. Er waren dingen die ik niet kon uitspreken, en die er via deze rare, vage route uit moesten komen.’ Schitterend: verwerking door film. Mooi ook hoe dit alles het legendarische wangedrag van LaBeouf in een ander perspectief zette. Maar deze week bleek het allemaal ‘fucking nonsense’, aldus LaBeouf. Ja, zijn vader was een raar figuur, maar hij heeft hem maar één keer een pak slaag gegeven, vertelde hij in een podcast. Toen hij stiekem had gerookt in de badkamer. ‘Hij was er juist altijd voor me, en ik heb een internationale perstour gedaan over hoe fucked up hij was.’ Zijn vader, die vooraf toestemming had gegeven voor Honey Boy, voelde zich ook verre van ‘verlicht’ na het kijken. ‘Dit stond allemaal niet in het script dat ik heb gelezen’, was zijn eerste verbaasde commentaar, blijkt nu. Klopt, de klappen had LaBeouf er expres uitgelaten. ‘En nu moet mijn vader misschien wel de rest van zijn leven dealen met dit verhaal.’ Dat hij zijn vader hiermee heeft besodemieterd is duidelijk, maar is het ook kijkersbedrog? De recensenten bespraken de film positief omdat hij zo ‘eerlijk’ was, en ‘authentiek’ en ‘doorvoeld’. Wat als dat wegvalt? Het maakt van Honey Boy natuurlijk geen andere film. Wat verandert is het perspectief op de film: LaBeoufs biecht laat vooral zien hoe gretig wij – pers, publiek – meegaan in een persoonlijk verhaal als verkooptruc. Niemand heeft blijkbaar het autobiografische gehalte gecheckt bij zijn vader. En LaBeouf vertelde in de schaarse interviews weliswaar over hun ingewikkelde relatie, maar nergens stelt hij dat die een op een gelijkstond aan de film. Hij wekt de suggestie, wij hoorden toen vooral wat we wilden horen. Nee, het maakt Honey Boy eigenlijk alleen maar beter. De beste verhalenvertellers zijn immers manipulators. En LaBeouf blijkt daar dus meesterlijk in.||https://www.volkskrant.nl/cultuur-media/de-biecht-van-shia-labeouf-laat-zien-hoe-gretig-wij-meegaan-in-een-persoonlijk-verhaal-als-verkooptruc~bf42bd3b/
2022-08-31||Opinie: Laat politiek bepalen wat we wel of niet vergoeden in de zorg, de dokter kan dat niet alleen||Sinds enkele maanden onderhandelt minister Ernst Kuipers (VWS) met verschillende partijen uit de zorg over een Integraal Zorgakkoord (IZa) waarin afspraken worden vastgelegd over de kwaliteit, toegankelijkheid en betaalbaarheid van de curatieve zorg. Een moeizaam proces, mede doordat er naar verwachting zal worden gesneden in verschillende sectoren (onder andere huisartsen- en medisch-specialistische zorg). Snijden in het zorgbudget is noodzakelijk om de gezondheidszorg toekomstbestendig te houden, zo is de gedachte. Niet vreemd gezien de gestage groei van de zorgkosten. In 2060 zullen die, bij ongewijzigd beleid, oplopen van 100 miljard euro nu naar 291 miljard euro per jaar (Toekomstverkenning zorguitgaven 2022). Een recordbedrag dat met alleen efficiencyverbeteringen niet kan worden omgebogen. Daarom is het onvermijdelijk prioriteiten te stellen en zorgvormen te rantsoeneren, óók bij de geneesmiddelen. Dat vergt keuzes. Ik noem een voorbeeld. Een manier – let wel: een keuze – om dat te realiseren, zou zijn om bepaalde kankergeneesmiddelen en behandelmethoden níét te vergoeden. Denk aan precisiemedicijnen voor vergevorderde vormen van uitgezaaide kanker. Deze veelbelovende behandelmethode (immunotherapie) komt naast bestaande therapieën (radio- en chemotherapie) en helpt het afweersysteem kankercellen te herkennen en aan te vallen. De kosten van dergelijke behandelingen zijn extreem hoog en variëren van 100 duizend tot meer dan 250 duizend euro per patiënt op jaarbasis. Bij deze behandeling is geen sprake van genezing, maar van levensverlenging van enkele maanden of, in enkele gevallen, één tot tien jaar. Een onzekere factor is hoe dergelijke immuuncellen zich op termijn gedragen ten opzichte van de steeds muterende kankercellen: daardoor blijft de effectiviteit van de behandeling ongewis. Minder vergaand is de keuze om deze precisiegeneesmiddelen alleen beschikbaar te stellen aan een kleine groep patiënten. Op voorhand is immers duidelijk dat, gezien de hoge kosten, niet iedere patiënt in aanmerking komt voor een immunotherapie behandeling. Selectie is daarom onvermijdelijk. Artsen moeten dan moeilijke keuzes maken. Een mogelijk selectiecriterium is de respons op genetische voorspellers, biomarkers, hoe iemand zal reageren op een bepaalde behandeling. Sommige patiënten reageren extreem goed en worden aangeduid als ‘super responder’, terwijl anderen maar matig reageren. Het ligt dan voor de hand de levensverlengende behandeling alleen aan te bieden aan super responder-patiënten: zij hebben het meeste baat bij qua levensverlenging. Hoewel? Wie bepaalt dat? De meerwaarde van een extra maand levensverlenging wordt verschillend gewaardeerd (geboorte kleinkind, bruiloft kinderen, et cetera) De introductie van immunotherapie maakt pijnlijk zichtbaar hoe moeilijk het rantsoeneringsvraagstuk in de gezondheidszorg is. Selectie van patiënten kan niet louter plaatsvinden op medische gronden. Het aanbod van patiënten die in aanmerking zouden komen is simpelweg te groot. Andere, niet-medische criteria zoals genetische aanleg, kosten en leeftijd, sociale factoren spelen evenzeer een rol in de toewijzing en dus vergoeding van behandeling. Afwijzing betekent onherroepelijk het levenseinde voor deze patiënt. Juist omdat er sprake is van niet-medische criteria om een behandeling wel of niet te vergoeden, is een politiek debat over – in dit geval – de toelaatbaarheid van dergelijke criteria bij immunotherapie voor uitgezaaide vormen van kanker noodzakelijk. Selectie roept diverse lastige vragen op, waaronder: is er een minimumnorm en hiërarchie in maanden levensverlenging? Mag leeftijd een rol spelen bij de keuze van potentiële patiënten? Kan een patiënt in aanmerking komen voor een vervolgbehandeling of gaan nieuwe patiënten voor? Dergelijke maatschappelijke, ethische en juridische vragen vereisen dat de politiek zich uitlaat over de wenselijkheid van dergelijke niet-medische criteria. De aanleiding van deze discussie is hier immunotherapie, maar treft evengoed de rantsoenering van andere dure technologieën in de zorg. Keuzes maken in de zorg is niet louter voorbehouden aan medici of adviesorganen, maar vergt een breed maatschappelijk draagvlak. Het zou naïef zijn te denken dat hierover consensus kan worden bereikt, maar het horen van de verschillende standpunten is noodzakelijk voor het maken van politieke keuzes in de zorg en te hanteren selectiecriteria. Minister, geef artsen daarom handvatten om in individuele gevallen te beslissen.||https://www.volkskrant.nl/columns-opinie/opinie-laat-politiek-bepalen-wat-we-wel-of-niet-vergoeden-in-de-zorg-de-dokter-kan-dat-niet-alleen~bf5cb040/
2022-08-31||Heeft niemand meer zin in een carrière?||Het woord ‘great’ wordt in de economie tegenwoordig even vaak gebruikt als het woord ‘super’ na een race van Femke Bol. Er is de Great Reset, het plan van World Economic Forum-baas Klaus Schwab voor duurzame hervorming van de wereldeconomie na de coronacrisis. Er is de Great Resignation, het feit dat werknemers en masse hun baan opzeggen vanwege onvrede over hun hun werk, stagnerende loonstijgingen en de eis van werkgevers dat ze weer fysiek op hun werk moeten komen. En inmiddels zijn er ook de Great Reshuffle (Grote Herinrichting), Great Rethink (Grote Heroverweging), Great Attrition (Grote Slijtage) en Great Reinventing (Grote Heruitvinding). Het lijkt een historische omwenteling in de balans tussen werk en privé. Wie vroeger huisarts werd, opende een praktijk en zat al snel op een 60-urige werkweek. Nu sluit een huisarts zich aan bij een groepspraktijk waar een parttimebaan van twee dagen mogelijk is. De TikTok-generatie heeft geen zin in het keurslijf van een vaste baan. Ze werken een tijdje en nemen daarna ontslag om het geld uit te geven. En als het op is, zoeken ze een nieuwe baan. De TikTokkers waken voor de ratrace, burn-outs en snelle carrières. Ze houden zich precies aan de werkuren en doen wat ze moeten doen. Ze gaan niet mee naar de vrijdagmiddagborrel of een cursus teambuilding en houden zich in de avonduren en het weekeinde onbereikbaar. Ze hoeven ook niet per se een baan waarvoor ze hebben gestudeerd. Uit Gallups Global Workplace Report 2022 blijkt dat sinds corona mensen minder betrokken zijn bij hun werk. Werk heeft geen prioriteit. Corona heeft ze ervan bewust gemaakt dat het leven kort is en ze er alles uit moeten halen. In onlangs gepubliceerd onderzoek van consultant McKinsey zegt twee op de vijf werknemers van plan te zijn binnen drie tot zes maanden ontslag te nemen. De helft van de mensen die daadwerkelijk ontslag nemen, wil niet terug naar het oude werk. Ze kiezen ervoor heel iets anders te gaan doen of worden liever zzp’er, zoals Fred Teeven, de staatssecretaris die ondernemer en buschauffeur werd. Van de mensen die hun baan opgeven bij een bank of verzekeraar keert slechts 35 procent terug in de financiële sector. In de zorg en het onderwijs is dat percentage nog lager. Sommige sectoren zien al hun talent vertrekken, waarschuwt McKinsey. Omdat er zoveel banen zijn, is niemand bang om niet meer aan de bak te komen als het fout loopt. Opvallend is dat deze trend in Azië nog veel duidelijker te zien is dan in westerse landen. In India zegt 60 procent van de werknemers een andere baan te willen, in Singapore is dat 49 procent. ‘Mensen in de landen waar we onderzoek hebben gedaan, zijn op zoek naar werk dat beter betaald wordt en bevredigender is om te doen. Driekwart denkt dat het geen probleem is om dat ook te vinden’, aldus McKinsey. Eigenlijk is dit de tijd van de Great Enjoyment – het Grote Genieten.||https://www.volkskrant.nl/economie/heeft-niemand-meer-zin-in-een-carriere~b1ed4958/
2022-08-31||Dat is nou een strontdoppertje||Hans Schreuder: ‘Mijn vrouw en ik pasten op onze kleinkinderen, toen de 5-jarige Abel vroeg: ‘Wat is dat, opa?’ Zijn 3-jarige zusje Evi antwoordde: ‘Dat is een strontdoppertje.’ Mijn vrouw en ik keken elkaar aan en barstten in lachen uit. Dit woord gaat terug naar mijn jeugd, want als ik mijn opa of vader diezelfde vraag stelde, dan kreeg ik steevast als antwoord: ‘Dat is een strontdoppertje.’ Als ik vervolgens vroeg wat een strontdoppertje was, kreeg ik vage en ontwijkende antwoorden. Ik gebruikte het woord ook bij mijn dochters en nu ook bij mijn kleinkinderen. En zie het resultaat: de familietraditie wordt voortgezet. Ik ben benieuwd of mijn kleindochter het strontdoppertje doorgeeft aan haar kinderen.’||https://www.volkskrant.nl/cultuur-media/dat-is-nou-een-strontdoppertje~bb630d17/
2022-08-31||Opinie: De festivalzomer is voorbij, maar het drugsgebruik zeker niet||Nu de studiesemesters weer beginnen, kunnen we stellen dat de eerste festivalzomer na de pandemie ook ten einde komt. Op deze festivals is drugsgebruik vaak normaal. Desondanks lijkt een breed debat over een radicale herziening van het drugsbeleid maar niet dichterbij te komen. Daardoor worden parallelle samenlevingen in stand gehouden die burgers in gevaar brengen, in meerdere opzichten, terwijl het aanbod en gebruik van drugs zo zeker niet wordt tegengehouden. Oftewel, wanneer gaan we het nu echt met z’n allen over het drugsbeleid hebben? Hoewel drugs van alle tijden zijn, was tijdens de lockdowns in het nieuws dat jongeren meer drugs zijn gebruiken. Volgens het gezaghebbende Trimbos-instituut gebruikte 13 procent van de studenten vorig jaar xtc. Op de website probeert het instituut de vraag te beantwoorden of er ook daadwerkelijk sprake is van normalisering van drugsgebruik, onder andere met een gezondheidsenquête. Hieruit blijkt dat 3 procent van de 50- tot 64-jarigen ooit xtc heeft gebruikt, 9 procent van de 40- tot 49-jarigen, 18 procent van de 30- tot 39-jarigen en 19 procent van de 20- tot 24-jarigen. Deze cijfers laten zien dat in ieder geval onder jongere generaties het xtc-gebruik normaler is geworden. Afgelopen half jaar heb ik veel rondgereisd door Europa. Het viel mij op dat niet alleen op festivals, maar overal waar ik kwam drugsgebruik normaal was. Wat mij daarnaast opviel, is dat mensen van alle leeftijden en achtergronden op de meest uiteenlopende momenten drugs gebruikten. Vóór de pandemie zag ik al een normalisering van xtc en mdma, maar ook drugs als ketamine, 2cb en lsd – die tien jaar geleden nog als extreem werden gezien – lijken langzamerhand mainstream te worden. Desondanks lijkt er geen ruimte voor een inhoudelijk debat over het drugsbeleid. Een debat dat mensen die drugs gebruiken serieus neemt. Wie op de website van de Europese Unie kijkt, ziet de bekende mantra’s meteen in beeld. De EU stelt dat het hun strategie is om zowel het aanbod van als de vraag naar drugs terug te dringen, gebaseerd op beleid dat zichzelf bewezen heeft. Maar als het beleid van de afgelopen vijftig jaar één ding heeft bewezen, is dat het juist niet werkt. De vraag naar drugs is er al sinds mensenheugenis en als we naar de cijfers kijken worden er tegenwoordig niet minder, maar juist meer drugs gebruikt. In plaats van naar de gebruiker en/of de aanbieder te wijzen, is het tijd dat er een serieus debat wordt gehouden over hoe het huidige drugsbeleid gevaren in stand houdt. Door een verbod op middelen blijven deze namelijk op de criminele markt. Het gebeurt bijna jaarlijks dat iemand overlijdt door een vervuilde xtc-pil: dit kan voorkomen worden door xtc uit de criminele sfeer te halen. Daarnaast worden jongeren die zichzelf kansloos achten, door het grote geld verleid om een extreem gewelddadige wereld te betreden. Op deze manier is er een parallelle samenleving van drugsaanbieders die lak hebben aan de rechtsstaat, een parallelle samenleving van drugsgebruikers die de middelen consumeren en een parallelle samenleving van overheden – zoals de Europese Unie – die voet bij stuk houden om deze beide groepen te criminaliseren, zonder enig nut. De overheid moet als doel hebben om gevaren in te perken, iets wat duidelijk niet lukt met dit beleid. Hoewel de zomer op zijn einde loopt en het aanbod aan festivals in de weekenden ook minder wordt, is tijdens de lockdowns het thuisgebruik ontdekt. Het drugsgebruik zal ook zonder de festivals doorgaan. Hoe gaan we er nu echt voor zorgen om jongeren uit een gewelddadig milieu te houden, en tegelijkertijd jongeren de kans geven om zo veilig en verantwoord mogelijk te kunnen experimenteren met drugs? Dat gaat pas lukken als er ruimte is voor een stem die het huidige drugsbeleid in twijfel trekt.||https://www.volkskrant.nl/columns-opinie/opinie-de-festivalzomer-is-voorbij-maar-het-drugsgebruik-zeker-niet~b151582b/
2022-08-31||Het Hollands Maandblad doet een poging om jazz en literatuur te versmelten||Het sterkste verhaal in het literaire tijdschrift Hollands Maandblad (thema: ‘De Jazzverhalen’) komt voor rekening van gitarist Jan Brouwer. Niemand minder dan Beatle George Harrison kreeg ooit akkoordenles van hem. Als lid van het Robin Nolan-trio leerde Brouwer de Stille Beatle kennen in 1998. De ontmoeting was op het landgoed van Harrison in Henley-on-Thames. Tijdens de soundcheck bij het zwembad kwam een man aangelopen. Brouwer herkende hem niet meteen, ‘als Django Reinhardt-fan had ik mij, toch een beetje raar, nooit erg geïnteresseerd voor de Beatles’. Een tweede ontmoeting volgde, weer op het landgoed van Harrison. Aan het eind van het liedje plofte Harrison naast Brouwer neer in de pauze van een optreden en vroeg hij hem om de akkoorden van Stardust van Hoagy Carmichael. ‘En daar lag ik dan, gitaar op schoot. Naast George Harrison. Van de Beatles.’ De gastredacteuren van deze editie van Hollands Maandblad zijn de jazzcats Erik van den Berg en Bert Vuijsje. In de inleiding legt Philip Huff uit waarom een poging is gedaan jazz en literatuur samen te smelten. ‘Tussen spontane muziekcompositie – met als toonbeeld de jazz en literatuur – met als vlaggenschip de poëzie – bestaan evidente overeenkomsten’. De belangrijkste, overkoepelende gemene deler is dat ‘zowel jazz als literatuur moet overtuigen, zodat de lezer iets tot zich neemt met een hart, een bloedsomloop, een eigen bewustzijn, een unieke stijl en stem’. En los gaat het, in een eerbetoon aan twee kunstvormen die het heden ten dage niet makkelijk hebben. John Schoorl, Ab Baars, Mischa Andriessen (‘Dit is een jazzgedicht als ik het zeg’) en Geert Buelens leverden poëzie aan, Erik van den Berg schrijft over de vroegste jaren van pianist en componist Misha Mengelberg, Jeroen de Valk analyseert de geschiedenis van onze eigen bigband Jazz Orchestra of the Concertgebouw. Naast een stuk over de connectie tussen Joodse muzikanten en de Amerikaanse jazz tekende Bert Vuijsje het verhaal op van een vrouw in het metier, saxofonist en componist Tineke Postma. Jarenlang voelde ze zich one of the boys, maar inmiddels ziet ze ook een andere kant. ‘Je voelde je niet volledig gezien als musicus.’ Over rolbevestigende opmerkingen van docenten: ‘Het voelde nooit goed, maar ik dacht dat het erbij hoorde.’ De vreemde eend in de bijt is van de hand van Guido van Rijn. Zijn stuk gaat over Amerikaanse bluesmuzikanten en hun presidentiële inspiratiebronnen: onder anderen Roosevelt, Kennedy en Obama. De slotsom: ‘Er kan nooit een Trump’s Blues worden geschreven, want Donald Trump werd door de zwarte bevolking geheel genegeerd.’||https://www.volkskrant.nl/cultuur-media/het-hollands-maandblad-doet-een-poging-om-jazz-en-literatuur-te-versmelten~bbc9f99e/
2022-08-31||Portugese minister stapt op na sluiten kraamafdelingen en dood zwangere vrouw||Een 34-jarige zwangere vrouw die op het punt van bevallen stond, overleed afgelopen zaterdag in de hoofdstad Lissabon toen ze van het ene naar het andere ziekenhuis werd vervoerd. In het Santa Maria-ziekenhuis, het grootste ziekenhuis van de stad, was op de volle kraamafdeling geen plaats meer voor haar. Portugese autoriteiten onderzoeken haar overlijden nog. Omdat het gaat om een toerist uit India, is over haar medische achtergrond weinig bekend. Portugese media melden dat de vrouw is overleden aan een hartstilstand, maar dat het kind wel gezond ter wereld is gekomen. Het ministerie van Volksgezondheid liet dinsdag in een schriftelijke verklaring weten dat Marta Temido per direct opstapt als minister. ‘De minister beseft dat ze niet langer aan de voorwaarden voldoet om in functie te blijven’, zo valt in de verklaring te lezen. Het tragische overlijden van de Indiase toerist is niet het enige wat de minister tot vertrekken dwingt. Al de hele zomer klinkt er in Portugal kritiek op haar beleid omtrent het personeelstekort in Portugese ziekenhuizen. Temido besloot in juni om kraamafdelingen met te weinig personeel tijdelijk te sluiten. Zonder voldoende personeel is de situatie voor zwangere vrouwen niet veilig, stelde de minister. Vooral aan gynaecologen en verloskundigen is een groot tekort. Het gevolg daarvan was dat ziekenhuizen met nog functionerende kraamafdelingen veel sneller vol kwamen te liggen. Hoogzwangere vrouwen moeten zodoende van het ene naar het andere ziekenhuis worden vervoerd. Behalve de Indiase toerist overleden eerder deze zomer hierdoor al twee baby’s. Een deel van het personeelstekort op kraamafdelingen en in Portugese ziekenhuizen is het gevolg van de zomervakantie. Maar net als in Nederland heeft de coronapandemie bij het Portugese zorgpersoneel voor veel langdurige uitval gezorgd. Bovendien had Portugal al voor de coronacrisis op bepaalde terreinen een tekort aan artsen en ondersteunend personeel. Temido’s falen een structurele oplossing te vinden, leverde haar de meeste kritiek op van oppositiepartijen. De voormalig zorgminister was sinds 2018 minister in de regering van premier António Costa. Vorig jaar oogstte ze juist lof vanwege de uiterst succesvolle vaccinatiecampagne in Portugal. In de herfst van vorig jaar was 98 procent van de bevolking boven de 12 jaar gevaccineerd. Volgens Portugese media zal het voor premier Costa nog een hele kluif worden om voor Temido een geschikte opvolger te vinden, gezien de loodzware uitdaging van het personeelstekort. De voorzitter van Portugese doktersvereniging prees Temido. Volgens Volksgezondheidsorganisatie RTP is haar aftreden vanwege de acute problemen ongunstig.||https://www.volkskrant.nl/nieuws-achtergrond/portugese-minister-stapt-op-na-sluiten-kraamafdelingen-en-dood-zwangere-vrouw~b3c9d9ec/
2022-08-31||Twitter wilde met betaalde erotieksectie nieuwe inkomsten aanboren||Adult Content Monetization (ACM) heet het geheime project dat het verdienmodel van Twitter radicaal op de kop moest zetten. Ofwel: geld verdienen met seks. Afgelopen lente werd een speciaal team van 84 Twitter-medewerkers aangesteld om het project aan laatste grondige testen te onderwerpen voordat het gelanceerd kon worden. Dit zogenoemde Red Team sloeg alarm, zo blijkt uit een reconstructie van technieuwssite The Verge op basis van gesprekken met werknemers en interne documenten. Het idee was vrij simpel: kopieer het succesvolle OnlyFans en boor daarmee een nieuwe stroom aan inkomsten aan. Deze site biedt ‘creators’ de mogelijkheid expliciete naaktbeelden te laten zien. Consumenten kunnen zich op dergelijke kanalen abonneren. OnlyFans pakt daarvan een percentage. Het legt de dienst geen windeieren. OnlyFans is winstgevend en zal dit jaar naar verwachting zo’n 2,5 miljard dollar omzetten, maar liefst de helft van Twitter. Twitter kijkt likkebaardend naar deze statistieken, ook omdat het platform door OnlyFans-makers al enthousiast wordt gebruikt om hun beelden te promoten. Maar Twitter verdient daar nu niets aan. Met de lancering van een betaalde seks- en naaktafdeling zouden er ongetwijfeld adverteerders afhaken, maar het verlies daarvan zou ruimschoots worden gecompenseerd door de extra inkomsten via de betaalde abonnementen op naakt, was het idee. Zover komt het voorlopig niet: het Red Team sloeg in april alarm. ‘Twitter is niet in staat om seksuele uitbuiting van kinderen en naaktheid zonder toestemming nauwkeurig op grote schaal te detecteren’, zo luidde de conclusie. Zo zou Twitter, dat bijna 230 miljoen dagelijkse bezoekers heeft, geen gereedschap hebben om te controleren of zowel makers als consumenten volwassen zijn. Die conclusie komt niet uit de lucht vallen, want anders dan bijvoorbeeld Instagram staat Twitter nu ook al naakt toe. En op dit moment lukt het Twitter dus ook al niet om legaal van illegaal materiaal te onderscheiden, blijkt uit de documenten. De lancering van de naaktbetaaldienst zou dit probleem alleen maar verergeren. Overigens kampt ook het grote voorbeeld OnlyFans met deze problematiek. De BBC onthulde vorig jaar dat er ook op dit platform illegale beelden aangeboden worden waarop kinderen te zien zijn. De bijbehorende accounts werden niet zomaar verwijderd, terwijl ze overduidelijk in strijd met de regels handelden. Tegenover The Verge zegt Twitter dat het project terecht op pauze is gezet en dat het bedrijf op alle mogelijke manieren seksueel kindermisbruik tegengaat. Twitter zou ‘significant’ in technologie hebben geïnvesteerd die dit moet opsporen, aldus een woordvoerder. Maar uit gesprekken met werknemers komt een heel ander beeld naar voren. Bezorgde werknemers waarschuwen al een jaar voor het probleem. De top is op de hoogte, maar zou er weinig aan doen om het op te lossen. The Verge wijst er fijntjes op dat dit probleem niet op zichzelf staat en een symptoom is van jarenlang mismanagement. En in vergelijking met bijvoorbeeld Google of Facebook heeft Twitter al die jaren nauwelijks in contentmoderatie geïnvesteerd. Het seksdossier is het zoveelste hoofdstuk in het toch al zwarte jaarboek van Twitter. Vorige week nog kwam de voormalige veiligheidsbaas naar buiten met belastende documenten waaruit blijkt dat Twitter er ook op dat gebied een puinhoop van maakt. Waarop voormalig Twitter-baas Jack Dorsey doodleuk meldde dat hij spijt had van het feit dat Twitter ooit überhaupt een bedrijf is geworden. ACM is in mei ‘tot nader order’ uitgesteld.||https://www.volkskrant.nl/nieuws-achtergrond/twitter-wilde-met-betaalde-erotieksectie-nieuwe-inkomsten-aanboren~bd6af5f0/
2022-08-31||‘De hele zaal met studenten jouwde Gorbatsjov aan het begin uit, maar na anderhalf uur kreeg hij een staande ovatie’||‘Ik heb hem in totaal vier keer gesproken: een keer in de jaren tachtig, twee keer tijdens mijn periode als correspondent en een keer twintig jaar na het vallen van de Muur. De bijzonderste ontmoeting was in 1996, toen hij meedeed aan de presidentsverkiezingen in Rusland. Ik ben met hem op campagne geweest. We reden in een limousine naar de provinciestad Jekaterinenburg. Die reed trouwens keihard. Gorbatsjov ging daar onder meer langs bij een universiteit, in een collegezaal die propvol studenten zat. ‘Er hing een ontzettend vijandige sfeer in die zaal. Niet alleen zagen de studenten Gorbatsjov als de man die de Sovjet-Unie liet exploderen, ook had hij de Russische bevolking in een economische chaos gestort. De hele zaal jouwde hem uit toen de bijeenkomst begon. Na een tijdje kreeg Gorbatsjov er genoeg van en zei: ‘Jongens, wacht even, dat jullie hier nu tegen mij staan te schreeuwen, kunnen jullie alleen maar doen dankzij mij.’ Toen werd de zaal iets rustiger en kon Gorbatsjov zijn verhaal houden. Na anderhalf uur kreeg hij een staande ovatie. ‘Het toonde zijn overtuigingskracht. Je kreeg een indruk van hoe dat eerder gegaan moest zijn, toen hij het Politburo ervan wist te overtuigen dat het een goed idee was om het machtsmonopolie van de partij op te geven. Dat was ontzettend belangrijk. Het hele idee van een meerpartijensysteem stond zo ver van die conservatieve leden af, maar ze hebben zich toch door Gorbatsjov laten meevoeren.’ ‘Gorbatsjov was een heel levendige en aardige man, maar ook een ijdele. Hij begreep goed welke rol hij in de wereldgeschiedenis had en bleef er altijd van overtuigd dat het openen van Rusland heel belangrijk is geweest. De ‘glasnost’ was in zijn ogen noodzakelijk om het land te moderniseren, maar hij erkende ook dat er dingen zijn misgegaan. Gorbatsjov heeft krachten losgemaakt die ervoor zorgden dat de boel uiteindelijk explodeerde. ‘Toch legde hij de schuld voor het uiteenvallen van de Sovjet-Unie bij Jeltsin en anderen. Voor een deel is dat ook waar: het is nooit zijn bedoeling geweest het communisme af te schaffen. Tot het laatst heeft hij geprobeerd de Sovjet-Unie bijeen te houden. Hij was overtuigd communist en volgeling van Lenin, en is dat tot het einde gebleven.’ ‘Ik denk wel dat hij het daarmee moeilijk had. Bij die presidentsverkiezingen in 1996 was hij er echt van overtuigd dat hij Boris Jeltsin en de communistenleider Gennadi Zjoeganov kon verslaan. Uiteindelijk haalde hij nog niet eens 1 procent van de stemmen. Wat dat betreft zat zijn ijdelheid hem een beetje in de weg. Hij weigerde in te zien dat het Russische volk een hekel aan hem had gekregen.’ ‘Mensen van mijn leeftijd hebben heel lang geleefd in een Europa dat totaal verdeeld was. Toen ik in 1981 in de Sovjet-Unie ging studeren, ging ik met de trein daarheen. Bij de grenscontroles bij de Muur gingen de honden zelfs onder de coupé, alles werd gecontroleerd. Je kwam in een totaal andere wereld terecht. ‘Die enorme tegenstelling ging ook verder dan Europa. Bij heel veel conflicten elders op de wereld steunden de VS de ene partij en steunde de Sovjet-Unie de andere. De Koude Oorlog verspreidde zich over heel de wereld heen. Dat hij daar een einde aan maakte, is echt heel groot. ‘Ook vanwege de val van de Muur natuurlijk, een enorm belangrijk en emotioneel moment voor veel mensen. Zijn voorgangers zouden hebben ingegrepen, zoals ze zelf hadden gedaan in Hongarije, in Tsjechoslowakije en in Polen. Maar Gorbatsjov liet de protesten toe. Ik denk dat hij het risico ervan wel begrepen heeft, maar niet heeft ingezien dat het de val van de hele Sovjet-Unie zou inluiden. Het nationalistische gevoel bij bijvoorbeeld Oekraïners, de Balten en de Georgiërs heeft hij totaal onderschat.’||https://www.volkskrant.nl/nieuws-achtergrond/de-hele-zaal-met-studenten-jouwde-gorbatsjov-aan-het-begin-uit-maar-na-anderhalf-uur-kreeg-hij-een-staande-ovatie~bf734d45/
2022-08-31||Zandvoort doet z’n best de Grand Prix nóg beter te laten verlopen dan die van vorig jaar||Het circuit van Zandvoort oogde woensdag enigszins als een bouwplaats. Werklui legden de laatste hand aan de teamgebouwen, die drie dagen eerder nog in België op het circuit van Spa-Francorchamps stonden. Op het asfalt zelf stonden vrachtwagens, afgewisseld met vrachtcontainers, klaar om in sneltreinvaart uitgepakt te worden. Ze worden zondag na de race weer net zo snel ingepakt. Een paar dagen later wacht dan namelijk alweer de volgende Formule 1-race in het Italiaanse Monza. Toch is de tweede Dutch Grand Prix, zoals de Formule 1-race in Zandvoort op de vele billboards in de badplaats wordt aangekondigd, komend weekeinde allesbehalve een tussendoortje. Althans: zo verkondigde Formule 1-baas Stefano Domenicali het woensdag tijdens een persconferentie op het circuit, georganiseerd door titelsponsor Heineken. De vlotte Italiaan verontschuldigt zich als hij, stijlvol gekleed in een lichtblauwe blouse, het podium opstapt. Hij schuift iets later aan dan gepland. ‘En ik heb een hekel aan te laat komen.’ Daarna begint hij een enthousiaste lofzang aan het adres van de race die liefst drie decennia ontbrak op de F1-kalender, maar vorig jaar in één klap een voorbeeld voor alle anderen werd. ‘De energie was hier echt geweldig. Met tweederde van de stoelen gevuld, voelde het al als uitverkocht. Dus ik ben benieuwd hoe het dit jaar zal zijn’, zei Domenicali, doelend op de coronaregels die vorig jaar nog golden. Het circuit mocht daardoor niet zijn volledige capaciteit benutten. Die beperkingen zijn er dit jaar niet, waardoor er ruimte is voor zo’n 110.000 bezoekers per dag. Verder was hij onder de indruk van het vermaak naast de baan, de sfeer, het aangepaste circuit en de inspanningen van de organisatie om de GP zo duurzaam mogelijk te organiseren. Niet voor niets zijn komend weekeinde delegaties van de races in Miami en Las Vegas te gast in Zandvoort. De Amerikaanse liefhebbers van spektakel willen graag met eigen ogen zien wat Zandvoort goed doet. De vraag is wel: kan de editie van vorig jaar überhaupt overtroffen worden? Rimpelloos brachten treinen in 2021 bijvoorbeeld 10.000 mensen per uur naar de badplaats. Hoe zal dat gaan met ruim 30.000 bezoekers per dag meer? Verder werd de GP van vorig jaar geholpen door drie dagen stralend strandweer en kreeg het als kers op de taart Max Verstappen als winnaar. Sportief directeur Jan Lammers deed woensdag zijn best om te benadrukken dat het allemaal nog beter is geworden. Zo zei hij dat het aantal podiums is uitgebreid van een naar vijf, om nog meer entertainment te bieden. Verder is volgens Lammers de tweede Nederlandse GP eigenlijk nu al beter, omdat thuisfavoriet Verstappen inmiddels de regerend kampioen is. ‘Dus als Max wint, hebben we een mooie film met een happy end. En anders hebben we alsnog een mooie film, maar dan met een wat triester einde.’ Zo was het woensdag, aan de vooravond van de Nederlandse GP, vooral een goednieuwsshow in Zandvoort. Dat veranderde even toen F1-baas Domenicali werd gevraagd naar de infrastructuur rond het circuit. ‘Wil je een eerlijk antwoord?’, zei hij. ‘Dat kan beter. Dit is een prachtige plek met veel historie en er is heel hard gewerkt, maar het is klein en we moeten met z’n allen hard blijven werken om te verbeteren wat beter kan. Vooral voor de fans.’ Het was een opmerking die Domenicali niet zomaar maakte. De 57-jarige Italiaan, die sinds vorig jaar de Formule 1 runt, weet als bankierszoon en oud-teambaas van Ferrari (tussen 2008 en 2014) precies hoe hij moet onderhandelen en hoe zwaar zijn woorden wegen als hoogste baas in de koningsklasse. Daar komt bij dat het contract met Zandvoort loopt tot en met 2023, waarbij Zandvoort zelf de mogelijkheid heeft die deal met nog eens twee jaar te verlengen. De woorden van Domenicali waren mogelijk een eerste speldenprik richting de organisatie in Zandvoort, om te benadrukken dat niemand zijn plek op de F1-kalender zeker is. ‘Het is mijn taak het positieve momentum rond de Formule 1 vast te houden. Dan kun je niet achterover leunen en verwachten dat het zo blijft. Alles verandert zo snel, dus je moet altijd een plan hebben’, zei hij over zijn rol. Sportief directeur Jan Lammers schrok niet van de uitspraken van Domenicali, zei hij desgevraagd. ‘Sterker: ik ben erg benieuwd waar hij denkt dat het beter kan. Een badplaats is per saldo een doodlopende straat. Zie dat maar eens te verbeteren. Ik hoop dat hij een goed punt heeft, want wij hebben het niet beter kunnen bedenken’, benadrukt Lammers. ‘Vorig jaar was er alom, over de hele wereld, bewondering. Dit jaar hebben we getracht het te verbeteren. Dus als hij nog een beter verbeterpunt heeft: bring it on. Dat is alleen maar goed.’||https://www.volkskrant.nl/sport/zandvoort-doet-z-n-best-de-grand-prix-nog-beter-te-laten-verlopen-dan-die-van-vorig-jaar~bbf1ea61/
2022-08-31||De Volkskrant-huisdichter over Mark Rutte (36)||Die nacht was hij weerEuforisch wakker geworden Hij lag heerlijk buiten enVoelde hoe een vlinder Op zijn gezicht landdeIn het nevelig ochtendlicht Zo ging hij naar de buurtsuperOm lekker zijn kar vol te laden Maar eerst nog verrukkelijkZijn toettoet bijtanken Volgend jaar weer op de Boerencamping in Ter Apel.||https://www.volkskrant.nl/mensen/de-volkskrant-huisdichter-over-mark-rutte-36~b67759df/
2022-08-31||Als de bosbeekjuffer present is, weet je dat het met de kwaliteit van de bosbeek wel goed zit||Wat de betere bosbeek kan doen. Samen met Matthijs de Vos van het waterschap Rijn en IJssel slenter ik al een tijdje langs de Boven-Slinge, in natuurgebied Bekendelle bij Winterswijk, als het gesprek steeds vaker stilvalt. Uiteindelijk gaan we op een boomstam zitten om gewoon maar naar het kabbelende water van de beschaduwde bosbeek te kijken. Dan gebeurt alles vanzelf. Tegen de dertig weidebeekjuffers voor onze neus, een dans van blauw en groen metaalglans. Op het water beekschaatsenrijders. Even verderop, langs de oever van de diep uitgesleten beek, hipt een jonge grote gele kwikstaart, de juffers zijn zijn favoriete voedsel. En op het moment dat we denken: nu kan de ijsvogel wel doorkomen, vliegt de blauwe schicht voor ons langs, met een visje in zijn bek. Ook de bosbeekjuffer is present, een mannetje, met bijna geheel zwarte vleugels met blauwe glans, op de top van een boomwortel die boven het laagstaande water uitsteekt. Als we later nog een stukje doorlopen: nog een mannetje en een vrouwtje. Dan weet je dat dit wel zo ongeveer de ideale bosbeek is. Als de bosbeekjuffer er kan leven, betekent het dat het water koel, schoon en zuurstofrijk is, dat er variaties zijn in stroming, dat er voldoende natuurlijke obstakels zijn, dood hout in het water en wat ruige oevervegetatie. Aan de verspreiding van de kritische bosbeekjuffer valt ook goed af te lezen hoe de kwaliteit van de beken zich in de afgelopen decennia heeft ontwikkeld. Het dieptepunt werd halverwege de jaren tachtig bereikt. Hier, rond Winterswijk, kwam de juffer toen alleen nog voor op deze plek, uit alle kleinere beken was hij verdwenen. Daarnaast waren er nog een paar kleine populaties in Limburg en Noord-Brabant. Oorzaken voor de achteruitgang: verontreinigd water en het kanaliseren van beken, ooit bedacht om water snel af te voeren. De ommekeer ten goede kwam voor de bosbeekjuffer net op tijd. Rond Winterswijk zijn de veranderingen aardig gedocumenteerd. Ongezuiverde lozingen uit Duitsland en uit de landbouw werden gestopt of verminderd. Het water werd schoner en zuurstofrijker. In de jaren daarna werden stroomopwaarts kleinere beken in de oude loop hersteld, stuwen werden weggehaald, het water kon weer stromen in natuurlijke snelheden, en meanderen. Het aantal kilometers beschaduwde beek nam weer toe. Prompt keerde in al die beken de bosbeekjuffer terug. Zo mogelijk nog spectaculairder was het succes in Noord-Brabant en Limburg. Her en der is de beek hier nu wel zowat drooggevallen. Over de Boven-Slinge, die altijd gespaard is gebleven voor kanalisering, maakt Matthijs de Vos zich niet zozeer zorgen. ‘Hier blijft de watertoevoer nog wel voldoende, en hier komt ook nog wat kwelwater omhoog. Maar de kleinere beekjes in de bovenloop vallen droog als we er geen water in pompen.’ De verdroging is overigens een extra argument om beken weer te laten meanderen. De Vos: ‘Eeuwenlang hebben we geprobeerd om water zo snel mogelijk af te voeren. Dat heeft ook nadelen gehad. En sinds kort weten we dat we nu soms het tegenovergestelde moeten doen.’ Voor de bosbeekjuffer zou het weleens een slecht jaar kunnen worden, zegt Roy van Grunsven, libellenexpert bij De Vlinderstichting, als ik hem later bel. ‘Als beekjes droogvallen is dat funest. En als het water te veel opwarmt ook, want dan daalt het zuurstofgehalte.’ Maar de soort kan inmiddels wel weer een stootje hebben. En de bosbeekjuffer is redelijk mobiel. Als het water weer gaat stromen, als het schoon is, koel en zuurstofrijk, dan weet hij de bosbeek snel weer te bereiken.||https://www.volkskrant.nl/cultuur-media/als-de-bosbeekjuffer-present-is-weet-je-dat-het-met-de-kwaliteit-van-de-bosbeek-wel-goed-zit~b8786a26/
2022-08-31||Toenmalig directeur NAM zag niets in verlagen gaswinning: ‘Ik dacht niet dat we Groningen daarmee zouden helpen’ ||Van de Leemput werd woensdag verhoord door de parlementaire enquêtecommissie die de gaswinning onderzoekt. Vóór de beving bij Huizinge, op 16 augustus 2012, maakte de NAM zich geen grote zorgen over de gevaren in Groningen. Daarin stond het gasbedrijf volgens Van de Leemput niet alleen. ‘Het beeld was: er zijn bevingen, die worden veroorzaakt door gaswinning. Maar die zijn beperkt in kracht, het veiligheidsrisico was beperkt.’ Er werd uitgegaan van een beving met een maximale kracht van 3,9 op de schaal van Richter. ‘Niet alleen door NAM, maar ook door TNO, het KNMI en het Staatstoezicht op de Mijnen.’ Na de aardbeving bij Huizinge (met 3,6 op de schaal van Richter nog steeds de zwaarste in Groningen ooit) bleek uit een analyse van het Staatstoezicht op de Mijnen (SodM) dat de bovengrens van 3,9 niet langer houdbaar was. ‘Daar ben ik van geschrokken. Ik ben blij dat SodM ons gewaarschuwd heeft. De urgentie was heel groot, de boodschap was helder.’ De belangrijkste aanbeveling van het SodM, om de gaswinning zo snel en zo veel als mogelijk te verlagen, betwist het gasbedrijf. ‘Ik had niet het gevoel dat we Groningen daarmee zouden helpen’, zei Van de Leemput woensdag. In een brief aan toenmalig minister Kamp van Economische Zaken verzette de NAM zich destijds tegen productiebeperking. De NAM meende toen dat minder gas winnen het aantal bevingen niet vermindert, alleen ‘de film langzamer afspeelt’: de bevingen langer uitsmeert over de tijd. ‘Ik dacht niet dat we Groningen daarmee zouden helpen’, zei Van de Leemput over de aansporing van het SodM om de gaswinning terug te schroeven. Maar, benadrukte hij: ‘Het was een beslissing van de minister, ik kon dat als NAM-directeur niet besluiten.’ Commissielid Barbara Kathmann (PvdA) hield de voormalige NAM-topman voor dat lagere gaswinning hoe dan ook nuttig was geweest. ‘U had tijd kunnen kopen om onderzoek te doen, om huizen te versterken, om schade te herstellen.’ De gaswinning werd in 2013, het jaar na Huizinge, niet verlaagd maar zelfs verhoogd: van 48- naar 54 miljard kubieke meter. ‘Als ik daarop terugkijk, is dat niet handig geweest’, erkende Van de Leemput. ‘Dat is niet uit te leggen en heeft het draagvlak zeker niet geholpen.’ De directeur lag naar eigen zeggen wakker van een dilemma: veiligheid versus leveringszekerheid. ‘Wij dachten: wij doen iets goeds voor het land.’ Tijdens een eerder verhoor zei ex-Shell-topman Pieter Dekker echter dat intern duidelijk was dat de gaswinning verlaagd kon worden naar 35 miljard kubieke meter zonder huishoudens of bedrijven in de kou te zetten. In de woorden van Van de Leemput klonk regelmatig een echo door van formuleringen die eerder door representanten van de NAM gekozen werden – ongetwijfeld zorgvuldig afgestemd met de juridische afdeling van het bedrijf. Over de periode voor de aardbeving bij Huizinge zei Van de Leemput bijvoorbeeld. ‘We hadden nieuwsgieriger moeten zijn.’ Zijn opvolger Gerald Schotman zei in 2015 na het kritische rapport van de Onderzoeksraad voor Veiligheid: ‘We hadden nieuwsgieriger kunnen zijn naar wat er precies gebeurt in en boven de bodem in Groningen.’ Geenszins nieuw was ook Van de Leemputs erkenning dat dat de NAM weliswaar wettelijk aansprakelijk was, maar niet was toegerust om de grote aantallen schademeldingen na Huizinge af te handelen. Die liepen op van duizend in de tien jaar voor Huizinge, naar duizend per maand daarna. ‘De NAM is goed in het boren van putten en het winnen van olie en gas. In het afhandelen van schade is een verzekeringsmaatschappij veel beter.’ Over de versterkingsoperatie zei hij: ‘Dat hebben we enorm onderschat.’||https://www.volkskrant.nl/nieuws-achtergrond/toenmalig-directeur-nam-zag-niets-in-verlagen-gaswinning-ik-dacht-niet-dat-we-groningen-daarmee-zouden-helpen~b72f3cd6/
2022-08-31||Ik hoorde vreemde dingen over een legendary penis, maar dat bleek ik verkeerd te verstaan||Ik was een kwartier te vroeg op het station en probeerde op het perron mijn koffie te roeren met een dun, houten staafje dat ongetwijfeld voor van alles geschikt was ( uitstrijkjes, het reinigen van de gehoorgang, een landingsbaan voor een lieveheersbeestje of het metselen van een very, very tiny house) maar niet voor het roeren van suiker door koffie met melkschuim. Naast me stonden twee vrouwen van een jaar of 30. De een was een schonkige blondine met dreadlocks in een vaal paars jurkje, de ander had kersrood geverfd haar en oren boordevol metalen ornamenten. ‘Dat heb ík weer, hoor’, riep de rode hardop in sappig Amsterdams. ‘Ben ik eindelijk van die borderliner Jeffrey af, en trap ik na drie dates wéér in een vent met een persoonlijkheidsstoornis. Wél een lekker ding, trouwens.’ De blondine knikte mat, alsof het haar niets verbaasde. De rode begon op te sommen: ‘Verlatingsangst. Overdag slapen en ’s nachts gamen. Amper sociale contacten. Wat zeg jij? Ik twijfel tussen een vermijdende en een afhankelijke persoonlijkheidsstoornis. Onveilig gehecht, ook.’ De blonde dacht even na. ‘Is dat niet gewoon een depressie?’, zei ze. ‘Hoe is het in bed? Gebeurt er wat?’ De rode maakte met haar rechterhand een kantelend gebaar. ‘Nou...’, sprak ze. ‘Dat gáát eigenlijk nog wel. En dat is best wel atypisch bij een depressie. Dus...’ Haar betoog werd onderbroken door luide muziek, het overbekende Get lucky van Daft Punk, uit een boombox, meegedragen door een pezige, dansende jongen die helemaal opging in de muziek. Een knappe jongen, wel. Hij zong mee: ‘She’s up all night ’til the suuuuun....You’re up all night to get sooome...’ Ik dacht terug aan zo’n tien jaar geleden, toen ik Get lucky voor het eerst hoorde. Ik vond het fascinerend dat een lied in mineur toch zo aanstekelijk vrolijk kon zijn. Ook hoorde ik vreemde dingen in de tekst, over een ‘legendary penis’ en een ‘Mexican monkey’ maar dat bleek ik verkeerd te verstaan. De jongen zette zijn boombox nog wat harder. ‘We’re up all night to get lucky...we’re up all night to get lucky...’, zong hij mee. ‘Godskolere’, sprak de rode. ‘Wat is dit nou weer?’ ‘Een klassieke narcist’ concludeerde de blonde. Woedend staarde ze naar de jongen. Lachend keek hij terug en dansend blies hij haar een kushandje toe. ‘Zág je dat?!’, siste de blonde. ‘Totaal passive agressive!’ ‘Hij heeft wél een lekkere kop’, zei de rode. ‘Dat is het, hè. Als ze een lekkere kop hebben, denken ze dat ze overal mee wegkomen. En dat is dan nog wáár ook.’||https://www.volkskrant.nl/mensen/ik-hoorde-vreemde-dingen-over-een-legendary-penis-maar-dat-bleek-ik-verkeerd-te-verstaan~bc3651be/
2022-08-31||The Translatieteam helpt kunstinstanties aan een little bit internationale allure ||Het Translatieteam works hard om Amsterdamse kunstinstellingen English words te laten usen. For Intergalactisch Theater Amsterdam (ITA) heeft het Translationteam de term ‘Achter de schermen’ vertaald als ‘Behind de scenes’. Zo heten nu bij ITA de filmpjes waarin het publiek iets over het maakproces van een voorstelling te weten kan komen. De filmpjes zelf zijn gewoon in het Netherlands. Helaas for intergalactic visitors, die speciaal met hun Ufo naar Ivo komen, zijn ook the toneelstukken nog steeds in het Dutch. Wel regelt ITA iedere donderdag boventiteling in English. Dat is alleen voor the English sprekende part of the galaxy. Duitse, Franse, Spaanse, Chinese, Portugese of Russische aliens hebben pech. Met boventiteling verbreken we de illusie dat teksten spontaan bij de acteurs opkomen. That is zo ongeveer de essentie van theater die zo sneuvelt, but in exchange we get there internationale allure for back. Ook heeft the Translatieteam meegedacht over de wens van het Intergalactische gezelschap een meer diverse groep theatermakers uit het verleden te eren. Dat programma heet, met dank aan de Translatieteam, ‘Need for Legacy', want nothing roept inclusiveness like geen Nederlandse woorden gebruiken om duidelijk te maken dat deze mensen een belangrijk onderdeel vormden van een theatertraditie die zich verder helemaal in the Nederlandse taal afspeelt. Ook in The Stedelijk Museum is het Translationteam actief. Vanaf 10 september is daar de collectie tot 1950 te zien onder de titel ‘Yesterday Today'. Op die manier hoopt the Stedelijk niet alleen te voorkomen dat mensen die not Englisch speaken zich ooit thuis gaan voelen in this museum van de stad Amsterdam, we willen ook benadrukken dat kunst echt alleen in het Engels te snappen is. The collectie van na 1950 heet ‘Everyday Someday and Other Stories’. Een naam die bedacht is vanuit de overtuiging dat nietszeggendheid in het Engels minder opvalt. De activistische tentoonstelling over klimaatverandering in het museum heet ‘In our F***ing Backyard’, want als het Translationteam van één ding overtuigd is dan is het wel dat een betere wereld begint met het impoverishen van onze language. Mochten subsidiegevers in de toekomst besluiten dat internationalisering en diversiteit niet langer speerpunten zijn en dat kunstinstellingen de kloof met de provincie moeten dichten, dan zullen we de instanties per direct in contact brengen het Dialectenteam.||https://www.volkskrant.nl/cultuur-media/the-translatieteam-helpt-kunstinstanties-aan-een-little-bit-internationale-allure~b56c20ab/
2022-08-31||In het ingetogen drama Drii Winter is het voor de kijker gissen naar het gemoed en de drijfveer van de personages ★★★☆☆||De Zwitserse Oscarinzending Drii Winter pint de blik van de kijker eerst maar even vast op een joekel van een zwerfkei die lang geleden gestrand is op een mistige Alpenweide. Er klinkt galmend gezang van een dorpskoor, dat gedurende de film af en toe in beeld zal verschijnen. Het is opgesteld tussen de bergnatuurpracht om de verwikkelingen in het noodlotsdrama van Michael Koch aan te kondigen. Van ‘het dorp was kalm’ tot het onvermijdelijke, ‘en de hemel werd donker’. De andere kei in de film is van vlees en bloed: de zwijgzame Marco, een bonkige boerenknecht met kleine oogjes. Hij is een relatieve nieuwkomer in het gehucht. Hij zal huwen met de ranke dorpeling Anna, die een kind heeft uit een eerdere relatie. Ook zij is geen open boek, maar haar knappe gezicht laat zich makkelijker lezen: ontevreden met haar bestaan als serveerster in de lokale herberg. Het uitgedunde dorp, met een geërodeerd restant manvolk, lijkt verder niet heel enthousiast over hun relatie. Marco wordt gedoogd als sterke arbeidskracht, maar meer ook niet. Dat de 40-jarige Zwitserse cineast de cast voor zijn tweede speelfilm (deels) uit de omgeving plukte behoeft eigenlijk geen speciale vermelding. Je ziet het al aan het maaiwerk op de berg: zo ritmisch een zeis bewegen op een steile helling, het ademt oefening. Ook het langs een kabel laten afdalen van de oogst is wonderschoon en mystiek in beeld gebracht. Zie balen stro die beneden plots uit de mist opdoemen. Hoofdrolspelers Simon Wisler (Marco) en Michèle Brand (Anna), in het dagelijks leven respectievelijk boer en architect, overtuigen in hun rol. De relatie van hun personages komt onder druk te staan als Marco last van hoofdpijn krijgt en vreemd gedrag gaat vertonen. Drii Winter, op het festival van Berlijn bekroond met een speciale juryprijs, is een ingetogen, fraai gefilmde en ook wat afstandelijke film, waarin de kijker moet tasten naar het gemoed van zowel Marco als Anna. Wat drijft deze mensen? Wat voelen ze eigenlijk voor elkaar? Of zijn ze gewoon maar toevallig en tijdelijk tegen elkaar gerold, als twee zwerfkeien?||https://www.volkskrant.nl/cultuur-media/in-het-ingetogen-drama-drii-winter-is-het-voor-de-kijker-gissen-naar-het-gemoed-en-de-drijfveer-van-de-personages~bc254a77/
2022-08-31||Als straks de ‘patiëntstapel’ moet krimpen, moeten we er maar biefstukjes van maken||‘Sorry, ik kan de ontslagbrief niet vinden in je dossier.’ Ongemakkelijk kijk ik van de jongeman naar mijn beeldscherm en weer terug. Ik haat dokters die alleen maar op hun beeldscherm loeren en nu doe ik het zelf. Ik moet weten welke antibiotica deze jongen heeft gekregen en voor hoelang. ‘O, maakt niks uit’, zegt de jongen. ‘Ik snap dat. Ik zit in mijn beroep ook 40 procent van de tijd achter mijn computer. ‘Ja? Wat doe jij dan?’, vraag ik. Hij recht zijn rug en heft trots zijn kin: ‘Ik ben boer.’ Ik vergeet direct waarmee ik bezig was en draai weg van de computer. ‘Ben jij ook 40 procent van de tijd bezig met papierwerk?’, vraag ik hem vol ongeloof. ‘Ja hoor. Mijn vader en ik zitten samen in het boerenbedrijf, maar die wordt helemaal duizelig van alle regels, codes en formulieren waarmee we ons werk moeten verantwoorden. Dus dat stuk doe ik. Na twee uur ben ik altijd blij om weer stront te scheppen in de stal.’ We lachen en ik herken wat hij zegt. Na het invullen van diverse paarse-krokodillenvreters ben ik ook altijd blij met gewone patiëntenzorg. Met de voeten in de klei in plaats van de stront. Hij vertelt over de boerderij die al generaties in zijn familie is. Toen zijn opa nog boerde, was de boerderij klein. De koeien stonden op de deel, die slechts met een deurtje werd gescheiden van het woonhuis. De 25 koeien hadden namen en kregen pas later zo’n nummeroorbel. Zijn opa werkte hard. Zeven dagen in de week. Toen zijn zoon het overnam en hijzelf kwam te overlijden, zei hij op zijn sterfbed: ‘Doe hennig an met de boerderie. Genoeg is goed genoeg.’ Maar in de jaren daarna werd het meegaan in de trend van grootschaligheid of verdwijnen. Go big or lose your home. Europese subsidies en leningen werden verstrekt. Er ontstonden coöperaties met managers en bedrijfsadviseurs die allemaal hetzelfde zeiden: groei! Dat zou efficiënter, goedkoper en beter zijn. Maar voor wie? De jongeman staat op: ‘We hebben het ook laten gebeuren hoor. Zo simpel is dat. Maar de machten en krachten waar wij mee te maken hebben…’ Hij pauzeert even. ‘Ik denk eigenlijk dat jij in jouw vak wel weet wat ik bedoel.’ Ik knik instemmend. ‘Nou ajuus he. Bedankt.’ Ik vraag mij af of we in de gezondheidszorg niet precies hetzelfde doen als wat de afgelopen decennia in de landbouw is gebeurd. Ook in de zorg moet alles groter, sneller, efficiënter en effectiever. Zeggen consultants, zorgverzekeraars, investeerders en banken ons dat we de patiëntstapel moeten vergroten. Supersized health care met concentratie van zorg, het fuseren van ziekenhuizen en het samensmelten van huisartspraktijken tot ‘plofpraktijken’. De laatste doen denken aan de megastallen van de boeren en zijn steeds vaker in het bezit van buitenlandse investeerders die praktijken opkopen en aan de ketting der grootschaligheid rijgen. We zijn in de gezondheidszorg in een existentiële crisis beland. Het moet grootschaliger maar ook persoonsgerichter. De zorg dicht bij de patiënt organiseren en zoveel mogelijk op afstand. De zorg concentreren en zoveel mogelijk regionaal organiseren. De patiënt de regie geven en de vrije artsenkeuze afschaffen. We gaan van voor naar achter van links naar rechts, maar staan feitelijk gewoon stil. Met de rug tegen de muur door een schaarste aan zorgpersoneel die zal blijven groeien, omdat we nog steeds niet willen investeren in mensen. Liever doen we dat in de techniek die ons belooft te redden. ‘Het hoeft helemaal niet ‘minder’, het moet alleen ‘slimmer’, vertellen zorginnovatie-experts en techbedrijven ons. Partijen die het zorgsysteem zien als een markt met een enorme kapitaalpotentie. Voedsel is handel. Zorg is handel. Het publieke belang is ondergeschikt geraakt aan dat van de vrije markt. Zolang dat zo blijft, blijven wachtlijsten, personeelstekorten en zorgkosten groeien en ontwricht de zorgcrisis per dag onze samenleving meer. De gezondheidszorg rijst als een soufflé buiten de grenzen van zijn kunnen, totdat het zoveel gebakken lucht bevat dat de hele zooi implodeert. Net als bij de veestapel zullen we dan tot de conclusie komen dat de patiëntstapel snel en drastisch moet inkrimpen. Hoe? Misschien kunnen we patiënten verkopen aan het buitenland. Of er biefstukjes van maken. Danka Stuijver werkt als huisarts. Zij schrijft om de week een wisselcolumn met Harriet Duurvoort.||https://www.volkskrant.nl/columns-opinie/als-straks-de-patientstapel-moet-krimpen-moeten-we-er-maar-biefstukjes-van-maken~b3668552/
2022-08-31||Evolution is een ambitieus drama over oorlogstrauma met fraai doorgevoerd magisch realisme ★★★★☆||De eerste pak ’m beet twintig minuten van drieluik Evolution maken zo veel indruk dat ze de hele film in het hoofd blijven – en dat is precies de bedoeling van deze nieuwe van het Hongaarse filmkoppel Kornél Mundruczó (regie) en Kata Wéber (scenario). In een geelverlichte kelder met een kale betonnen vloer en kale muren vol donkere vlekken volgt de camera drie zwijgende, schrobbende mannen. De gaskamer van een concentratiekamp tijdens de Tweede Wereldoorlog, vreest de kijker snel, zonder te weten met wie we hier precies te maken hebben. Eén man peutert een pluk haar uit een voeg in de muur. Een ander schroeft een douchekop af en ontdekt een haarstreng in de leiding. Paniekerige verontrusting spat van de gezichten. Dan wordt een huilend kind uit een afgesloten put gered (vermoedelijk de Eva aan wie dit eerste hoofdstuk de titel dankt). De close-up van haar gezicht snijdt door de ziel, wanneer ze op de zijspan van een motor in handen van een soldaat richting veiligheid wordt gereden. De sporen van het allerergste zijn soms onuitwisbaar, blijkt uit het verdere verloop van de film. En die sporen barsten in meerdere hoofdstukken letterlijk door de kieren van de omgevingen waarin de personages zich begeven, in een aantal schoolvoorbeelden van fraai doorgevoerd magisch realisme. Wanneer in het tweede hoofdstuk dertiger Lena in hedendaags Berlijn in een beklemmende ruzie belandt met haar oude, wat verwarde moeder (wederom zonder directe uitleg maken Mundruczó en Wéber voelbaar dat het hier om de bejaarde uitvoering van Eva gaat), worden de contouren zichtbaar van een ambitieus drama over intergenerationeel oorlogstrauma. Het derde hoofdstuk staat in het teken van Lena’s tienerzoon Jonas, die na escalerende pesterijen door de schoolleiding op omfloerste wijze als slachtoffer van antisemitisme wordt beschouwd. Al wil Jonas niets weten van zaken die zo oneindig veel groter lijken dan de invloed die hij kan uitoefenen op zijn directe omgeving. Na hun internationale doorbraak met hun indrukwekkende Engelstalige relatiedrama Pieces of a Woman (Oscarnominatie voor hoofdrolspeelster Vanessa Kirby), keren Mundruczó en Wéber terug naar hun minder eenduidige cinema. Zoals de straathondenopstand in White God (2014) en zwevende vluchteling in Jupiter’s Moon (2017) voor meerdere interpretaties vatbaar waren, zo mag de kijker deels eigenhandig lijnen trekken tussen de drie verhalen die de personages in Evolution binden. Ook de suggestie dat die verhalen in één ononderbroken opname zijn gedraaid, maakt van die wat cerebrale bezigheid een wervelend schouwspel.||https://www.volkskrant.nl/cultuur-media/evolution-is-een-ambitieus-drama-over-oorlogstrauma-met-fraai-doorgevoerd-magisch-realisme~bcd44a04/
2022-08-31||In Firebird spreken alle acteurs Engels met Oostblok-accent. Daardoor voelt elke scène even nep ★★☆☆☆||Een eerste blikwisseling, en je weet genoeg. Die jonge militair (Tom Prior) en die nieuwe piloot (Oleg Zagorodnii), gelegerd in een Estse Sovjet-vliegbasis anno 1977, gaan het pittig krijgen samen. Het Ests-Britse drama Firebird, geschreven door regisseur Peeter Rebane en zijn Engelse hoofdrolspeler Prior, schetst een waargebeurde liefdesgeschiedenis die elders al werd omschreven als een pilotenvariatie op Brokeback Mountain. Rebane benadert het materiaal behoorlijk kuis: explicieter dan de gretige fallische symboliek (zie het door overvliegende straaljagers gesuggereerde orgasme) wordt het niet. Dat past bij de heimelijkheid van de romance en ook bij de onbeschaamd ouderwetse toon van de film. Helaas gaat het verder flink mis, dankzij het stroperige script en de voertaal: alle acteurs, of ze nu Russische of Estse personages spelen, spreken Engels met Oostblok-accent. Daardoor voelt elke scène even kunstmatig en nep. Jammer, want Zagorodnii en vooral Prior doen wat ze kunnen om de boel tot leven te wekken.||https://www.volkskrant.nl/cultuur-media/in-firebird-spreken-alle-acteurs-engels-met-oostblok-accent-daardoor-voelt-elke-scene-even-nep~b75dd31c/
2022-08-31||Buitengewoon elegant voert Decision to Leave je een diep doolhof van intriges en misleidingen in ★★★★☆||Hoeveel dubbele bodems er ook openklappen, hoe troebel de relatie tussen de hoofdpersonages ook mag zijn, in de loop van de zinderend romantische film noir Decision to Leave wordt één ding steeds duidelijker: er zit van alles in de jaszakken van Hae-Joon, rechercheur moordzaken in Busan. Om te beginnen is daar natuurlijk een smartphone – mobieltjes spelen een cruciale rol in de elfde speelfilm van de Zuid-Koreaanse meestercineast Park Chan-wook. Minstens zo onontbeerlijk voor de slapeloze Hae-Joon (Park Hae-il) is zijn flesje oogdruppels. Je ziet ze hem voor het eerst gebruiken wanneer hij zijn onderzoek begint naar de ongelukkige dood van een amateur-bergbeklimmer. En zo vormt dat druppelen telkens de opmaat tot beslissende momenten in de film, die je buitengewoon elegant een diep doolhof van intriges en misleidingen invoert. Hae-Joon heeft ook altijd lippenbalsem, handcrème en een blikje pepermuntjes bij zich, en een stalen handschoen waarmee hij mesaanvallen kan afweren. Dat laatste attribuut komt hem goed van pas in een van de fraaie achtervolgings- en vechtscènes die de elegische toon van Decision to Leave kort onderbreken. Ongetwijfeld zat er ooit ook steevast een pakje sigaretten in Hae-Joons jas, maar hij is al een poosje gestopt met roken. Misschien slaapt hij daardoor zo slecht. En misschien dat politiepartner Soo-wan (Go Kyung-pyo) daarom twee sigaretten tegelijk aansteekt, als gewoonte uit de tijd dat ze nog samen rookten. Park (Oldboy, Stoker) sprenkelt prachtige details in het rond, in zijn eerste film sinds The Handmaiden (2016). Met de kleinste vingerwijzingen suggereert hij gevoelens die de personages nooit, of indirect, tegen elkaar uitspreken. Geen wonder dat het Koreaanse mijmerliedje Mist, waarin de zangeres verdwaalt in de nevel van een voorbije relatie, steeds weer opduikt. Het is ook niet voor niets dat Seo-Rae (Tang Wei), de Chinese weduwe van een douanebeambte, zulke opvallende kleren draagt: de ene keer een citroengele bloes boven een rok van donkerblauw fluweel, de andere keer een jurk die zowel blauw als zeegroen zou kunnen zijn. De kleur hangt af van het licht dat erop schijnt, en die ongrijpbare kleur zegt wellicht ook iets over haar karakter en intenties. Hae-Joon, gelukkig getrouwd maar op afstand wonend van zijn echtgenote, valt als een blok voor Seo-Rae. Sigaretten zouden vast goed van pas zijn gekomen bij hun kennismaking. Nu kan hij haar slechts crème en pepermuntjes aanbieden, en haar op chique sushi trakteren wanneer ze de hele avond voor het verhoor op het politiebureau verblijft. Kijk hoe ze na het eten samen de tafel afruimen, nu al volledig op elkaar ingespeeld: wat een briljante, gaaf gecomponeerde en sluimerend zwoele scène is dat, net als eigenlijk alle scènes uit Decision to Leave. Park Hae-il en Tang Wei hebben nauwelijks fysiek contact nodig om het tussen hun personages te laten knallen en broeien. Anders dan bij het expliciete The Handmaiden schuilt de erotiek van Decision to Leave in uitgestelde ontladingen, in fantasieën en gedachten die mogelijk stuklopen op de realiteit. Park won met Decision to Leave de regieprijs op het Filmfestival van Cannes. Hij wilde een hommage brengen aan de klassieke Koreaanse liefdesdrama’s van weleer, maar tijdens het kijken kun je ook makkelijk denken aan Alfred Hitchcocks Vertigo (1958) en Paul Verhoevens Basic Instinct (1992): eveneens misdaadverhalen waar de mannelijke speurder zichzelf verliest in zijn obsessie voor een mysterieuze, mogelijk fatale vrouw. Het is alsof Decision to Leave steeds het pad van die voorgangers bewandelt (zie ook de zeelandschappen, de koel expressieve politie-interieurs en de breuk halverwege de film), om vervolgens toch zijn eigen plan te trekken. Want wat wil Seo-Rae eigenlijk van Hae-Joon? Is de liefde wederzijds, of gebruikt ze hem slechts om alle verdenkingen van zich af te schudden? Femme fatale of niet, Decision to Leave is minder een nuchter misdaadverhaal dan het relaas van een gedoemde romance. Niet voor niets diende de bitterzoete, doodlopende affaire uit David Leans Brief Encounter (1945) als belangrijke inspiratiebron voor Park en zijn vaste coscenarist Jeong Seo-kyeong. Mooi hoe de helden van Decision to Leave steeds verder verdwalen in elkaars blikken, handelingen en woorden, of in de herinnering aan dat alles. Misschien is Parks nieuwe film in de eerste plaats een oefening in stijl, en dan vooral de stijl van het perspectief. Terwijl Decision to Leave voornamelijk Hae-Joons blik volgt, en soms die van Seon-Rae, kiest Kim Ji-yongs camera herhaaldelijk nogal bizarre standpunten: de ogen van de dode man, een urn met gifpillen. Of het scherm van Hae-Joons telefoon, zodat je tussen de teksttekens door naar zijn gezicht kijkt, terwijl hij wacht op Seo-Raes volgende sms’je. Die levenloze perspectieven hebben op de een of andere manier te maken met de donkere verhouding tussen de twee personages, maar je krijgt nauwelijks tijd om daar rustig over na te denken. Het hoge verteltempo, de bijzonder virtuoze montage en de constante stroom plotwendingen zorgen ervoor dat je het geheel soms nauwelijks kunt bijbenen. Dat wreekt zich enigszins. Decision to Leave is koeler en afstandelijker dan hij wil zijn, zonder de emotionele mokerslag die alles naar een nóg hoger plan had getild. Maar dat voelt haast als muggenziften bij een film die zo elegant in de afgrond van de menselijke psyche kijkt. Een film ook waarvan je menig beeld zou willen opdrinken, en die smeekt om opnieuw bekeken te worden – al is het maar om te zien of er nóg meer in Hae-Joons jaszak zit.||https://www.volkskrant.nl/cultuur-media/buitengewoon-elegant-voert-decision-to-leave-je-een-diep-doolhof-van-intriges-en-misleidingen-in~bb7d313f/
2022-08-31||Vrijwel elke scène in Fall staat in dienst van de klamme handen en knikkende knieën ★★★☆☆||Fall, een hoogtevreesopwekkend spektakel waarin twee jonge vrouwen een ruim 600 meter hoge tv-toren beklimmen en bovenin vast komen te zitten, is qua opzet en uitvoering zo functioneel en doeltreffend dat zelfs de titel verticaal wordt geschreven. Vrijwel elke scène in de film, op de matig gespeelde en sowieso niet bijster overtuigende aanloop na, staat in dienst van de klamme handen en knikkende knieën waarin de aanschaf van een bioscoopkaartje resulteert. Meer is Fall niet. Meer hoeft een film soms ook niet te zijn. Een jaar nadat Becky (Grace Fulton) haar geliefde tijdens een gezamenlijke bergbeklimsessie ter aarde zag storten, tracht ze op uitnodiging van beste vriendin Hunter (Virginia Gardner) haar trauma onder ogen te zien – op ruim 600 meter hoogte dus. In de verlaten Californische woestijn filmt B-filmregisseur Scott Mann (Final Score) de toren als gevaarte dat alleen tijdens een stevige vlaag van verstandsverbijstering kan worden bedwongen. De volledige constructie trilt als Becky en Hunter hun eerste stappen zetten op de doorgeroeste treden, de staalkabels die de toren overeind houden incluis. Het materiaal tikt en kraakt. Een loszittende moer verschijnt in close-up in beeld. De wind suist angstaanjagend. Aasgieren loeren verlekkerd. In hun eerste doel slagen Becky en Hunter met overtuiging: op het hoogste plateau, na een nagelbijtend spannende klauterpartij om twee grote schotelantennes heen, maken ze met hun telefoons en meegebrachte drone de griezeligste opnamen. Beelden om later naar te kijken zodat je nooit meer ergens bang voor hoeft te zijn. Zo maakt Hunter (die speciaal voor deze plaatjes een push-upbeha uit de kast trok) van de welhaast ondraaglijke nood een deugd. Op speelse wijze prikt de film tijdens die momenten ook in de ijdelheid van een generatie die verwoede pogingen onderneemt om zo veel mogelijk likes te verzamelen op sociale media. Daar rolt overigens een aardige levensvraag uit: hoeveel is zo’n decolleté op 600 meter hoogte waard als de trap naar beneden afbreekt? Zonder telefoonbereik en met niemand in de wijde omtrek die de vrouwen ziet of hoort, transformeert Fall tot een soort puzzelfilm op de vierkante meter. Een variant op films als The Shallows (Blake Lively op een boei terwijl een hongerige haai rondjes zwemt) en 127 Hours (James Franco vast onder een rots), waarin MacGyver-achtig geknutsel met touw, haarband, een schoen en een selfiestick de oplossing moet brengen. Niet elke vondst of wending is vervolgens even geslaagd, maar een gemis is dat nauwelijks: de hoogte blijft de hele film voelbaar.||https://www.volkskrant.nl/cultuur-media/vrijwel-elke-scene-in-fall-staat-in-dienst-van-de-klamme-handen-en-knikkende-knieen~b73c142d/
2022-08-31||In The Princess krijgt de kijker de vrijheid zelf commentaar te bedenken bij het leven van Diana  ★★★★☆||Verlegen maar meteen innemend, zo betreedt Diana in The Princess haar tragische soapsprookje. Aan het begin van de documentaire zien we haar als werkende vrouw van 19 in een auto stappen. De voor haar huis samengedromde journalisten – hoe voelt ze zich, is ze al verloofd met prins Charles? – deren haar nauwelijks. Ze beseft nog niet dat de media hun jacht op haar hebben geopend, en dat die zal duren tot haar dood. Als toeschouwer besef je dat allemaal wél, en die voorsprong is wat The Princess zo schrijnend maakt. Je zou kunnen denken dat een nieuwe documentaire weinig toevoegt aan de eerdere documentaires, speelfilms, series en zelfs musicals die prinses Diana als personage opvoerden. Misschien was dat ook zo geweest wanneer de Engelse regisseur Ed Perkins de voor de hand liggende mix van archiefmateriaal en commentatoren had afgeleverd. In plaats daarvan stelde Perkins zijn film, zowel wat betreft de beelden als het gesproken commentaar, volledig samen uit contemporaine reportages, televisie-interviews en amateuropnamen. Dat geeft het krachtig gemonteerde The Princess een overrompelende directheid: tijdens het kijken voel je je vaak een tijdreiziger die midden in een afschuwelijk verlopende geschiedenis is beland maar verder machteloos staat. Daar gaat Diana dan, in haar koets, op weg naar de trouwplechtigheden. Ach, alweer zwanger, terwijl Charles lekker gaat polo spelen. Is dat niet Camilla Parker Bowles, Charles’ minnares en latere echtgenote? Het lijkt wel een paranoïde kostuumthriller, hoe Perkins vooruitwijzende shots van haar of een sinister kijkende koningin Elizabeth door het geheel strooit. En zie Diana moederziel alleen zitten op een bankje bij de Taj Mahal. Alsof ze nooit meer wil opstaan. Het is griezelig, hoe makkelijk de monsterlijke sensatiejournalistiek van toen je in zijn greep krijgt. Tegelijkertijd plaatst de vorm van The Princess je op een welkome kritische afstand. Zonder tussenkomst van talking heads die een hapklare interpretatie van de beelden voorschotelen, krijgt de kijker de vrijheid om eigen commentaar te bedenken en door projecties heen te prikken. Luister naar de seksistische ondertoon in de verslaggeving, bijvoorbeeld. En zie hoe Diana erop wordt afgerekend wanneer ze meer grip probeert te krijgen op haar rol in de alsmaar grotere draaikolk van paparazzi en collectieve hysterie. Waar sloeg die obsessie met Diana eigenlijk op, en wie cultiveerde die – de pers, of het hongerige publiek? Hoe zou het Diana vergaan in het tijdperk van smartphones, sociale media en desinformatie? Perkins schept ruimte en aanknopingspunten voor zulke overwegingen, terwijl de beelden intussen ook voor zichzelf spreken. Al moet je dan soms wel goed opletten. Wanneer Charles tegen journalisten zegt hoe gelukkig hij was toen hij met Diana trouwde, mis je makkelijk het ontregelend vuile gezicht dat zij achter hem trekt. Of maakte ze soms een liefdevol grapje?||https://www.volkskrant.nl/cultuur-media/in-the-princess-krijgt-de-kijker-de-vrijheid-zelf-commentaar-te-bedenken-bij-het-leven-van-diana~bfa99130/
2022-08-31||Wereldleiders treuren om overlijden Gorbatsjov: ‘Hij is een voorbeeld voor ons allemaal’||Het nagestreefde openstellen van de Sovjet-Unie leidde onbedoeld de vrijheid van talloze landen achter het IJzeren Gordijn in. Volgens de Poolse minister van Buitenlandse Zaken, Zbigniew Rau, vergrootte Gorbatsjov de ‘ruimte voor de bevrijding van de mensen die door de Sovjet-Unie tot slaaf gemaakt waren’. Ook volgens de Tsjechische premier Fiala droeg Gorbatsjov bij aan ‘de val van het communisme’. Tsjechië maakte zich gedurende het leiderschap van Gorbatsjov los van het communistische juk. ‘Hij was een belangrijke figuur in de wereldpolitiek van de tweede helft van de 20ste eeuw.’ De nieuwe wind in de Sovjet-Unie had eveneens de verzwakking van de DDR en daarmee de Duitse hereniging tot gevolg. ‘Hij schreef wereldgeschiedenis en was het voorbeeld van hoe één staatsman de wereld kan verbeteren’, zegt Angela Merkel, opgegroeid in de DDR en de langstzittende Duitse kanselier na de hereniging. ‘Ik voel nog steeds de angst voor de tanks en schoten in 1989. Maar de tanks kwamen niet.’ Maar niet in alle landen waar Gorbatsjovs leiderschap vrijheid inleidde, was hij een held. In de Baltische Staten verzette de Sovjet-troepen zich tegen de onafhankelijkheidsbeweging. ‘Michail Gorbatsjov probeerde de Sovjet-Unie te hervormen en faalde’, schrijft de Letse minister van Buitenlandse Zaken Edgars Rinkevics op Twitter. ‘Het einde van de Koude Oorlog was fantastisch, maar de moorden in Tbilisi, Vilnius en Riga zijn ook onderdeel van zijn erfenis.’ Zijn Litouwse collega zei zelfs dat Gorbatsjov vooral herinnerd zal worden voor ‘het vermoorden van burgers voor het in stand houden van de Russische overheersing’. Koude Oorlog In het westen zal Gorbatsjov toch altijd degene blijven die een definitief einde maakte aan de Koude Oorlog, en die misschien wel in het voordeel van het Westen beslechtte. ‘De geschiedenisboeken zullen hem herinneren als een grootheid die zijn grootse natie richting democratie leidde’, zegt James Baker, Amerikaans minister van Buitenlandse Zaken tussen 1989 en 1992. ‘De vrije wereld mist hem.’ De Amerikaanse president Joe Biden noemde hem een ‘zeldzame leider’, die ‘een veiligere wereld voor miljoenen’ veroorzaakte. Ook de Franse president Emmanuel Macron en Europese Commissievoorzitter Ursula von der Leyen stellen beiden dat Gorbatsjov de weg vrij heeft gemaakt naar een veilig en vrij Europa. Secretaris-generaal van de Verenigde Naties António Guterres noemt Gorbatsjov een ‘onvermoeibare pleiter voor wereldvrede’. In Rusland klinkt een heel ander geluid. Russische kranten gedenken Gorbatsjov als ‘de grafdelver van de Sovjet-Unie’, ‘de roekeloze president’ en ‘het hoofd van een grootse staat die het land niet in handen had’. Persbureau Ria Novosti gaat nog een stap verder door Gorbatsjov verantwoordelijk te houden voor de ineenstorting van de Sovjet-Unie, ‘een nationale catastrofe’ die ‘een hels vliegwiel’ in gang heeft gezet die dertig jaar later geleid heeft tot ‘de transformatie van Oekraïne in een slangennest voor nazi’s’. Ruimte voor een ander geluid is er nauwelijks meer in de Russische media. De persvrijheid die Gorbatsjov bracht, werd dit jaar na jaren van repressie tegen journalisten definitief de nek omgedraaid door president Poetin. Novaja Gazeta, de krant die Gorbatsjov hielp oprichten met geld verbonden aan zijn Nobelprijs voor de Vrede, moest dit jaar zijn redactie sluiten wegens censuur. Poetin, die het uiteenvallen van de Sovjet-Unie herhaaldelijk heeft omschreven als ‘de grootste geopolitieke catastrofe van de 20ste eeuw’, noemt Gorbatsjov op de website van het Kremlin ‘een staatsman met een gigantische invloed op het verloop van de wereldgeschiedenis’. Kremlin-woordvoerder Dmitri Peskov verduidelijkte woensdag dat Poetin niet tevreden is over dat verloop. Gorbatsjovs hoopte onterecht op ‘romantiek’ tussen Moskou en het Westen, zei Peskov woensdag. ‘De huwelijksreis is mislukt en de bloeddorstigheid van onze tegenstanders is aan het licht gekomen. Het is goed dat we ons dit op tijd hebben gerealiseerd.’ De Oekraïense regering heeft nog niet gereageerd op het overlijden van Gorbatsjov. In 2016 kreeg hij een toegangsverbod tot Oekraïne voor vijf jaar, omdat hij de annexatie van de Krim steunde. Zijn overlijden wordt door diverse wereldleiders aan de huidige oorlog in Oekraïne gekoppeld. ‘In een tijd van Poetins agressie in Oekraïne is zijn onvermoeibare inzet de Soviet-Unie te openen een voorbeeld voor ons allemaal’, zei de Britse premier Boris Johnson. ‘Hij overleed niet alleen in een tijd waarin de Russische democratie faalt’, zei de Duitse bondskanselier Olaf Scholz, ‘maar ook in een tijd waarin de Russische president Poetin nieuwe graven graaft in Europa en een verschrikkelijke oorlog is begonnen.’||https://www.volkskrant.nl/nieuws-achtergrond/wereldleiders-treuren-om-overlijden-gorbatsjov-hij-is-een-voorbeeld-voor-ons-allemaal~b824f336/
2022-08-31||Koopkrachtdeal kabinet: minimumloon én uitkeringen volgend jaar 10 procent omhoog||Vooral mensen met een kleine beurs worden geholpen. Zo stijgen zowel het minimumloon als de uitkeringen, zoals de AOW en de bijstand, vanaf 2023 met een ongekend percentage van 10 procent. De verlaging van de brandstofaccijns wordt tot in ieder geval 1 juli 2023 verlengd en ook de energietoeslag voor lagere inkomens wordt doorgezet. Daarnaast zijn er nieuwe maatregelen getroffen: de zorgtoeslag en de huurtoeslag gaan omhoog en de inkomstenbelasting in de eerste schijf gaat juist omlaag. Ook het kindgebonden budget stijgt. Met deze maatregelen denkt de coalitie de zwaarste klappen voor de laagste inkomens te kunnen opvangen. De middeninkomens profiteren van een verhoging van de arbeidskorting, zodat werkenden erop vooruitgaan. De lastenverlichting wordt voor een flink deel betaald door bedrijven en vermogenden. Zij gaan vanaf volgend jaar meer belasting betalen. Om dat te bereiken gaat mijnbouwheffing voor energiebedrijven omhoog. Daarmee wil het kabinet de bedrijven die nu profiteren van de hoge energieprijzen zwaarder belasten. Daarnaast gaat ook de winstbelasting omhoog. De plannen zullen voor een ander deel bekostigd worden door meer te vragen van vermogenden. Zo gaat het tarief in box drie omhoog. Daar staat tegenover dat er voortaan belastingvrij gespaard mag worden tot 57 duizend euro, dat is nu nog 50.650 euro. Verder wordt de zelfstandigenaftrek, een belastingkorting voor zzp’ers, versneld afgebouwd. Volgens betrokkenen gaat het om een steunpakket van structurele en incidentele uitgaven die samen uitkomen op een bedrag van ruim 15 miljard euro. De coalitiepartijen zijn vannacht na een marathon-overleg tot dit omvangrijke koopkrachtpakket gekomen, bevestigen bronnen rondom het kabinet aan de Volkskrant. Formeel worden de plannen pas met Prinsjesdag gepresenteerd. Maar de informatie die nu lekt uit het nieuw gesloten akkoord is bedoeld om bezorgde mensen gerust te stellen. Het CBS meldde eerder woensdagochtend een nieuw inflatiepercentage van bijna 14 procent. Steeds meer huishoudens hebben moeite om te voorzien in hun levensonderhoud.||https://www.volkskrant.nl/nieuws-achtergrond/koopkrachtdeal-kabinet-minimumloon-en-uitkeringen-volgend-jaar-10-procent-omhoog~b4afd8dc/
2022-08-31||‘De Koreaanse kijker ziet graag dat een film iets zegt over de tijd waarin we leven’||‘Hm-hm, hm-hm’, klinkt het ritmisch door de gesloten lippen van Park Chan-wook. Hij luistert aandachtig naar zijn tolk, die de woorden van de journalist omzet naar het Koreaans. En dan verschijnt er een glimlach op het gezicht van de 59-jarige cineast. ‘O, de octopus uit Oldboy! Ja, daar vraagt iedereen naar, nog steeds.’ Vergeet dat aanhankelijke octopusje uit de vorig jaar met een Oscar bekroonde Netflix-documentaire My Octopus Teacher. De beroemdste – en ongelukkigste – inktvis uit de filmwereld is die uit Parks verknipte, wrede en visueel sublieme wraakfilm uit 2002. Onvergetelijk: hoe zakenman Oh Dae-su, die na vijftien jaar eenzame opsluiting plots is vrijgelaten, in een sushirestaurantje een levend exemplaar wegkauwt, in zijn drang eindelijk weer iets levends te voelen. Tijdens het kauwen zwiepen de tentakels over zijn gezicht. De scène vereiste vier takes, en dus ook vier levende octopusjes; voor elk ervan zei de boeddhistische hoofdrolspeler een schietgebedje. De regisseur: ‘Mensen van buiten Korea denken dat ik geobsedeerd ben door octopussen. In mijn film The Handmaiden zit er ook nog eentje, ja, al wordt dat dier dan niet opgegeten. Maar dat kleine inktvisje in Oldboy is een totaal andere soort, met een totaal andere naam. Wat kan ik erover zeggen?’ Brede lach: ‘Ik heb niks met octopussen, van welke soort dan ook.’ Sinds vorige week draait Oldboy, dat twintig jaar geleden op het festival van Cannes door juryvoorzitter Quentin Tarantino werd geëerd met de Grand Prix, weer in de Nederlandse bioscoop, in een speciaal gerestaureerde kopie. Hij vergezelt Park Chan-wooks nieuwste speelfilm Decision to Leave, een romantisch moordmysterie over een detective die valt voor een vrouw die al of niet haar echtgenoot van een berg heeft geduwd. Het is zijn meest volwassen film, stelt Park. ‘Waarmee ik bedoel dat je volwassen moet zijn, lijkt mij, om alles erin op te pikken. Dat zit ’m in de personages. De detective en de verdachte vrouw verstoppen hun echte gevoelens. Ze draaien eromheen, of zeggen het tegenovergestelde van wat ze voelen, of iets wat twee verschillende dingen kan betekenen. Om al die subtiliteiten te kunnen lezen, heb je de nodige levenservaring nodig, denk ik.’ Als student filosofie aan een prestigieuze universiteit in Seoul raakte Park verslingerd aan film. Nadat zijn eerste eigen regiepogingen niet waren aangeslagen, werkte hij kortstondig als filmcriticus. In 2000 brak hij alsnog door met Joint Security Area, een oorlogsthriller over de geheime vriendschap tussen een paar grenssoldaten uit Zuid- en Noord-Korea die onverhoopt eindigt in bloedvergieten. Het werd de best bezochte film in Zuid-Korea tot dan toe. Tijdens een topoverleg tussen de twee Korea’s schonk de zuidelijke president een exemplaar van de dvd aan de toenmalig leider van Noord-Korea, Kim Jong-il, die een enorme filmcollectie bezat. Park vat zijn thematiek (veel wraak) en zijn voorkeur voor donkere humor in een opvallend vrije en losse filmstijl, die vol nuances en kleur zit, maar die toch ook niet afleidt. Zijn felle vechtscènes zijn vermaard, met name die in Oldboy, waarin het hoofdpersonage zich in een nauwe gang met behulp van een klauwhamer langs een stoet vijanden vecht, in videogamestijl. Ook Decision to Leave kent zo’n vechtscène die je meteen bijblijft: een achtervolging te voet die zó lang duurt dat de detective en de vluchtende crimineel uitgeput raken, om elkaar dan, hijgend op een dakterras, toch maar te lijf gaan, met mes (boef) en maliënhandschoen (detective). De regisseur: ‘Mensen zeggen me weleens dat ze na één minuut al kunnen zien dat een film van mij is. Ik geloofde dat nooit zo. Ze weten vooraf toch al dat ze naar een film van Park Chan-wook gaan? Ik probeer ook nooit mijn signatuur over een film te leggen, eerder het tegenovergestelde. Mijn grote wens is dat het publiek denkt dat films van mij door een andere regisseur zijn gemaakt. Maar goed, ik kan dat proces niet forceren: opzettelijk iets anders maken dan wat ik wíl maken. Dus misschien hebben die mensen toch gelijk, en heb ik als filmmaker een soort idioom.’ Nadat de Zuid-Koreaanse regisseur Bong Joon-ho in 2020 filmgeschiedenis had geschreven met Parasite, zijn zwarte komedie over de kloof tussen arm en rijk Korea (de eerste niet-Engelstalige winnaar van de Oscar voor beste film), groeide de aandacht voor het filmland. Al sinds de jaren negentig, toen de censuur van het eerdere repressieve militaire regime was weggevallen, produceert Zuid-Korea opvallend hoogwaardige cinema. In 2021 beleefde het land ook op tv-gebied zo’n enorme piek, met de eveneens over klassenstrijd handelende, zeer gewelddadige survivalserie Squid Game, een onverwachte wereldhit op Netflix. Hallyu is de Koreaanse benaming voor de ‘golf’ aan populaire cultuur. Dit jaar maakte betaalzender Netflix bekend dat het 450 miljoen dollar ging investeren in Zuid-Koreaanse ‘content’. Er doen allerlei verklaringen de ronde voor die zo florerende film- en tv-cultuur van het land. Dat de regisseurs en scenaristen, ook vanwege de grillige geschiedenis van het schiereiland, als verhaalvertellers wat makkelijker het extreme opzoeken, bijvoorbeeld. Gevraagd naar zijn verklaring zegt Park: ‘Je kunt de theorie aanhangen dat het geheel aan de filmmakers ligt, de regisseur en scenarist, en de producent en de studio: zij maken tenslotte de films. Maar er bestaat ook een andere invloed: die van het publiek. De studio zal rekening houden met de wens van dat publiek: wat zij graag zien, dáár maken we meer van. En als iemand eens een wat meer pionierende of uitdagende film maakt, kan het publiek positief reageren en zich openstellen – of juist niet. ‘Het Koreaanse publiek ziet graag genrefilms, daarin is het niet vreemd. Maar in plaats van al die conventies en formules waaraan die genres zich vaak houden, zien zij liever dat zo’n genrefilm minder strikt is afgebakend. Dat zo’n film óók reflecteert op onze samenleving, bijvoorbeeld, en iets kan zeggen over de tijd waarin we leven.’ Een misdaadthriller mag voor het Koreaanse publiek bijvoorbeeld best een horror- of gruwelelement bevatten. ‘Of iets waarom ze kunnen lachen, iets wat hun hart beroert. Alles bij elkaar in die ene film.’ Kortom: Korea heeft naast de beste filmmakers ook het beste publiek? ‘Hm. Een niet-eenkennig publiek. En zij geven ons filmmakers een vonk. Om nóg creatiever te zijn.’||https://www.volkskrant.nl/cultuur-media/de-koreaanse-kijker-ziet-graag-dat-een-film-iets-zegt-over-de-tijd-waarin-we-leven~bd8c8f33/
2022-08-31||Ik had aan Sigrid Kaag kunnen denken, maar die heb ik nooit voor heks uitgescholden||Minstens een keer per jaar denk ik aan de kinderarts dr. Israëls, die praktijk hield in de Haringvlietstraat in Amsterdam. Om onverklaarbare redenen was ik doodsbang voor dr. Israëls, zodat ik mezelf op een dag genoodzaakt zag zijn vrouw, die tevens zijn doktersassistente was, uit te schelden voor ‘heks’ of ‘ouwe heks’. Ik zal vier zijn geweest. Mijn moeder vond het vreselijk, misschien omdat ze een oogje had op dr. Israëls. In het stadje Salem, ten noorden van Boston, vond aan het eind van de 17de eeuw een aantal beruchte heksenprocessen plaats. Tegenwoordig staat het stadje geheel in het teken van de heks. Heksenindustrie is eveneens toeristenindustrie. Het was waarschijnlijk onvermijdelijk dat ik juist daar weer aan dr. Israëls en zijn vrouw moest denken. Ik had ook aan Sigrid Kaag kunnen denken, maar die heb ik nooit uitgescholden voor heks. Hoewel Picasso heeft beweerd dat hij er een leven over heeft gedaan om als een kind te schilderen, is het najagen van de vierjarige in jezelf geen garantie voor grote prestaties. Niet het verlangen naar liefde maar het verlangen naar vijandschap drijft veel volwassenen voort. Vermoedelijk omdat liefde vaak teleurstelt, lees de Bijbel. De vijand herkent men eraan dat hij zelden teleurstelt. Vandaar dat de Duitse dichter Friedrich Hebbel in zijn toneelbewerking van het Bijbelboek Judith Holofernes laat zeggen: ‘Had ik maar een vijand, eentje maar.’ In Salem liepen pubers rond die zich hadden verkleed als ‘heksen’, althans zoals zij dachten dat heksen eruitzagen. Zij leken naar niet naar vijanden maar naar acceptatie te snakken. Identificatie met de heks als redding uit de eenzaamheid. Je kunt je met Kafka identificeren, of de heks. Verder veel heksenmusea in Salem. Steeds weer gleden mijn gedachten af naar dr. Israëls, mijn moeder, zijn vrouw. Een kleine driehoek waarin ik luidkeels mocht figureren.||https://www.volkskrant.nl/mensen/ik-had-aan-sigrid-kaag-kunnen-denken-maar-die-heb-ik-nooit-voor-heks-uitgescholden~bc9d9388/
2022-08-31||Kunstenbond sleept Rijk voor rechter vanwege coronaverliezen zzp’ers in cultuursector||De vakbond had begin juli het Rijk gesommeerd om zelfstandigen te compenseren, omdat velen van hen geen noodsteun hebben gekregen. Als het kabinet niet snel met een voorstel daarover zou komen, zou de Kunstenbond de staat voor de rechter dagen. Kortgeleden hebben vier ministeries, waaronder het ministerie van Onderwijs, Cultuur en Wetenschap (OCW), gezamenlijk aansprakelijkheid afgewezen. Dit betekent dat de Kunstenbond nu daadwerkelijk een rechtszaak begint. De vakbond was al bezig een dagvaarding op te stellen voor het geval dat de eis zou worden afgewezen. De dagvaarding is volgens een woordvoerder nog niet klaar, waardoor het nog even zal duren voordat het proces kan worden aangespannen. De Kunstenbond wil niet bekendmaken wat de ministeries hebben geantwoord op de eis. ‘Onze advocaat zegt dat openbaarmaking hiervan onze kansen verkleint bij de rechter’, aldus de woordvoerder. Wel wilde ze kwijt dat de bond verrast is door de ‘algemeenheden’ waarmee aansprakelijkheid werd afgewezen. Al lang klinkt de kritiek dat culturele bedrijven en instellingen dankzij de noodsteun van de overheid overeind konden blijven, terwijl zzp’ers in de steek werden gelaten. Het kabinet keerde meer dan 3 miljard euro uit, maar blijkens onderzoek profiteerden zelfstandigen daar relatief weinig van, terwijl zij meer dan de helft zouden uitmaken van alle werkenden in de culturele en creatieve sector. ‘Ondanks de vele signalen, onderzoeken, adviezen en zelfs de erkenning van de Staat dat de zzp’ers in de culturele en creatieve sector extra hard zijn geraakt in de pandemie, heeft de Staat het beleid hier niet op aangepast’, schrijft de Kunstenbond woensdag in een persbericht. De actie van de vakbond wordt ondersteund door negen zzp’ers die ‘zeer zware financiële gevolgen’ hebben ondervonden na het uitbreken van de pandemie. De vakbond schat dat zzp’ers in de cultuursector in 2020, 2021 en het eerste kwartaal van 2022 een gezamenlijk omzetverlies hebben geleden van 1,6 miljard euro. Dat bedrag kan niet worden gelijkgesteld met schade, maar geeft wel aan hoe groot de financiële gevolgen waren van de pandemie. Van de circa 130 duizend zzp’ers die bij het begin van pandemie in de sector werkten, hebben zo’n 70 duizend veel verlies geleden, aldus de Kunstenbond. In de Tweede Kamer hekelen de oppositiepartijen SP, GroenLinks en PvdA al twee jaar de financiële achterstelling van zzp’ers bij de noodsteun. De ‘Taskforce culturele en creatieve sector’, die na het uitbreken van de pandemie is opgericht en 111 organisaties vertegenwoordigt (waaronder werkgeversverenigingen en vakbonden), waarschuwde eind vorig jaar dat er extra geld voor zzp’ers moet worden uitgetrokken, omdat anders een personeelsprobleem ontstaat en herstel moeilijk zal zijn. Veel zelfstandigen hebben de cultuursector verlaten toen zij zonder werk kwamen te zitten.||https://www.volkskrant.nl/cultuur-media/kunstenbond-sleept-rijk-voor-rechter-vanwege-coronaverliezen-zzp-ers-in-cultuursector~b3f00a0f/
2022-08-31||Nasa waagt zaterdagavond nieuwe lanceerpoging onbemenste maanmissie||Maandagmiddag moest de ruimtevaartorganisatie de lancering van de meest ambitieuze missie in decennia nog afblazen, nadat problemen waren ontdekt met motor 3 van de hoofdtrap van de raket. Die bereikte niet de benodigde temperatuur, zo meldde een sensor. Met nog veertig minuten op de teller werd de lanceerklok stopgezet. De lancering werd een uur later geschrapt. Artemis 1, zoals de maanmissie officieel heet, moet de eerste worden van minimaal drie geplande Artemis-missies, vernoemd naar de tweelingzus van de mythologische Apollo. Die missies moeten mensen uiteindelijk terugbrengen naar de maan, ruim vijftig jaar nadat de laatste mens er vertrok. Als Artemis 1 – nog zonder mensen aan boord – slaagt, vliegen astronauten met missie Artemis 2 naar verwachting in 2024 een rondje om de maan. ‘Op z’n vroegst in 2025’, lees: waarschijnlijk later, volgen dan de eerste nieuwe voetstappen, gezet door een vrouw en een niet-witte persoon. In de nacht van dinsdag op woensdag kondigde Nasa aan dat ze zaterdag een nieuwe lanceerpoging zal wagen. Die lancering moet ergens tussen 20:17 en 22:17 uur Nederlandse tijd plaatsvinden. Lukt dat niet, dan is maandag 5 september een nieuwe uitwijkmogelijkheid. De verwachting is dat Nasa die datum echter alleen zal gebruiken wanneer de lancering zaterdag mislukt door slecht weer. Dat is niet ondenkbaar: de oorspronkelijk geplande reservedatum, vrijdagavond 2 september, kon door de slechte weersverwachting ook geen doorgang vinden. Mislukt de lancering opnieuw door technische problemen, dan zou het uitstel weleens veel langer kunnen duren. Het technische probleem dat de raket maandag aan de grond hield, is namelijk nog altijd niet opgelost. De betrokken ingenieurs vermoeden dat de temperatuursensor bij motor 3 niet naar behoren werkt, maar dat de motor zelf wel goed functioneert. Als dat inderdaad zo is, zou de raket veilig kunnen opstijgen. Die specifieke sensor kan men voor zaterdag, nu de raket op het lanceerplatform staat, niet meer repareren. De ingenieurs hopen daarom dat ze via een omweg alsnog voldoende meetgegevens kunnen verzamelen die bewijzen dat de motor inderdaad naar behoren werkt. Als ze in dat bewijs voldoende vertrouwen hebben, en niet op nieuwe technische problemen stuiten, zal de raket vertrekken. Als ze dat vertrouwen niet hebben, vrezen de meeste experts dat de ingenieurs de raket zullen terugrollen naar de loods voor een uitgebreidere analyse. Als dat gebeurt, zal de lancering minimaal een paar weken vertraging oplopen.||https://www.volkskrant.nl/wetenschap/nasa-waagt-zaterdagavond-nieuwe-lanceerpoging-onbemenste-maanmissie~bddec126/
2022-08-31||Nigeria verbiedt als eerste land buitenlandse modellen in reclames||Het verbod geldt voor ‘elke advertentie die gericht is op of wordt weergegeven op de Nigeriaanse advertentieruimte’, zo kondigde de Nigeriaanse reclametoezichthouder vorige week aan. Op dit moment moeten bedrijven al een boete betalen voor het inzetten van buitenlandse modellen, omgerekend ongeveer 240 euro per overtreding. Maar binnenkort moet het helemaal afgelopen zijn met witte mensen in de hoofdrol in Nigeriaanse reclamespotjes. Een dergelijk verbod is een primeur in de internationale reclamewereld. Volgens de aankondiging komt de stap voort uit het beleid van de Nigeriaanse regering voor ‘de ontwikkeling van lokaal talent en inclusieve economische groei’. Ook schrijft de reclameraad over ‘noodzakelijk acties om de Nigeriaanse reclamebranche te laten groeien’, een bedrijfstak waarin vorig jaar naar schatting 450 miljoen euro omging. Nigeria heeft de grootste economie van Afrika en is met 200 miljoen inwoners voor veel bedrijven een interessante markt. Het accountantsbureau PricewaterhouseCoopers voorspelt dat de entertainment- en mediasector in Nigeria de komende vijf jaar sneller zal groeien dan waar ook ter wereld. De verwachting is dan ook dat de maatregel veel werkgelegenheid zal creëren voor Nigeriaans talent. Hoewel de wet alle buitenlanders uitsluit, lijkt die vooral gericht tegen de oververtegenwoordiging van witte acteurs en modellen. ‘Als je tien tot twintig jaar geleden de commercials zou bekijken, zou ik zeggen dat ze bijna fiftyfifty waren als het gaat om buitenlandse gezichten. En alle voice-overs hadden Britse accenten’, zegt Steve Babaeko, voorzitter van de nationale vereniging van reclamebureaus, in de Britse krant The Times. Voor een deel komt dat door grote multinationals als Coca-Cola, die hun wereldwijde campagne ook in de voormalige Britse kolonie inzetten. Maar ook veel Nigeriaanse merken gebruiken buitenlanders als hun vaste gezicht of stem. De afgelopen jaren zag Babaeko al langzaam verandering plaatsvinden in de Nigeriaanse reclamewereld, aangewakkerd door ‘een nieuw gevoel van trots’ onder de bevolking. Hij denkt dat de wet goed aansluit op de wens van jongeren om zichzelf in de media vertegenwoordigd te zien. ‘Mensen zullen zeggen: we zijn met ongeveer 200 miljoen. Je maakt mij niet wijs dat er geen Nigeriaanse modellen voor deze commercial te vinden zijn’, zegt Babaeko. Veel Nigerianen hebben de stap met enthousiasme ontvangen, maar er zijn ook mensen die zich zorgen maken over de mogelijke negatieve gevolgen. De vraag is vooral hoe internationale bedrijven met de wet zullen omgaan. Lopende campagnes worden niet meteen op 1 oktober afgekapt, maar de reclameraad zegt de looptijden niet te verlengen en ook geen hergebruik toe te staan van advertentiemateriaal waarin buitenlanders zijn ingezet. Het biermerk Guinness, populair en wijd verkrijgbaar in veel Afrikaanse landen, had zijn strategie eerder al aangepast. De huidige reclamecampagne voor de Afrikaanse televisie is door een Nigeriaanse regisseur geschoten in Lagos, de grootste stad van Nigeria, met voornamelijk acteurs van eigen bodem.||https://www.volkskrant.nl/nieuws-achtergrond/nigeria-verbiedt-als-eerste-land-buitenlandse-modellen-in-reclames~b79acb55/
2022-08-31||CBS: Inflatie in augustus met 13,6 procent nog hoger dan maand eerder||De inflatie is al tijden erg hoog doordat de prijzen voor gas en elektriciteit hard zijn gestegen. Maar die hogere kosten voor energie werken ook steeds harder door in de voedselprijzen. Volgens het CBS waren voedingsmiddelen, drank en tabak in augustus bijna 11 procent duurder dan in dezelfde maand vorig jaar. Het inflatiecijfer dat woensdag naar buiten kwam, is berekend volgens de geharmoniseerde Europese methode, die altijd hoger uitvalt dan de eigen methode van het CBS. Dat cijfer verschijnt pas volgende week. In juli bedroeg de inflatie volgens de Europese rekenmethode nog 11,6 procent. Doordat onmisbare producten zoals eten, drinken, gas en licht snel duurder worden, dreigen de kosten voor het levensonderhoud voor veel Nederlandse huishoudens onhoudbaar te worden. De lonen kunnen de geldontwaarding momenteel namelijk niet bijhouden, waardoor veel Nederlanders minder te besteden hebben dan enkele maanden geleden. Na een marathonoverleg over de begroting tussen de coalitiepartijen verklaarde het kabinet woensdagochtend dat het nieuwe plannen heeft gemaakt die goed moeten zijn voor de koopkracht van Nederlanders, zonder in detail te treden. De marktprijzen voor gas liepen in augustus op tot nieuwe recordniveaus. Daardoor stegen de prijzen voor energie, benzine, diesel en andere brandstoffen afgelopen jaar met ruim 88 procent op jaarbasis. De hoge gasprijzen komen vooral door de vrees dat Rusland de toevoer van de brandstof naar Europa verder zal afknijpen. De inflatie in de eurozone bedroeg in juli 8,9 procent op jaarbasis. Doordat de waarde van de euro steeds verder wegzakt, dreigt Europa achter te blijven op de VS. Hierdoor worden in dollar genoteerde grondstoffen duurder. Afgelopen weekeinde spraken centrale bankiers in Europa zich uit voor een renteverhoging om de inflatie aan te pakken. In de eurozone is de rente nog alleen van negatief naar 0 procent teruggebracht, in de VS is de rente al verhoogd tot tussen 2,25 en 2,5 procent. Onder meer ECB-bestuurslid Isabel Schnabel en de Franse centralebankpresident François Villeroy zeiden dat een volgende stap nodig is. Klaas Knot, president van De Nederlandsche Bank, zal bij het volgende ECB-overleg op 8 september pleiten voor een renteverhoging van minimaal 0,5 procentpunt en mogelijk zelfs 0,75 procentpunt. ‘Het inflatieprobleem in Europa is op dit moment zo groot dat ik denk dat het onze opdracht is om elke zes weken de rente te verhogen tot het moment dat het inflatiebeeld stabiliseert rond de 2 procent’, aldus Knot tegenover de NOS. Maar het aanpakken van de inflatie met het rentewapen is niet zonder gevaren. Een hogere rente verhoogt de kans op een recessie, waar nu al voor wordt gevreesd. De vraag is vooral of die recessie – twee kwartalen van negatieve groei – al in 2022 zal komen of pas in de eerste helft van 2023. In Europa ligt een rentestijging bovendien extra gevoelig, omdat daardoor de zwakke zuidelijke economieën met hun enorme staatsschulden in acute financiële problemen kunnen worden gebracht.||https://www.volkskrant.nl/economie/cbs-inflatie-in-augustus-met-13-6-procent-nog-hoger-dan-maand-eerder~b4d7b3c9/
2022-08-31||Coalitiepartijen bereiken na marathonoverleg akkoord over nieuwe begroting ||Dat melden premier Mark Rutte en vicepremier Sigrid Kaag. De overeenkomst komt net op tijd voor een belangrijke deadline. De grote vraag is hoe het kabinet de komende tijd huishoudens gaat ondersteunen nu de inflatie zo hoog is en de kosten voor levensonderhoud voor een grote groep Nederlanders onhoudbaar dreigen te worden. Daarover wilden de twee bewindslieden niet veel kwijt, behalve dat de plannen goed zullen zijn voor de koopkracht van Nederlanders. ‘Dat is ook het enige wat we er erover gaan zeggen’, zei Rutte. In principe zou vooral gesproken worden over de begroting van volgend jaar, maar het kabinet heeft beloofd ook te kijken of er nog voor dit jaar maatregelen mogelijk zijn voor koopkrachtherstel. Daar kwam wel steeds een waarschuwing bij dat er op korte termijn niet heel veel steun te verwachten is, omdat dat praktisch lastig uit te voeren zou zijn. Rutte noch Kaag wilde zeggen welke mogelijkheden op dat vlak gevonden zijn. De inhoud van de plannen wordt bekendgemaakt op Prinsjesdag, de derde dinsdag in september. Om dat te halen, moeten de plannen uiterlijk woensdag naar de Raad van State gestuurd worden. Kaag zei dat ze zich geen zorgen had gemaakt dat het overleg in het zicht van de haven zou stranden. ‘We wisten dat we eruit zouden komen, alleen is het fijn dat we er om 05.23 uur ook écht uit zijn.’ Volgens Rutte zijn de vraagstukken ‘heel omvangrijk’, en waren de gesprekken daardoor ‘heel complex’. De marathonsessie was volgens hem dan ook noodzakelijk. ‘Anders hadden we het niet gedaan. We mogen elkaar graag, maar slapen is ook fijn.’||https://www.volkskrant.nl/nieuws-achtergrond/coalitiepartijen-bereiken-na-marathonoverleg-akkoord-over-nieuwe-begroting~b396a26c4/
2022-08-31||Diners, massagestoelen en spooksalarissen: drie vragen over zelfverrijking bij de Duitse publieke omroep||Een dienstauto van 150 duizend euro inclusief ‘massagestoelen’. Een verbouwing van de directieverdieping, kosten: 1,4 miljoen euro. Extravagante diners voor de crème de la crème van de Berlijnse society, met als resultaat lucratieve consultancycontracten voor haar echtgenoot. En dat alles op kosten van de belastingbetaler. De soap rond Patricia Schlesinger (61), baas van de Berlijnse regiozender RBB en voorzitter van de publieke omroepkoepel ARD, begon in de lente. Sindsdien onthullen Duitse media het ene na het andere sappige detail. Schlesinger is een bekende Duitse journalist met een lange carrière bij ARD, de publieke omroepkoepel waaronder in Duitsland ook de negen regionale omroepen vallen. Ze was het gezicht van diverse nieuws- en achtergrondprogramma’s op de landelijke zender van ARD en leidde deelredacties bij de noord-Duitse publieke omroep NDR. In 2016 kreeg ze de leiding over RBB, de regiozender voor Berlijn en de omringende deelstaat Brandenburg. Sindsdien leeft ze als God in Frankrijk, blijkt nu – zij het in Duitsland. Nadat Business Insider eind juni ontdekte dat er een justitieel onderzoek liep naar een consultantcontract ter waarde van 100 duizend euro tussen Schlesingers echtgenoot en de Messe Berlin – de ‘jaarbeurs’ van Berlijn – rollen details over de misbruikte euro’s over de Duitse krantenpagina’s. Ook door onderzoek van RBB-journalisten zelf. Etentjes, een reis naar Londen, spooksalarissen. De RBB-top zou een bonussysteem hebben opgetuigd waarbinnen hoge functionarissen elkaar tienduizenden euro’s toekenden, vaak na het doorvoeren van bezuinigingen. Begin augustus trad Schlesinger af als ARD-voorzitter, een paar dagen later als RBB-baas. Spin in het web lijkt Wolf-Dieter Wolf (78). Wolf is niet alleen een befaamde vastgoedmagnaat in de Duitse hoofdstad, op zijn cv staan ook tientallen nevenfuncties. Van voorzitter van de basketbalbond tot sponsor van de opera, en van voorzitter van de Raad van Toezicht van de Berlijnse beurshal tot bestuursvoorzitter van – jawel – RBB. In de eerste hoedanigheid keurde hij vermoedelijk de bonussen bij RBB goed, in de tweede huurde hij Schlesingers man in als consultant. Ook Wolf legde beide functies neer. En ja, schrijft de Süddeutsche Zeitung: als je je in die kringen beweegt, dan zou het zomaar kunnen dat je niet meer in de gaten hebt dat tonnen aan belastinggeld in combinatie met het woord ‘massagestoelen’ slecht vallen. Zelf zegt Schlesinger dat de uitgaven onderdeel waren van netwerkactiviteiten ten behoeve van de zender. Niet voor niets werd Schlesinger als eerste RBB-baas verkozen tot het prestigieuze voorzitterschap over omroepkoepel ARD. Daarmee bracht ze nationaal prestige naar de hoofdstad. Even uniek was dat de andere acht ARD-bestuursleden hun vertrouwen in de voltallige RBB-top deze maand publiekelijk opzegden. Als het aan conservatieve politici ligt wel. Elk Duits huishouden betaalt maandelijks 18,36 euro om een netwerk van 21 televisie- en 83 radiozenders te onderhouden ten behoeve van nieuws, cultuur en vermaak. De verplichte Rundfunkbeitrag levert jaarlijks 8 miljard euro op. De publieke omroep en haar financiering liggen al jaren onder vuur vanuit de rechterzijde: te duur, te uitgebreid, te links. Nu blijkt dat er tienduizenden euro’s zijn verkwist aan extravagante eetfestijnen terwijl de chauffeurs buiten stonden te wachten, slijpen conservatieve politici de messen. Oppositieleider CDU roept op tot hervorming bij de publieke omroep en ‘meer balans in de verslaggeving’. De rechts-radicale AfD stelde dat het publieke omroepstelsel ‘onhervormbaar’ is en volledig moet worden afgeschaft. De RBB staat nu onder grote druk om zo snel mogelijk een opvolger te vinden, en komt vermoedelijk woensdag met een interim-kandidaat die mag gaan pogen de verbrijzelde reputatie van de publieke omroep te lijmen. Een taak die des te belangrijker is in een tijd waarin ‘alternatieve feiten’, de coronacrisis en oorlog ook in Duitsland zorgen voor afnemend vertrouwen in media, politiek en democratie.||https://www.volkskrant.nl/nieuws-achtergrond/diners-massagestoelen-en-spooksalarissen-drie-vragen-over-zelfverrijking-bij-de-duitse-publieke-omroep~b4fa5a94/
2022-08-31||Wordt dit de eerste rustige coronawinter? Jaap van Dissel: ‘Het beeld is niet heel ongunstig’||Daar zit hij, opvallend ontspannen achter zijn bureau op zijn werkkamer bij het RIVM, alsof er de afgelopen tweeënhalf jaar niets bijzonders is gebeurd. De storm is gaan liggen, het OMT is ontbonden, de strijd tegen corona is in rustiger vaarwater gekomen. En dus wordt die strijd weer gewoon geleverd vanuit het Centrum Infectieziektebestrijding, waar Jaap van Dissel directeur is, door een ‘covid-19-responsteam’ dat wekelijks de laatste cijfers en ontwikkelingen doorneemt. Nog geen vijftig coronapatiënten liggen er op de intensive care. Niet niks, maar wel een aantal dat al maanden min of meer constant is. ‘Nou ja, in zoverre kan ik daarin meegaan dat we eigenlijk al geruime tijd helemaal geen maatregelen meer hebben anders dan de basisregels: testen bij klachten en isolatie als de uitkomst positief is. We zitten nu op een niveau dat vergeleken met eerder heel laag is. We zien in Nederland, maar ook in andere Europese landen, dat het echt dalende is. ‘Tegelijk is het natuurlijk niet weg. Komende tijd wordt het weer spannender. Het weer verandert, de seizoensinvloed gaat van min naar plus. Mensen komen terug van vakantie. Dus zullen we de komende tijd moeten zien.’ ‘Dat is koffiedik kijken, ik kan het ook niet voorspellen. De kritische periode komt nog, in het najaar. Het hangt ook af van wat er in het buitenland gebeurt. Die varianten zijn natuurlijk steeds ergens vandaan gekomen.’ ‘Wat in ieder geval opmerkelijk is, is dat we van omikron toch een aantal forse pieken hebben gezien, zonder dat dat meteen leidde tot heel hoge aantallen ziekenhuis- en ic-opnamen of overbelasting van de zorg. Als dat het beeld is dat zich de komende maanden voortzet, dan zou ik zeggen: dat is niet heel ongunstig. ‘En we gaan natuurlijk nog een herhaalbooster aanbieden, hopelijk met het vernieuwde vaccin dat ook de component omikron in zich draagt. Daar verwacht je natuurlijk ook effect van, zeker op ernstige ziekte en ziekenhuisopnamen.’ Hij verbetert: ‘Door vaccinatie én doorgemaakte infectie. Maar je hebt gelijk: wat we nu zien, is vooral het beschermende effect van immuniteit.’ ‘Ja, vandaar dat we die herhaalvaccinatie geven. Als je vraag is of er genoeg communicatie wordt ingezet… Mij valt juist op hoeveel spotjes ik de laatste tijd zie en hoor: corona is niet voorbij. En dan moet de oproep om je te laten vaccineren nog komen. Of het voldoende is, zal moeten blijken. Je wilt het percentage dat straks de prik komt halen zo hoog mogelijk maken.’ ‘De ziekenhuispatiënten in deze golven zijn toch wel de alleroudsten… Maar je vraag is natuurlijk terecht. Alleen is zoiets uiteindelijk toch een politieke keuze. Als je als voorstel hebt: ik wil eigenlijk naar een zo laag mogelijke circulatie van het virus, dan zul je toch weer het aantal contacten ingrijpend moeten verminderen, of de kans op overdracht moeten verkleinen. En dat betekent: additionele maatregelen. Dat is natuurlijk een beleidskeuze.’ ‘Ik denk dat corona de aandacht heeft gevestigd op: beter nadenken over gezonde binnenruimtes. Wat zijn daarvan de karakteristieken en hoe kun je dat beïnvloeden? Dat is belangrijk, niet alleen voor corona, maar ook voor een heleboel andere respiratoire infecties. ‘Maar het moet zich natuurlijk niet alleen op CO2-meters concentreren. Ook hier heb je weer te maken met een heleboel factoren. Denk alleen al aan de plaatsing van die meters ten opzichte van deuren en ramen, noem maar op. Het creëren van gezonde binnenruimtes is een belangrijke discussie, die gewoon moet worden voortgezet.’ Iets anders waarmee Van Dissel dit najaar te maken krijgt, zijn de evaluaties. Twee rapporten van de Onderzoeksraad voor Veiligheid en een parlementaire enquête zitten in het vat. Daarnaast is er een bescheiden hoeveelheid vakliteratuur aan het ontstaan over de vraag wat de maatregelen zélf voor bijeffecten hadden. Leerachterstanden bij kinderen, uitgestelde behandelingen bij patiënten en faillissementen van bedrijven zijn immers allemaal factoren die gezondheidsschade kunnen opleveren. Maar pas op, benadrukt Van Dissel ogenblikkelijk als je ernaar vraagt: maak niet de denkfout dat er zónder maatregelen niets was gebeurd. Het virus had harder toegeslagen, de zorg was overbelast geraakt, mensen zouden zélf maatregelen nemen. ‘Als er buiten een ernstige ziekte rondgaat, kun je als persoon denken: ik wil wel dat mijn gezin het niet krijgt, ik blijf thuis. Dat zag je in de eerste fase. De winkels waren niet gesloten, maar toch was het netto-effect van het rondgaan van het virus dat er veel minder personen in de winkelstraat waren.’ ‘We zitten natuurlijk maar deels op de economische kant, maar andere delen van het RIVM wel. Dus ja, dit soort onderzoek gebeurt. En niet alleen bij het RIVM, maar ook breder door universiteiten en internationale instituties zoals de Organisatie voor Economische Samenwerking en Ontwikkeling, de Oeso.’ ‘Dat is natuurlijk weer een heel complexe vraag. En helaas is het antwoord ook complex. Waarop hebben we gestuurd? Dat waren ziekenhuis- en ic-opnamen. Maar is het nou zo dat we totaal geen ic-belasting hebben gezien? Nou, nee: tot wel twaalfhonderd patiënten. We zijn echt tot het randje gegaan, terwijl we toch een belangrijk deel van de infecties wisten te voorkomen met die heftige maatregelen. Als je die helemaal had losgelaten, was je er ver overheen geweest.’ ‘Dat zul je allemaal moeten uitzoeken. Wat voor de hand ligt, is vergelijkingen maken met het buitenland. Maar die gaan al snel mank op de details. Zweden wordt vaak als voorbeeld genoemd, waar het dan allemaal heel anders zou zijn, met minder maatregelen. Terwijl… Als ik met mijn Zweedse collega praat, zegt die: ik zie niet veel verschil. Alleen hield men zich in Zweden veel meer aan allerlei vrijwillige suggesties.’ ‘Ja, die analyse kan ik zeker volgen. Het is natuurlijk altijd een gevaar dat op de loer ligt. En waarvan ik alleen maar kan zeggen: we moeten daar strakke rollen in houden. Dat hebben we naar mijn idee in onze OMT-adviezen ook gedaan. Ik ga niet over het beleid, dat wil ik ook helemaal niet.’ ‘Dat ben ik echt niet met je eens. Het feit dat je als adviseur vaak in Den Haag wordt gezien, betekent natuurlijk niet dat je op de stoel gaat zitten, en al helemaal niet op schoot gaat zitten van iemand anders. Als ik naar de landen om me heen kijk, van België tot Engeland, daar deden mijn collega’s ook altijd mee aan de persconferenties. Wij hebben het juist weinig gedaan.’ ‘Dat is iets wat eventueel uit de evaluaties kan komen, maar ik denk dat het fout zou zijn als we in Den Haag een advies over de schutting zouden gooien en dan hard weghollen. Dialoog is nodig. Het jargon is anders, je moet duiding geven. Ik denk dat dit gewoon bij de rol hoort. Niet versmallen en zeggen: dit moet je doen. Maar juist verbreden en aangeven: dit zijn de mogelijkheden en consequenties. En de keuzen die men vervolgens maakt, die zijn verder niet aan ons.’ ‘Ik sta er positief in. Je zegt terecht: dit is iets wat geweldige invloed heeft gehad, niet alleen qua ziekte en sterfte, maar ook sociaal-economisch. Het is logisch dat je dat onder het vergrootglas legt. Ik heb daar totaal geen moeite mee, ik kijk er zelfs naar uit. Ik ga het meemaken.’ ‘Je bedoelt: eerder stoppen? Nou, dan zou ik niet meer met energie en plezier naar het werk gaan. En nee, dat heb ik helemaal niet.’||https://www.volkskrant.nl/wetenschap/wordt-dit-de-eerste-rustige-coronawinter-jaap-van-dissel-het-beeld-is-niet-heel-ongunstig~b48f17d0/
2022-08-31||Rusland bedreigt ouders Oekraïense schoolkinderen in bezet gebied||Veel pro-Oekraïense inwoners die in bezette steden als Cherson en Melitopol zijn achtergebleven, voelen er niets voor om hun kinderen naar de ‘scholen van de vijand’ te sturen. Maar de druk is groot. Volgens de Oekraïense regering dreigen de bezettingsautoriteiten zelfs ouders die weigeren uit de ouderlijke macht te zetten. Hun kinderen gaan in dat geval naar een internaat. De invoering van het Russische lesprogramma is een duidelijke aanwijzing dat het Kremlin van plan is de veroverde gebieden op den duur in te lijven bij Rusland. Volgens de Oekraïense minister van Onderwijs Lilija Hrynevytsj is het doel van Moskou de ‘Oekraïense identiteit uit te wissen’. Via het onderwijs hoopt Rusland niet alleen de jeugd te kunnen indoctrineren, maar ook greep te krijgen op de ouders. Als zij dwars blijven liggen, gaat dat ten koste van de toekomstkansen van hun kinderen. In de Sovjetperiode was dat voor ouders een belangrijk motief om zich maar neer te leggen bij de situatie, ook al waren ze het er niet mee eens. Thuis kritiek uiten wordt, net als toen, onder het nieuwe systeem ook riskanter, zeker nu de door Moskou benoemde bezettingsautoriteiten straffen hebben gesteld op het ‘belasteren van de Russische strijdkrachten’. Je moet oppassen dat je kind niet zijn mond voorbijpraat op school. Oekraïense ouders zijn ook bang dat hun kinderen zullen worden gedwongen om mee te doen aan ‘militair-patriottische’ lessen die onder president Poetin populair zijn geworden op Russische scholen. Die zijn volgens diens aanhangers nu extra nodig om de jeugd een ‘positief beeld van de soldaat bij te brengen’. Op last van de door Rusland benoemde ‘militair-civiele autoriteiten’ is het Oekraïense lesmateriaal op de weinige scholen die het oorlogsgeweld hebben overleefd, al vervangen door Russische lesboeken. Ook zijn vrijwel alle Oekraïense boeken uit de bibliotheken verwijderd, tot aan sprookjesboeken toe. De overstap naar het Russische curriculum plaatst ook het Oekraïense onderwijzend personeel voor een pijnlijk dilemma: kiezen voor hun leerlingen of voor hun vaderland? Ruim vóór het begin van het nieuwe schooljaar kregen zij te horen dat ze schriftelijk moesten instemmen met het Russische lesprogramma, een procedure die doet denken aan de loyaliteitsverklaring die de Duitse bezetters in de Tweede Wereldoorlog eisten van Nederlandse docenten en studenten. Het personeel kreeg soms zelfs thuis bezoek om hen onder druk te zetten. Wie weigerde, raakt zijn baan kwijt, was de boodschap. Toch zou volgens de Oekraïense regering het overgrote deel van de docenten niet zijn gezwicht voor de druk van de bezetters. Docenten die wel met de Russen meewerken, hangt een straf boven het hoofd. Zij kunnen volgens de Oekraïense wet enkele jaren gevangenis krijgen voor collaboratie met de vijand. Nog erger is het stigma van ‘landverrader’ dat zij dan voor altijd dragen, al hebben Oekraïense partizanengroepen die achter de Russische linies opereren laten weten dat zij geen aanslagen zullen uitvoeren op ‘overlopers’ op scholen. De afgelopen tijd zijn wel verscheidene andere ‘collaborateurs’ opgeblazen in bezet gebied. Het is nog onduidelijk hoeveel schoolkinderen donderdag bij het begin van het schooljaar in bezet gebied zullen komen opdagen. Om tegenwicht te bieden organiseert het Oekraïense ministerie van Onderwijs onlinelessen voor scholieren aan de andere kant van het front. Maar dat kan op technische problemen stuiten: op veel plaatsen hebben Russische internetproviders het inmiddels overgenomen. Andersom kampen de bezettingsautoriteiten met een nijpend personeelstekort. Pro-Russische docenten die blijven, zijn op bijscholingscursus gestuurd, soms zelfs naar Moskou, maar het zijn er kennelijk veel te weinig. Het ministerie van Onderwijs in Moskou is de afgelopen maanden druk bezig geweest personeel te werven, onder meer bij scholen en lerarenopleidingen in Siberië. Sommige Russische docenten meldden zich vrijwillig, uit ‘patriottische motieven’. Zij dromen ervan mee te helpen aan het herstel van een rijk waarin de Oekraïners ‘weer gewoon Russen’ zijn. Maar tegenover Novaja Gazeta. Europe, de Russische krant in ballingschap, gaven enkele kandidaten toe dat zij zich toch vooral door het salaris hadden laten lokken of door het huis mét tuin dat hun in het vooruitzicht werd gesteld. Kennelijk zijn zij ervan overtuigd dat Poetin de bezette gebieden nooit meer uit handen zal geven.||https://www.volkskrant.nl/nieuws-achtergrond/rusland-bedreigt-ouders-oekraiense-schoolkinderen-in-bezet-gebied~b7a404af/
2022-08-31||Hoe moeten de Oekraïners hun eigen stad Cherson innemen?||De aanvallen die het Oekraïense leger maandag is begonnen om de stad Cherson te heroveren, kwamen niet uit de lucht vallen. De herfst is in aantocht en drassig terrein is niet in het voordeel van de Oekraïners, die kilometers moeten overbruggen om bij Cherson te komen. De grond is nu hard genoeg voor tanks en pantservoertuigen om op te rukken. Het Oekraïense leger, dat claimt op diverse plekken door de eerste Russische verdedigingslinies te zijn gebroken, zou volgens diverse berichten zo’n vijf dorpjes hebben ingenomen. Deze bevinden zich op zo’n 20 tot 30 kilometer van Cherson. Het leger hoopt dat de vernietigende raketaanvallen van de afgelopen weken op Russische aanvoerlijnen, munitiedepots en commandocentra een snelle opmars mogelijk maken. Mochten de Oekraïners straks inderdaad aan de poorten staan van Cherson, dan rijst de vraag: hoe neem je een stad in die wordt omgeven door een zee van door de Russen bezet gebied? Zo’n 20- tot 30 duizend Russische soldaten, waaronder die van de elitetroepen VDV, verdedigen de stad. Die verdrijf je niet zomaar. Amerikaanse militaire functionarissen gaven maandag een inkijkje in de Oekraïense strategie om de eerste bezette stad te heroveren op de Russen. Kyiv zou helemaal niet uit zijn op een verwoestende stadsoorlog. De eerste optie zou zijn om de Russen in Cherson af te sluiten van de rest van het Russische gebied en ze daarna te dwingen tot overgave. Door de uitschakeling van diverse bruggen over de Dnipro-rivier, heeft Rusland nu al moeilijkheden bij de bevoorrading van zijn eenheden. Voor het zover is, moeten de Oekraïners zo’n 20 kilometer gebied innemen tot aan de randen van Cherson. Deze opmars maakt ze echter kwetsbaar voor de Russische artillerie. ‘Het terrein is vlak, het is een delta met veel riviertjes en beekjes’, zegt brigade-generaal b.d. Ruud Vermeulen (73), voormalig bataljonscommandant bij de Luchtmobiele Brigade en docent aan de Hogere Krijgsschool. ‘Door gespreid op te treden, zo ver mogelijk uit elkaar, worden de Oekraïense eenheden minder kwetsbaar voor de Russische aanvallen.’ De VS, aldus Pentagon-functionarissen tegen nieuwssite Politico, denken dat Oekraïne ‘een goede kans’ heeft om bezet gebied weer te heroveren. Alleen, wat gebeurt er als die vernederende Russische overgave uitblijft? Met brute kracht de stad bestoken, wat de Russen hebben gedaan bij andere steden, is voor het Oekraïense leger uit den boze. Dan rest alleen een klassieke stadsoorlog: Cherson ingaan en van gebouw tot gebouw vechten. ‘Dat is een gebed zonder einde’, zegt Vermeulen, zich jarenlang bezighield met oorlogsstrategieën om een strijd in een stad uit te vechten. Volgens hem moet Oekraïne zich niet laten verleiden tot een stadsoorlog. ‘Die gevechten van huis tot huis zullen veel gevechtskracht en veel doden kosten.’ Dat kan Oekraïne later in de oorlog duur komen te staan, omdat direct inzetbare eenheden, met goed opgeleide militairen, cruciaal zijn. Vermeulen: ‘Je moet de Russische eenheden eigenlijk laten doodbloeden. Snij de stad helemaal af en stop hun bevoorrading, met name vanaf de rivier.’ Cruciaal daarvoor is volgens hem dat Oekraïne de Russische troepen aan de oostkant van de rivier flink onder druk houdt. Die troepen zijn belangrijk voor de bevoorrading van de Russen. Door aanvallen op belangrijke doelwitten, zoals vliegvelden en aanvoerlijnen, kunnen de Russische eenheden aan de westkant in de problemen komen. ‘Ze worden dan bovendien gedwongen hun collega’s in het oosten te hulp te komen. Dit zal de inname van Cherson makkelijker maken. Maar als de Russen zich niet overgeven, zal Oekraïne op een gegeven moment toch de stad in moeten gaan en stap voor stap gebouwen moeten innemen.’ De voormalige brigadegeneraal denkt dat de partij die mentaal het sterkst is, aan het langste eind trekt in Cherson. Vermeulen: ‘En de Russen hebben op dit vlak de nodige problemen, is het afgelopen halfjaar gebleken.’ Volgens hem dienen de Oekraïners de verliezen bij de Russen zo groot te maken, dat het hun wil om door te vechten aantast. De Russen hebben al moeten toezien hoe de bruggen over de rivier en andere doelwitten werden vernietigd met de Amerikaanse Himars-raketten. Ook partizanen en special forces hebben grote vernielingen aangericht. Vermeulen houdt het voor mogelijk dat de strijd om Cherson, onder andere vanwege de aanwezigheid in de stad van de Russische luchtlandingstroepen, tot in de winter kan duren. ‘De troepen aan de westkant gaan desnoods de rivier over en vechten zich uit de stad’, betoogt hij. ‘Dat zouden wij, als Nederlands leger, ook doen als je bent afgesneden. Als dat gebeurt, zal dat zowel militair als mentaal een grote mentale klap voor Rusland zijn.’||https://www.volkskrant.nl/nieuws-achtergrond/hoe-moeten-de-oekrainers-hun-eigen-stad-cherson-innemen~b7cdbf41/
2022-08-31||Lees hier het liveblog over de oorlog in Oekraïne van woensdag 31 augustus terug||||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-woensdag-31-augustus-terug~b8c3537e/
2022-08-31||Politie in Amerikaanse staat Indiana houdt verdachte aan in zaak omgekomen Nederlandse militair||De 22-jarige Shamar Duncan wordt verdacht van moord, maakte de politie bekend. De openbaar aanklager moet nog besluiten of Duncan officieel wordt aangeklaagd. De schietpartij vond buiten diensttijd plaats. De militairen waren op oefening in de Amerikaanse staat Indiana en waren in hun vrije tijd in de stad Indianapolis. In het hotel waarbij de schietpartij plaatsvond, verbleven meer Nederlandse commando’s. De omgekomen militair was medic en overleed twee dagen nadat hij werd neergeschoten aan zijn verwondingen. Voorafgaand aan de schietpartij zou er een vechtpartij zijn geweest in een bar, meldde de burgemeester van de Amerikaanse stad eerder deze week volgens lokale media. Volgens burgemeester Joe Hogsett heeft de politie ‘een goed beeld’ van wat er zich heeft afgespeeld. ‘Zoals ik het begrijp was er een ruzie in een bar, waarna de Nederlandse militairen teruggingen naar hun hotel. Ik weet niet precies wat ze samen buiten deden, maar er is mij verteld dat er een drive-byshooting was en dat er daardoor drie slachtoffers vielen.’ Sinds vorige maand is er geen vergunning meer nodig om een wapen te mogen dragen in de staat Indiana.||https://www.volkskrant.nl/nieuws-achtergrond/politie-in-amerikaanse-staat-indiana-houdt-verdachte-aan-in-zaak-omgekomen-nederlandse-militair~b5ac718a/
2022-08-31||Zevenendertig geïnterneerden delen één wc||Vandaag is de Koningin jarig (Wilhelmina, red.). Ondanks de gevaren die er aan verbonden zijn, prijkt er in bijna ieder huis wel iets dat oranje is en op een opvallende plaats staat. We kunnen het gewoon niet laten. Het laatste Kramatgroepje kwam vanmorgen onder hoera­geroep binnen. Het leek wel feest, maar volgende week vreten ze elkaar misschien op. De geneugten van het samenproppen van zoveel mensen op een klein, daarvoor ongeschikt stukje grond in veel te kleine ruimten doen zich nu voelen. Ten eerste de kwestie van de wc’s. De grond is moerassig en kan al het vuil en ­water van de wc’s niet verwerken. Gevolg: stank en vliegen. Er maken in dit huis zevenendertig mensen gebruik van de wc. Er is een pastoor bij­gekomen, een dikke. Gisteren ben ik ontzettend ziek geweest. Ik dacht: ‘Daar ga je, Dick, dit is het einde.’ Ik dacht werkelijk dat ik doodging. Ik heb een dag en een nacht voor pampus gelegen, vreselijke maagkrampen, overgeven, doodziek. Maar nu is het weer over. De meeste huizen puilen nu uit. Sommige mensen hebben nauwelijks slaapruimte. Zou dat in overeenstemming zijn met de internationale wetten op de internering van burgers? Ik denk het niet.||https://www.volkskrant.nl/cultuur-media/zevenendertig-geinterneerden-delen-een-wc~b609b913/
2022-08-31||De Volkskrant tv-selectie voor woensdag 31 augustus||NPO 3, 20.25 uur De laatste jaren is de bedreiging van politici, rechters, advocaten, opiniemakers en journalisten sterk toegenomen. Nederland kent hierdoor een groeiende vraag naar persoonsbeveiligers. In De bodyguard volgt Omroep WNL tien mensen die denken dat ze uit het juiste hout gesneden zijn voor dit beroep. De kandidaten zijn tussen de 21 en 42 jaar oud en hebben sterk uiteenlopende achtergronden, van student tot commando. Ze bereiden zich voor op een zware toets, afgenomen door de internationaal bekende persoonsbeveiligers Nico Raat en Malcolm Wynter. Veronica, 20.29 uur (Actie, James Wan, 2015) ‘Auto’s kunnen niet vliegen’, zegt racer, autodief en huisvader Brian O’Conner (wijlen Paul Walker) aan het begin van Fast & Furious 7 tegen zijn piepjonge zoontje, wanneer die een speelgoedautootje op de grond smijt. Wat volgt, is een film die deze levensles met verbluffend actiegeweld ontkracht. Auto’s bungelend boven de woestijn van Azerbeidzjan, auto’s die door de glazen façades van wolkenkrabbers boren: in dit beste deel uit de reeks is het allemaal mogelijk. De afwezigheid van Walker tijdens het laatste deel van de opnamen – hij kwam in november 2013 om bij een niet aan de film gerelateerd auto-ongeluk – werd ondervangen met dubbelgangers en knip- en plakwerk. RTL 5, 20.30 uur In het nieuwe seizoen van Five Days Inside wagen Eddy Zoëy en Geraldine Kemper zich op plekken die normaal niet voor buitenstaanders toegankelijk zijn. Als eerste bezoekt Zoëy deze week een revalidatiecentrum in Tilburg dat patiënten begeleidt die in coma hebben gelegen. Afhankelijk van het soort hersenletsel kan het intensieve traject van Mike, Leandro, Barry, Hans en Linda tot wel veertien weken duren. De komende weken verblijft Kemper onder meer in een vrouwengevangenis, een opvanghuis voor slachtoffers van huiselijk geweld en in een onderzeeër. NPO 1, 21.38 uur Voor de laatste lezing van deze zomer ontvangt Matthijs van Nieuwkerk de Surinaamse bestsellerauteur Cynthia McLeod in Summerschool. Als historicus is McLeod gespecialiseerd in mondelinge overlevering en de Surinaamse slavernijgeschiedenis, een thema dat een grote rol speelt in haar bekendste boek Hoe duur was de suiker, dat in 2013 werd verfilmd. In Summerschool heeft de meesterverteller het over Boni, Jolicoeur en Bron. Deze zwarte vrijheidsstrijders verzetten zich tijdens de slavernij met gewaagde acties tegen de plantagehouders en overheersers. NPO 2, 22.08 uur Met de Olympische Spelen van 1972 had Duitsland zich aan de wereld willen presenteren als modern en vriendelijke land, en de herinneringen aan de nazi-spelen van 1936 willen uitwissen. De gijzeling van de Israëlische delegatie door Palestijnse terroristen frustreerde die plannen. Terror at the Games: Munich ’72 laat vanavond zien hoe falend politieoptreden resulteerde in de dood van alle Israëlische gijzelaars. Dertig uur later werden de wedstrijden alweer hervat. In de vijftig jaar na het drama zijn de spelen nooit meer naar Duitsland teruggekeerd. Veronica, 23.12 uur (Actie, Scott Waugh, 2014) De autoloze scènes zijn schaars, in Need for Speed. Logisch dus dat de personages (stoere jongens, sexy meisjes) naar een drive-inbioscoop rijden wanneer ze film willen kijken. En dat ze vervolgens een van de beroemdste filmachtervolgingen ooit zien, die in Bullitt (1968), met Steve McQueen aan het stuur. Need for Speed, naar de gelijknamige videogame, verwijst volop naar filmklassiekers uit een tijd waarin blikschade nog niet uit een computer kwam. Hoofdrolspeler Aaron Paul (Breaking Bad) houdt je bij de les met zijn charisma. Fox, 00.10 uur (Fantasy, Tim Burton, 1990) Johnny Depp speelt de creatie van een gekke, maar beminnelijke uitvinder (horrorlegende Vincent Price in zijn laatste echte filmrol) en woont in een ogenschijnlijk eng kasteel dat zich ver buiten een overgestileerde Amerikaanse doorsneebuitenwijk bevindt. Als alter ego van filmmaker Tim Burton daalt hij, daartoe uitgenodigd door een montere huisvrouw (Dianne Wiest), af naar de gewone mensen, waar hij zijn gebrek (hij heeft scharen in plaats van vingers) weet uit te buiten als een uniek talent en ten slotte ieders hart steelt.||https://www.volkskrant.nl/cultuur-media/de-volkskrant-tv-selectie-voor-woensdag-31-augustus~b7810d2d/
2022-08-31||Nieuwste Nederlandse tennisverrassing Gijs Brouwer stunt in eerste ronde US Open||En weer, na Botic van de Zandschulp (26) en Tim van Rijthoven (25), verschijnt een Nederlandse tennisser van midden twintig uit het niets op het hoogste wereldtoneel. Gijs Brouwer is ditmaal de naam, 26 jaar oud, uit het Noord-Hollandse Venhuizen. In de eerste ronde van de US Open stuntte hij dinsdagnacht (Nederlandse tijd) tegen de Fransman Adrian Mannarino, de nummer 45 van de wereld: 6-3, 6-4, 6-4. Zelf begon Brouwer als nummer 181 van de wereld aan het grandslamtoernooi in New York. Voor dit seizoen had de linkshandige tennisser, 1.91 meter lang, nog geen ATP-toernooi gespeeld, laat staan een toernooi van het kaliber US Open. Eén keer had hij de finale van een challengertoernooi gehaald, eerder dit jaar in Tunis. In New York plaatste Brouwer zich via het kwalificatietoernooi, maar speelde hij in de eerste ronde alsof hij jarenlange ervaring op het hoogste podium had. ‘De droom wordt steeds groter,’ zegt hij een klein uur na zijn overwinning. ‘Ik heb drie sets gefocust gespeeld, we hadden een goed spelplan.’ Mannarino, toch geen kleine jongen, liet hij geen moment in de wedstrijd komen. De Fransman had vlak voor de US Open nog het ATP-toernooi van het Amerikaanse Winston-Salem gewonnen, waar hij onder meer Van de Zandschulp versloeg. Brouwer speelde hem aan flarden met precies servicewerk en lage slice backhands. Waar de Fransman zijn racket in de derde set tegen de stoel van de umpire smeet, bleef Brouwer ijskoud bij zijn grandslamdebuut. ‘Ik ben een rustige jongen,’ verklaart hij later. ‘Dat zit gewoon in me.’ Droogjes: ‘In de eerste ronde van een grand slam kun je maar beter kalm blijven.’ Net als Van de Zandschulp en Van Rijthoven, die respectievelijk vorig jaar en dit seizoen hun grote doorbraak kenden, bewandelde Brouwer een pad vol hindernissen. Als tiener speelde de Noord-Hollander vooral Future-toernooien, hoger dan de 342ste plaats op de wereldranglijst kwam hij vervolgens niet. In 2019 werkte zijn lichaam tegen. Brouwer raakte geblesseerd aan een pees en ging zwaar door zijn enkel bij een toernooi in Sint Petersburg. Eenmaal hersteld stond de coronapandemie voor de deur. Dit seizoen bleef hij fit, en ging het plots beter dan ooit. Vooral zijn eerste ATP-toernooi in Houston gaf hem een flinke scheut vertrouwen. Pas in kwartfinale werd hij uitgeschakeld door de Amerikaan Reilly Opelka. ‘Dat was een resultaat waarmee ik mezelf verbaasde,’ zegt Brouwer. Dat hij uitgerekend in Houston verder dan ooit reikte, is opmerkelijk. Brouwer werd geboren in de Amerikaanse stad, in de staat Texas. Veel heeft hij desondanks niet met de Verenigde Staten. Het was het land waar zijn ouders tijdelijk woonden, een paar maanden na zijn geboorte verhuisde hij naar Nederland. Een Amerikaans paspoort heeft hij niet. ‘Ik heb altijd geloofd in zijn mogelijkheden,’ zegt Michiel Schapers, die Brouwer begeleidt namens de Nederlandse tennisbond. Al eerder, van zijn vijftiende tot achttiende, trainde Brouwer in Amsterdam bij Schapers, die hem in 2019 opnieuw onder zijn hoede nam. Ook de oud-prof is onder de indruk van de manier waarop zijn pupil de kalmte bewaarde bij zijn debuut op de US Open. ‘Het is een rustige jongen, altijd in balans,’ zegt Schapers. ‘Hij heeft zich geen moment laten afleiden. Dat is heel knap.’ In New York kende Schapers ook vorig jaar succes, toen hij Van de Zandschulp begeleidde tijdens diens zegetocht naar de kwartfinale. Inmiddels werkt de Brabander met zijn oude coach Peter Lucassen. Brouwer voegt zich bij een groep Nederlandse tennissers die momenteel langzaamaan de wereld(sub)top naderen, en die later in hun carrière tot wasdom kwamen. Van de Zandschulp (22 op de wereldranglijst), Van Rijthoven (voorlopig 117) en de 26-jarige Tallon Griekspoor (46) - allen moesten ze fysieke en mentale obstakels overwinnen. Inderdaad is er sprake van een rode draad, ziet Schapers: ‘De puntjes moesten nog op de i worden gezet. Veel van deze jongens hebben vroeger samen getraind.’ Het succes is aanstekelijk, zegt Schapers. ‘Ze trekken zich aan elkaar op.’ Ook Van de Zandschulp en Van Rijthoven haalden de tweede ronde in New York. Griekspoor werd dinsdag uitgeschakeld. Schapers zag in de aanloop naar de US Open al tekenen van potentieel moois van Brouwer. In Chicago haalde die de halve finale van een challengertoernooi. ‘Daar zijn we daarna een aantal dagen gebleven om goed te trainen en de accenten te leggen.’ In de tweede ronde neemt Brouwer het donderdag op tegen de Italiaanse Lorenzo Musetti, de nummer 26 van de plaatsingslijst. ‘Als hij de overtuiging krijgt kan hij ver komen,’ zegt Schapers. ‘Waarom niet?’||https://www.volkskrant.nl/sport/nieuwste-nederlandse-tennisverrassing-gijs-brouwer-stunt-in-eerste-ronde-us-open~bd0e2021/
2022-08-31||Aantal mensen in de bijstand op laagste niveau in negen jaar||Dit blijkt uit nieuwe cijfers van het Centraal Bureau voor de Statistiek. Het is al het vijfde kwartaal op rij dat er minder bijstandsgerechtigden zijn dan een jaar eerder. De laatste keer dat zo weinig Nederlanders een bijstandsuitkering hadden, was in de lente van 2013. Met 401 duizend ligt het aantal bijstandsgerechtigden nog wel een stuk hoger dan vlak voor het uitbreken van de kredietcrisis in de herfst van 2008, toen 303 duizend Nederlanders van de bijstand gebruik moesten maken. Het hoogtepunt, in negatieve zin, was begin 2017, toen bijna 472 duizend mensen op een bijstandsuitkering aangewezen waren. De daling is waarschijnlijk het gevolg van de krappe arbeidsmarkt: nu er overal vacatures openstaan is het voor bijstandsontvangers makkelijker geworden om een baan te vinden. Een aanwijzing daarvoor is de arbeidsdeelname: die was in het eerste kwartaal van dit jaar met 71,4 procent historisch hoog. Cijfers voor de arbeidsdeelname in het tweede kwartaal heeft het CBS nog niet. Verhoudingsgewijs daalde het aantal uitkeringen de afgelopen maanden het hardst onder jongeren tot 27 jaar. De laatste drie kwartalen was het verschil met een jaar eerder tussen de 11 en 15 procent. Eind juni zaten er nog maar 34 duizend jongeren in de bijstand. Bij de 27- tot 45-jarigen daalde het aantal bijstandsgerechtigden de voorbije kwartalen met tussen de 7 en 9 procent. In deze leeftijdscategorie waren er eind juni nog 138 duizend bijstandsontvangers. Onder de grootste groep bijstandsgerechtigden, de 45-plussers, bedroeg de daling slechts hooguit een paar procent per kwartaal. Momenteel zitten 229 duizend 45-plussers in de bijstand.||https://www.volkskrant.nl/economie/aantal-mensen-in-de-bijstand-op-laagste-niveau-in-negen-jaar~bd8c7e65/
