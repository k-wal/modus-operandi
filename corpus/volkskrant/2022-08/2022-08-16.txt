2022-08-16||Regisseur van Das Boot Wolfgang Petersen op 81-jarige leeftijd overleden||Petersen wordt vaak in één adem genoemd met het oorlogsdrama Das Boot uit 1981. Deze spannende Duitstalige film, gebaseerd op het gelijknamige boek, vertelt het verhaal van de Duitse bemanning van een U-96 duikboot in de Tweede Wereldoorlog. ‘Voor mij is dit de beste oorlogsfilm ooit’, vertelde collega regisseur Paul Verhoeven in 2011 aan de Volkskrant. ‘Wij, de kijkers, zijn erbij, daar in de duikboot, en wat krijgen we het benauwd.’ In veel opzichten was Das Boot uniek en baanbrekend. Niet alleen de keuze om het verhaal te vertellen van gewone mannen aan de Duitse kant van de oorlog, maar ook de opbouw en de aangrijpende intensiteit van de film. Verhoeven prijst het verrassende perspectief en de documentaire-achtige stijl. ‘Meestal werkt in een oorlogsfilm het front als decor om een ander verhaal te vertellen. Bij Das Boot staat de oorlog zélf centraal’, aldus Verhoeven. Das Boot was een hit bij het grote publiek én critici. De film werd genomineerd voor zes Oscars - bijzonder veel voor een niet-Engelstalige film. Petersen, genomineerd voor beste regisseur en voor beste bewerkte scenario, was in één klap wereldberoemd. ‘Zoveel regisseurs hebben die ene film’, blikte hij later terug in interview. ‘Het is degene die alles voor je heeft veranderd en waar mensen voor altijd over zullen praten. Ik heb het geluk dat ik die film heb.’ De veelgeprezen film betekende de lancering van zijn Hollywood-carrière. Petersens eerste Engelstalige film, de fantasyfilm The NeverEnding Story, was direct weer een internationaal succes. Na enkele mindere publiekstrekkers, maakt hij naam als thriller-regisseur met In the Line of Fire met Clint Eastwood, Outbreak met Dustin Hoffman en Air Force One met Harisson Ford. Andere beroemde films van zijn hand zijn avonturenfilm The Perfect Storm en de epische oorlogsfilm Troy. De Duitse filmmaker werd in 1941 geboren in de Duitse stad Emden. Hij verhuisde in 1950 met zijn gezin naar Hamburg, waar hij zijn eerste toneelstukken regisseerde. Petersen studeerde eerst theater in Hamburg, maar maakte in Berlijn de overstap naar de Film en Televisie Academie. Voordat hij doorbrak bij het internationale publiek, regisseerde hij al een aantal Duitse films en de populaire Duitse misdaadserie Tatort. Petersen stierf op 81-jarige leeftijd in zijn eigen huis in Los Angeles, omringd door familie.||https://www.volkskrant.nl/nieuws-achtergrond/regisseur-van-das-boot-wolfgang-petersen-op-81-jarige-leeftijd-overleden~b5280380/
2022-08-16||De Volkskrant tv-selectie voor woensdag 17 augustus||Veronica, 20.29 uur (Actie, Justin Lin, 2011) Ooit was een filmachtervolging al spectaculair als er auto’s over het trottoir scheurden en ze een bloemenkraampje of een over straat gedragen glazen ruit aan diggelen reden. Die tijd komt nooit meer terug, met dank aan producties als de Fast and Furious-serie. In het heerlijk onzinnige deel 5 crossen Brian O’Conner (wijlen Paul Walker) en Dominic Toretto (Vin Diesel) onder meer met een gigantische stalen kluis op sleeptouw door Rio de Janeiro, waarmee ze het halve stadscentrum verwoesten en een vloot politieauto’s tot schroot reduceren. NPO 1, 20.33 uur Voordat volgende week de halve finales beginnen staat de kandidaten in The Great British Bake Off nog een pittige uitdaging te wachten. Vandaag moeten ze bakken zonder gebruik te maken van veel vertrouwde ingrediënten, want er staan zuivelvrije wafelijsjes op het programma, gevolgd door veganistische saucijzenbroodjes en met afsluiter een glutenvrije feesttaart van minimaal twee etages. Omdat melk, eieren, boter en vlees taboe zijn, moeten er alternatieven worden bedacht. Juryleden Paul Hollywood en Prue Leith geven hun oordeel over het resultaat. NPO 1, 21.38 uur Deze zomer lijkt het alsof we ons over covid niet meer al te druk hoeven te maken, maar deskundigen waarschuwen voor een mogelijke terugkeer van het coronavirus en de bijbehorende beperkingen. In Summerschool geeft hoogleraar geneeskunde en NWO-voorzitter Marcel Levi vanavond een spoedcursus over virussen. Wat is een virus precies, hoe gaan virussen in ons lichaam te werk en waar komen mers, sars, zika, ebola en hun soortgenoten vandaan? Veel virussen springen over van dier op mens, en die kennis kan helpen om toekomstige uitbraken te voorkomen. National Geographic, 22.05 uur Samen met de onlangs geliquideerde Ayman al-Zawahiri was Osama bin Laden de architect van de aanslagen op het WTC in New York en het Pentagon in Washington. Elf jaar geleden werd Bin Laden, de oprichter van terreurbeweging al-Qaida, al gedood bij een Amerikaanse aanval op zijn schuilplaats. In Bin Laden’s Hard Drive graaft schrijver en veiligheidsexpert Peter Bergen door de documenten die hierbij werden aangetroffen. Bij de actie werd een schat aan harddisks en usb-drives met computerbestanden buitgemaakt, goed voor bijna 250 gigabyte aan data. NPO 2, 22.10 uur Ruim 25 jaar werkte componist Karlheinz Stockhausen aan zijn operacyclus Licht. Geen enkel gezelschap heeft het ooit aangedurfd om dit megalomane, 29 uur durende werk in zijn geheel uit te voeren. Wel werd tijdens het Holland Festival van 2019 een ruime selectie gespeeld. In de documentaire Licht toont Oeke Hoogendijk de totstandkoming van dit project door De Nationale Opera in samenwerking met het Koninklijk Conservatorium en de Stockhausen Foundation onder regie van Pierre Audi. Meer dan vijfhonderd uitvoerenden waren betrokken bij het evenement. Veronica, 23.06 uur (Thriller, David R. Ellis, 2006) Lang voordat deze degelijk gemaakte B-film actiethriller af was, gonsde het op internet van de geruchten. Fansites doken over elkaar heen en de film werd ongezien omarmd als een cultklassieker. De voorpret was leuker dan het eindresultaat, dat precies is wat de titel suggereert: een film over slangen in een vliegtuig. De slangen zijn giftig, en meegebracht door een boosaardige passagier. Ook aan boord, en redder van zowel de overige inzittenden als de film: Samuel L. Jackson als stoere FBI-agent. BBC 1, 23.40 uur (Actie, Ron Howard, 2015) Hoe beziet een moderne kijker de 19de-eeuwse walvisjacht? Het is een vraag waar In the Heart of the Sea niet uitkomt. De jacht is hier ongemakkelijk én opwindend. Het is het soort dubbelzinnigheid dat de film parten speelt en tegelijk intrigerend maakt. De film buigt zich over de geschiedenis die ten grondslag lag aan Herman Melvilles klassieke roman Moby-Dick: het mysterieuze vergaan van de walvisvaarder Essex. Het resultaat is spektakelcinema versus literaire thema’s. Veel van Melvilles grotere thema’s sneuvelen in de bombast, maar de onderliggende vraag - hoe ver kan de mens gaan in het vernietigen van de natuur voor eigen gewin? - maakt de kaskraker prettig actueel.||https://www.volkskrant.nl/cultuur-media/de-volkskrant-tv-selectie-voor-woensdag-17-augustus~b0563c5f/
2022-08-16||Jorinde van Klinken grijpt naast medaille bij het discuswerpen||Tienduizenden Duitse fans brulden het uit in het Olympiastadion, want zojuist had hun landgenoot Niklas Kaul met de overwinning op de 1.500 meter de tienkamp op zijn naam geschreven. In de storm van geluid die opstak verscheen op een van de enorme schermen ook even het gezicht van Jorinde van Klinken. Met een bedrukt gelaat staarde ze voor zich uit. Zo leek het, maar het was niet werkelijk zo, benadrukte ze na afloop. Ze mocht verloren hebben van Sandra Perkovic, die haar zesde Europese titel op rij greep met 67,95 meter, en van de Duitsers Kristin Pudenz (67,87m) en Claudine Vita (65,20m), ze genoot juist van het feestgedruis in het Olympiastadion. Ook voor de discuswerpsters schreeuwden de fans hun kelen schor, zeker voor de Duitse. Tussen dat alles in richtte Van Klinken zich ook op zichzelf. Dat was wat er op de schermen te zien was. Ze was niet somber, maar gefocust. ‘Het was echt geweldig.’ Nadat ze op maandag brons won bij het kogelstoten was ze vastbesloten om bij het discuswerpen ook uit te halen. Die discipline gaat haar de laatste jaren het beste af. Bij de WK in Eugene werd ze vierde en ze zette vorig het nationaal record op 70,22 meter. Ze mocht dus best wat verwachten op de EK. Misschien zou ze de eerste vrouw sinds Ans Niesink in 1946 worden die namens Nederland een discusmedaille zou pakken. En de eerste sinds Tamara Press die in die beide disciplines het EK-podium zou halen. De Sovjet-atlete deed dat in 1962 met tweemaal goud. Die precieze statistiek kende Van Klinken niet. Zij dacht dat het sinds de Tweede Wereldoorlog niet meer was voorgekomen. Wel was ze ervan doordrongen dat het een zeldzame prestatie was en ze wilde dolgraag laten zien dat zij tot zoiets in staat was. Van Klinken begon goed met een eerste worp van 64,03. Niemand kwam zo ver bij de eerste poging. Maar wel bij volgende worpen wel en zo zakte Van Klinken steeds verder weg en stond haar gezicht steeds somberder. Uit alle macht probeert ze haar openingsworp te overtreffen maar slingerde haar de schijf van 18 centimeter doorsnee en een gewicht van één kilogram te vaak te laag weg. Ze kwam nog tot 64,43 bij haar vijfde poging, maar genoeg voor het podium was dat niet meer. Drie keer waren haar worpen ongeldig, maar dat was inherent aan haar strategie. Ze rekende zichzelf tot de vijf kanshebbers op goud, maar wist dat ze dan risico moest nemen. Een te gezapige worp zou nooit de titel hebben opgeleverd. ‘Ik ging voor de alles of niets en nu is het echt niets geworden.’ Het ontbrak haar aan de juiste techniek. Zoals wel vaker dit jaar trok ze aan het einde van haar pirouette op de betonnen ring haar hoofd naar links weg. ‘Dan gaat de discus omhoog of naar laag, maar in ieder geval vliegt ie dan naar rechts en dan kun je nooit al je kracht erin kwijt.’ Ze voelde na afloop de vermoeidheid van twee disciplines in twee dagen, maar ze was ervan overtuigd dat haar optreden bij het kogelstoten haar vermogens bij het discuswerpen niet negatief beïnvloed hadden. ‘Ik kan me dat niet voorstellen. Achteraf ben ik vermoeid, maar je staat steeds maar twee seconden in die ring. Als je nou een 5.000 meter loopt, oké. Maar dit zou niet moeten uitmaken.’ Ondanks de vierde plaats op haar lievelingsonderdeel was ze tevreden met de EK. ‘Ik ben nog nooit zo hoog geëindigd op beide onderdelen. Gemiddelde derde-en-een-half. Dat is niet slecht.’ En die dubbele podiumplaats bij kogelstoten en discuswerpen, die komt er wel, daarvan is ze overtuigd. ‘Ik kijk ernaar uit om de eerste te zijn die dat sinds 1962 op een EK doet. Ik weet niet wat het jaartal voor het WK is, maar daar heb ik ook grote plannen.’||https://www.volkskrant.nl/sport/jorinde-van-klinken-grijpt-naast-medaille-bij-het-discuswerpen~ba7205c36/
2022-08-16||Kopbal van Obispo behoedt PSV voor een nederlaag tegen Rangers FC||PSV toonde zich over het geheel genomen de betere ten opzichte van Rangers, al hield het spel van de ploeg van Ruud van Nistelrooij vooral voor rust niet over. Hij had op het middenveld een plek ingeruimd voor de defensief denkende Érick Gutiérrez, om de te verwachte storm van de thuisploeg te weerstaan. De storm van Rangers, getraind door Giovanni van Bronckhorst, kwam voor rust met lichte vlagen voorbij. Veel vaker golfde het spel op en neer, met Rangers als de bovenliggende partij in de eerste helft en PSV de sterkere ploeg na rust, al was het niveau van de wedstrijd niet bijster hoog, maar wel boeiend omdat de teams aan elkaar gewaagd waren. PSV controleerde het spel na rust bij een gelijke stand (1-1), met kansen voor Ismael Saibari, de jeugdexponent die in de eerste helft grossierde in balverlies maar zich knap herstelde, en de mee opgekomen Philipp Max, maar kwam twintig minuten voor tijd toch op achterstand door een grove fout van PSV-keeper Walter Benítez. De Argentijn, die deze zomer overkwam van Nice, en tot dinsdag een haast kreukloze indruk had gemaakt, liet een eenvoudige vrije trap lelijk uit zijn handen glippen. De bal was al zeker dertig centimeter over de doellijn toen hij die in een tevergeefse poging nog uit zijn doel probeerde te ranselen. Rangers trachtte PSV vroeg onder druk te zetten, gesteund als het zich wist door de ruim 50 duizend intens meelevende fans in het sfeervolle Ibrox Stadium. De ploeg van Van Nistelrooij had vooral voor rust moeite om onder de druk uit te voetballen. Te vaak was het de bal al snel weer kwijt, mede door het doorschuiven van Joey Veerman. In tegenstelling tot de wedstrijden tegen Monaco was hij de meest vooruitgeschoven middenvelder, waardoor hij in de opbouw nauwelijks zijn meerwaarde had. Pas toen hij zich liet uitzakken, wist hij met zijn passes openingen te vinden die het spel van PSV zo nu en dan versnelden. Maar de ploeg van Van Nistelrooij moest het in het regenachtige Glasgow niet van het fijnzinnige positiespel hebben, als wel van de standaardsituaties. Na iets meer dan een half uur was Ibrahim Sangaré het meest attent toen na een hoekschop van Cody Gakpo de bal in het strafschopgebied bleef liggen. De Ivoriaan schoot de bal al vallend achter doelman Jon McLaughlin. Niet veel later was het alweer gelijk na een fraaie aanval van de Rangers. PSV was vooraf gewaarschuwd voor de aanvalsdrang van rechtsback James Tavernier, die vorig seizoen zestien keer scoorde en vijftien assists gaf. Ook nu verzorgde hij op slag van rust de voorzet waaruit Antonio Colak de verdiende gelijkmaker binnenschoot. Opnieuw een hoekschop bezorgde PSV – na de blunder van Benítez – alsnog een goede uitgangspositie voor de return, volgende week woensdag in het Philips Stadion, als laatste hindernis richting de groepsfase van de Champions League. Armando Obispo torende een kwartier voor tijd hoog boven iedereen uit en knikte fraai raak: 2-2.||https://www.volkskrant.nl/sport/kopbal-van-obispo-behoedt-psv-voor-een-nederlaag-tegen-rangers-fc~bf689d94/
2022-08-16||Lily Allen gaf in ‘Alfie’ haar broer een schop onder de kont, maar zong over zichzelf ||Get off your lazy arse Alfie, please use your brain Alfie, Lily Allen (2007) Lily Allen was zelf nooit vies geweest van drank en drugs, ze werd niet voor niks van dertien scholen geschopt. Dus toen zij haar broer Alfie de les las in een tot hem gericht liedje, kon hij deze preek amper serieus nemen. In Alfie, de vierde single van haar debuut Allright, Still, krijgt Alfie Allen (1986) de wind van voren van zijn één jaar oudere zus. Waarom zit haar kleine broer op zijn luie reet de hele dag wiet te roken in zijn kamer of ligt hij in zijn bed naar de tv te koekeloeren? Verkloot je leven niet, Alfie!, zingt ze hem toe. Hoe kun je ooit met iemand naar bed gaan als je alleen maar computerspelletjes doet? Alfie, aan de slag! Dat het wat zou worden met Lily Allen zelf lag, gezien haar artistieke omgeving, met een vader als acteur en een moeder als filmproducer, nogal voor de hand. Maar zo makkelijk ging het niet. Ze was een wilde tiener en in The Observer typeerde ze haar jeugd als turbulent’ ‘Ons leven was netjes en alles was best comfortabel, maar iedereen was gek.’ Haar vader pushte haar bij de platenbazen, maar die hadden geen haast om haar aan de man te brengen. Pas toen ze geheel zelfstandig demo’s ging posten op muziekkanalen, viel ze op, vooral vanwege haar gebrek aan gêne. Grofgebekt en ongepolijst gooide ze alles er uit. Ze brak door met haar eerste, geweldige single, Smile, waarin haar overspelige verkering ervan langs krijgt: ‘You were fucking that girl next door/What’d you do that for?’ Toen ze Alfie schreef, zat haar broer in Canada, om snowboard-lessen te geven. Ze wilde vooral laten weten dat ze om hem gaf, verklaarde ze later, en hoe grappig was het dan wel niet om hem juist neer te zetten als een rare, drugsgebruikende uitvreter. ‘Ik dacht dat hij heel, heel gelukkig zou zijn omdat het nummer bewees hoeveel ik van hem hield, dat ik om hem geef en wilde dat hij iets met zijn leven doet.’ En dat deed Alfie, ongeacht het pesterige liedje van zijn zus. Hij werd acteur, een zeer succesvolle zelfs. Alfie Allen speelde acht seizoenen lang de rol van Theon Greyjoy in de serie Game of Thrones. Het leverde hem een Emmy-nominatie op. Zus Lily verging het een stuk slechter, na haar grote successen. Ze sloeg de paparazzi letterlijk van zich af. Zeven jaar lang werd ze gestalkt door een psychopaat. Door haar verslaving(en) strandde haar huwelijk. Ze veranderde haar naam en wilde nooit meer optreden. Afgelopen zomer verscheen ze bij verrassing, krachtig en al drie jaar nuchter, op het Glastonbury Festival. Ze zong samen met Olivia Rodrigo haar grote hit Fuck You (2009), ooit een sneer naar president George ‘fucking arsehole’ Bush. Nu was de boodschap bestemd voor het Amerikaanse Hof dat een streep had gezet door het landelijk recht op abortus. Op sierlijke wijze en geheel in stijl presenteerde Lily Allen hen de middelvinger. John & Paul||https://www.volkskrant.nl/cultuur-media/lily-allen-gaf-in-alfie-haar-broer-een-schop-onder-de-kont-maar-zong-over-zichzelf~b0f4867f/
2022-08-16||Kottervisserij zal komende jaren krimpen, verwacht ABN Amro||Er zijn op dit moment zo’n 250 kottervissers actief. In de meeste gevallen gaat het om zelfstandige ondernemers die één schip hebben. Samen vangt deze vloot jaarlijks 80 miljoen kilo vis, die samen circa 250 miljoen euro opbrengt. Maar die hoeveelheid zal de komende vijf jaar slinken, verwachten economen van ABN Amro. Dat heeft effect op zo’n 30 à 40 vissers. Belangenbehartiger VisNed – waarbij het merendeel van de kottervissers is aangesloten – heeft een vergelijkbare verwachting. Net als veel andere bedrijven wordt ook de visserij geteisterd door hoge brandstofkosten. Terwijl juist brandstof de belangrijkste kostenpost is voor de visser. Uit een enquête van de bank onder ruim honderd vissers blijkt dat ruim 30 procent verwacht volgend jaar in liquiditeitsproblemen te komen. Naast die kostenstijging, kampen vissers ook met een teruglopende vangst. Sinds de Brexit, waarbij het Verenigd Koninkrijk in 2020 de Europese Unie verliet, gelden er strikte quota. Daardoor mogen Europese kottervissers minder vis uit Britse wateren vangen. Ook op de plekken die overblijven, stuitten vissers op geduchte concurrentie. De bank telde 155 olie- en gasboorplatformen in de Noordzee. Een nog veel groter probleem is volgens ABN Amro het ‘uitdijende windmolenpark’. Daar mogen schepen niet varen. Bovendien brengen de windmolens mogelijk het ‘ecosysteem uit balans’, waardoor de vis afneemt. Een maand geleden kwam het kabinet de sector tegemoet. Net voordat landbouwminister Staghouwer begin juli een vissersdelegatie in Urk zou ontmoeten, kondigde hij aan 444 miljoen euro euro in de sector te steken. Dat geld is deels bedoeld voor het ontwikkelen van een duurzamere visserij. Minstens 155 miljoen daarvan heeft het kabinet gereserveerd voor de inkrimping van de vissersvloot. Dat zal ‘alleen maar vrijwillig’ gebeuren, bezwoer een woordvoerder van de minister destijds.||https://www.volkskrant.nl/economie/kottervisserij-zal-komende-jaren-krimpen-verwacht-abn-amro~b9129106/
2022-08-16||Dat Philips nu van topman wisselt, lijkt onverstandig||Frans van Houten, de bestuursvoorzitter van Philips, die dinsdag na ruim elf jaar afscheid nam, werd wel de ‘meestersplitser’ genoemd. Hij heeft een groot deel van zijn werkzame leven besteed aan het opsplitsen van bedrijven, zodat de verschillende onderdelen zelfstandig verder kunnen. Als voorman van Philips bracht hij die kunst tot een hoogtepunt. Van Houten sloot aan in een lange rij Philips-bazen die het concern versimpelden. Jan Timmer begon daar ooit mee, met zijn Operatie Centurion, gevolgd door Cor Boonstra (1996-2001), die in zijn eigen woorden van een bord spaghetti een bord asperges maakte. Gerard Kleisterlee (2001- 2011) bracht het aantal asperges terug tot drie. Onder Van Houten bleef er nog maar één asperge over, de medische divisie. Zelfs de lichtdivisie waarmee het in 1891 allemaal begon, werd afgestoten. In bijna elk interview dat Van Houten gaf, benadrukte hij dat hij niet gevoelig was voor sentimentele overwegingen. Een bedrijf moet niet op zijn verleden teren, vond hij, maar continu blijven ondernemen en onbekend terrein opzoeken. Er waren ook goede redenen om de steven te wenden: de zorgmarkt zal door de vergrijzing de komende jaren alleen maar groeien, de behoefte aan technologische oplossingen is groot en de rendementen liggen van oudsher hoog. Het vereenvoudigen van bedrijven valt bij aandeelhouders altijd in goede aarde. Als het management zich op een activiteit concentreert, functioneert een bedrijf veel beter, is de gedachte. De koers van Philips toonde in de eerste jaren onder Van Houten daarom een opgaande trend. De ene asperge groeide voortvarend en er was alom tevredenheid over het functioneren van de Philips-topman. Totdat in 2021 bleek dat er in de slaapapneu-apparaten mogelijk giftige en kankerverwekkende stoffen en dampen vrijkwamen. Het aandeel is sindsdien in een vrije val beland. In ruim een jaar tijd verloor het concern 60 procent van zijn waarde. Philips leerde een harde les: de rendementen in de medische sector zijn hoog, maar de risico’s ook. Het bedrijf zelf zag dit als pech, als een gevolg van onvoorziene omstandigheden. President-commissaris Feike Sybesma zag er daarom geen aanleiding in om Van Houten geen bonus toe te kennen, ondanks dat de overgrote meerderheid van de aandeelhouders dat ongepast vond. Die analyse is te oppervlakkig. De eerste signalen dat er mogelijk iets mis was met de apneu-apparaten doken al in 2015 op, wat erop duidt dat het bedrijf niet scherp genoeg is geweest. De wens snel te groeien in nieuwe markten – die een direct gevolg is van Van Houtens splitsingsstrategie – leidt vaker tot ongelukken, zoals met Ahold in 2003, maar onlangs ook met Just Eat Takeaway in de VS. Het is bij een snelle groei niet eenvoudig de kwaliteit van de producten en de bedrijfsprocessen overeind te houden. In de medische sector wordt dat harder afgestraft dan in andere markten. In die zin lijkt het niet verstandig om de leiding van het concern in handen te geven van Roy Jakobs, de man die tot nu toe verantwoordelijk is voor de slaapapneu-apparaten. De erfenis van Van Houten ziet er vrij armzalig uit. De koers van Philips is lager dan toen hij aantrad, terwijl de AEX in dezelfde periode verdubbelde. Van Houten heeft pogingen gedaan om zijn maatschappelijke verantwoordelijkheid te nemen door zichtbaarder te zijn in de media, maar uiteindelijk toonde hij zich net zo doof als veel van zijn collega’s, door een royale bonus te accepteren op een moment dat zijn bedrijf in zwaar weer verkeerde.||https://www.volkskrant.nl/columns-opinie/dat-philips-nu-van-topman-wisselt-lijkt-onverstandig~b6b144fe/
2022-08-16||Kabinet dwingt voor het eerst ‘weigergemeente’ tot asielopvang||Staatssecretaris Eric van der Burg (Asiel) noemt de toekenning met dwang in een Kamerbrief ‘een uitzonderlijke stap’. Vorige week maakte het ministerie van Justitie en Veiligheid bekend het heft in eigen hand te nemen bij asielopvang als gemeenten tegenstribbelen. Tubbergen is de eerste ‘weigergemeente’ waar het Rijk actie onderneemt. Van der Burg zegt dat zijn ministerie, het COA en de gemeente Tubbergen sinds april gesprekken voeren met elkaar, maar dat het niet lukte om tot een bestuurlijk akkoord te komen. Een gemeente aanwijzen voor asielopvang is dan normaal gesproken niet mogelijk. Maar door het kabinetsbesluit kan het COA zogeheten ‘omgevingsvergunningen’ vragen aan het kabinet. Die kunnen afwijken van het bestemmingsplan van de gemeente. Het COA is in Tubbergen die aanvraag aan het voorbereiden, maar heeft in de tussentijd al een hotel in het dorp Albergen gekocht. Op dit moment kunnen daar tachtig mensen verblijven. Volgens Van der Burg heeft de plek de potentie om uiteindelijk driehonderd asielzoekers te huisvesten. Andere gemeenten zullen volgen, waarschuwt de staatssecretaris. Door de crisis in onder meer Ter Apel kan het kabinet niet anders dan dwang toepassen, schrijft hij. ‘De nood is heel hoog. Zonder maatregelen komen we in oktober duizenden opvangplekken tekort.’ Het instrument waarnaar Van der Burg grijpt, is een algemene juridische noodgreep en niet per definitie bedoeld voor asielopvang. Uiteindelijk wil de staatssecretaris een eigen wet voor zijn plan. Binnenkort stuurt hij een voorstel naar de Tweede Kamer.||https://www.volkskrant.nl/nieuws-achtergrond/kabinet-dwingt-voor-het-eerst-weigergemeente-tot-asielopvang~bbf773b6/
2022-08-16||Een rijk land met zoveel armoede, dat is beschamend||‘Waarom hangt bij de buren zo vaak een rij witte sokken aan de waslijn?’, vroeg ik mijn moeder. Nou ja, hagelwit waren ze niet, die langwerpige badstoffen gevallen. In het midden waren ze van een goor grauwgrijs. ‘Dat zijn geen sokken’, lachte mijn moeder. ‘De buurvrouw heeft geen geld voor maandverband.’ Ik vroeg niet verder. Maandverband, dat moest ik voor mijn moeder regelmatig kopen. Geen idee waarvoor ze het gebruikte; ze wikkelde haar lijf niet maandelijks in het verband. Maar omdat de drogist het zachte pak in een bruine zak stopte en die dichtplakte, moest het wel iets geheims of schandelijks zijn. God verhoede dat die tijd van ‘sokken’ tijdens de menstruatie terugkomt. In Schotland gebeurt dat niet. Daar is nu bij wet geregeld dat tampons en maandverband gratis zijn. Veel vrouwen en meisjes konden die niet betalen. Ook in Nederland is er ‘menstruatiearmoede’. Het is dan ook geen gek idee om die spullen, zoals in Rotterdam al gebeurt, op scholen en in buurthuizen gratis aan te bieden. Maar tamponuitdeling bij wet? Dat lijkt me symbolisch. Je kunt, bij stijgende armoede, evengoed tramkaartjes uitdelen, of condooms, of winterjassen. Even welkom als vernederend voor mensen die financieel verzuipen door de hoge inflatie en de verdubbelde energierekening. Die de dagelijkse boodschappen, het eten voor hun kinderen, niet meer kunnen betalen. Volgens het Nibud dreigen 2,5 miljoen huishoudens in de financiële problemen te komen. Dat is beschamend, in een schatrijk land. Het zou hier onmogelijk moeten zijn, ook in een crisis, om door de bodem van het bestaan te zakken. Iedereen zou van het inkomen de boodschappen, kleding, woonlasten en verwarming moeten kunnen betalen. Wie kan daar nou tegen zijn? Een motie met die strekking werd eind juni ingediend door Pieter Omtzigt: over ‘een langjarige strategie voor voedselzekerheid en energiezekerheid van Nederlandse huishoudens’. De gehele Kamer stemde voor, behalve de coalitiepartijen. Deze week stelt Omtzigt interessante Kamervragen. Hoe het toch komt dat bij ons de energieprijzen en de energierekeningen van de burgers de hoogste van Europa zijn. Waar komen de miljardenwinsten op energie terecht, terwijl huishoudens meer betalen? En waarom is de inflatie bij ons hoger dan in andere landen? Nu het zomerreces voorbij is, moeten ze wel erover praten. De ministers Rutte en Kaag en staatssecretaris Van Rij kunnen niet langer zuchten dat ze niet nóg meer kunnen betekenen voor de burger, dat die een ‘eigen verantwoordelijkheid’ heeft. Zíj kunnen er toch niks aan doen dat Poetin een oorlog is begonnen en gas als wapen inzet? Plannen die in andere landen wél werken, zoals een ‘profiteurstaks’ voor bedrijven die woekerwinsten maken, subsidie voor lagere inkomens of een maximum aan de hoogte van de energierekening, vinden ze ‘onuitvoerbaar’. Ik ben geen econoom, ik weet niet wat de beste oplossing is. Maar ik weet wel dat er meer ‘knoppen’ zijn om aan te draaien. Meer belasting op de grootste vermogens bijvoorbeeld, en op de hoogste bedrijfswinsten. Dan kunnen de minimumlonen en uitkeringen omhoog. Het kabinet stelt liever het investeringsklimaat veilig, voor bedrijven die aandeelhouders niet willen ontrieven. Je kunt het beschavingspeil van een land aflezen aan de bereidheid te zorgen voor mensen die het zonder hulp niet redden.||https://www.volkskrant.nl/columns-opinie/een-rijk-land-met-zoveel-armoede-dat-is-beschamend~b014a797/
2022-08-16||Ieper wil geen extreemrechts festival en schrapt vergunning voor Frontnacht||Dat bleken acts als Bronson, Flatlander en Phil Nueman te zijn: groepen en artiesten met fans in het neonazistische milieu die bovendien op de radar staan van de internationale autoriteiten. Experts op het gebied van rechtsextremisme noemden het al onbegrijpelijk dat dit evenement zou plaatsvinden, en één van hen zei tegen de krant De Standaard dat ‘mensen van kleur of lhbti-mensen’ dat weekeinde beter uit de buurt van Ieper konden blijven. Het festival zou 27 augustus voor het eerst plaatsvinden op de avond voordat de IJzerwake wordt gehouden: een jaarlijkse bijeenkomst waarbij Vlaamse extremisten de doden van de Eerste Wereldoorlog herdenken. Deze bestaat onder meer uit een eucharistieviering en een vlaggenparade, waarna een eed van trouw wordt gezworen aan Vlaanderen. Deze IJzerwake wordt ook wel een bijeenkomst voor bruinhemden genoemd. Zij ontstond in 2003 uit onvrede met de gematigde koers van de traditionele jaarlijkse IJzerbedevaart: een bijeenkomst die sinds 1920 wordt gehouden bij de monumentale IJzertoren in Diksmuide. Vlamingen herdenken hier het bloedvergieten in de Eerste Wereldoorlog, maar ook de ondergeschikte rol die Vlaamse soldaten indertijd speelden in het Belgische leger. Na de Tweede Wereldoorlog kwam de donkere zijde van de nationalistische Vlaamse Beweging, collaborateurs uit de oorlog bijvoorbeeld, echter ook altijd al opdraven. Het bedevaartcomité wist zich daar niet goed raad mee, legde steeds meer nadruk op de vredelievende oorsprong van de herdenking en nam het woord ‘verdraagzaamheid’ ook op in haar slogans. Dat was tegen het zere been van de extremisten. Zij besloten een eigen wake te organiseren, die de laatste jaren steeds radicaler werd. Dit jaar liet de organisatie weten een jonger publiek aan te willen spreken, en om ook een festival op poten te zetten met ‘identitaire optredens uit binnen- en buitenland’. De programmering leidde echter tot grote onrust. De actiegroep Vredescollectief Ieper protesteerde bijvoorbeeld nadat zij de teksten had gelezen van enkele bands die op het podium zouden staan. Hierin wordt volgens hen aangezet tot discriminatie en geweld, en wordt rassenhaat gepropageerd. De laatste dagen kwam het stadsbestuur van Ieper steeds meer onder druk te staan om de vergunning voor het festival weer in te trekken. Het Belgische coördinatieorgaan voor dreigingsanalyse (Ocad) gaf een ‘niet-sluitend negatief advies’ voor het festival, de krant Het Nieuwsblad schreef dat Europese inlichtingendiensten bezorgd waren en de politie vreesde niet genoeg mankracht te hebben om Frontnacht in goede banen te leiden. De voorzitter van de sociaaldemocratische politieke partij Vooruit liet dinsdag weten dat zijn wethouders uit het stadsbestuur zouden stappen als Ieper ‘een podium geeft aan neonazi’s’. Dezelfde dag besloot het stadsbestuur de vergunning alsnog in te trekken. IJzerwake-voorzitter Wim De Wit dreigde al eerder dat er in dat geval een claim zal volgen. ‘De stad Ieper mag opdraaien voor alle kosten die al gemaakt zijn.’||https://www.volkskrant.nl/nieuws-achtergrond/ieper-wil-geen-extreemrechts-festival-en-schrapt-vergunning-voor-frontnacht~b83cff2b/
2022-08-16||Supermarktketen Walmart haalt door kortingen beter resultaat||Ook stelde het bedrijf de omzet- en winstverwachting voor heel het jaar weer wat naar boven bij. Die had Walmart eind juli nog stevig verlaagd, wat toen tot een schok leidde op de beurs. Walmart voorzag vorige maand, nog voor het einde van het tweede kwartaal dat bij het Amerikaanse concern tot eind juli duurde, dat de omzet en winst dit jaar te lijden zouden krijgen onder de inflatie. Die leidde ertoe dat Amerikaanse consumenten beter opletten waar ze geld aan uitgaven. Om toch van de voorraden af te komen, verlaagde het bedrijf de prijzen en dat trok de consumenten alsnog. ‘We zijn blij dat onze klanten voor Walmart kozen in tijden van inflatie’, aldus ceo Doug McMillon. ‘We werken er hard aan om ze tegemoet te komen in de wetenschap dat mensen nu scherpe keuzes maken bij hun uitgaven.’ Uiteindelijk verkocht Walmart voor bijna 153 miljard dollar (151 miljard euro), in het tweede kwartaal. Dat is een toename van 8,4 procent op jaarbasis. Al die kortingen zorgden er wel voor dat de winst onder druk kwam te staan. Ook hogere lonen en een afnemende vraag naar duurdere producten die wel opslagruimte in beslag namen, speelden daarbij mee. De operationele winst daalde met 6,8 procent tot 6,9 miljard dollar. Walmart heeft nog altijd een grote voorraad. Die is bijna 60 miljard dollar waard en dat is een kwart meer dan het bedrijf vorig jaar in de magazijnen en distributiecentra had staan.||https://www.volkskrant.nl/economie/supermarktketen-walmart-haalt-door-kortingen-beter-resultaat~b4a743a6/
2022-08-16||Energieprijzen naar nieuwe piek door aanhoudende droogte in Europa||Op de Nederlandse gasbeurs TTF tikte de prijs van gas, dat in september moet worden geleverd, gisteren even de 250 euro per megawattuur aan. Dat is zo’n 30 euro meer dan een dag eerder en bijna vijftien keer zoveel als jarenlang gebruikelijk was. Op de elektriciteitsbeurs piekte de prijs nog meer. De zogenoemde day-ahead-prijs lag in Nederland op 540 euro per megawattuur, wat ongeveer 20 procent duurder is dan het record van een dag eerder. In Duitsland en Frankrijk liggen de prijzen voor elektriciteit nog hoger. De nieuwe pieken zijn nu eens niet direct te wijten aan handelingen van het Russische regime. De oorzaak is vooral de grote droogte in Europa. Door de lage waterstanden in met name de Rijn worden ook de binnenvaartschippers gehinderd die steenkool vervoeren. Zij kunnen elektriciteitscentrales niet bereiken of slechts met deels gevulde schepen. De terugvallende aanvoer maakt dat koolgestookte energiecentrales minder elektriciteit kunnen produceren. Het gebrek aan water leidt er ook toe dat sommige kerncentrales niet voldoende kunnen koelen en dus op een lager pitje moeten draaien. Ook de productie van waterkrachtcentrales valt tegen nu er zo weinig regen valt. En dan zijn er nog enkele andere factoren die het stroomtekort voeden. Zo kampt Frankrijk met aanhoudende onderhoudsproblemen bij de kerncentrales. Daardoor is het land, dat doorgaans elektriciteit exporteert, inmiddels een importeur geworden. En ook de productie van windenergie valt tegen door het stabiele hete zomerweer van de afgelopen maanden. Al met al doet West-Europa door het wegvallen van al die elektriciteitsproductie een groter beroep op gasgestookte energiecentrales. En dat terwijl de gasmarkt al ongekend krap is door de impasse rondom de Nord Stream -pijplijn uit Rusland. Europese afnemers, die onder grote druk staan om voor komende winter de gasvoorraden te vullen, bieden al weken tegen elkaar op om het gas te bemachtigen dat nog wel naar Europa stroomt. Dat is vooral Noors gas en vloeibaar aardgas (lng) dat via zee wordt vervoerd naar het beperkte aantal Europese terminals dat dit aan land kan brengen. De krappe markt kreeg deze week nog een extra tikje doordat de gastoevoer vanuit Noorwegen iets terugvalt door onderhoudswerkzaamheden. De aanhoudend hoge energieprijzen zijn vanzelfsprekend een nieuwe tegenvaller voor huishoudens en industrie en veroorzaken inmiddels steeds meer ‘vraaguitval’, blijkt uit de cijfers van onderzoeksbureau ICIS dat wereldwijd energiedata analyseert. Consumenten zijn zuiniger in hun energieverbruik en energie-intensieve industrieën schroeven hun productie verder terug. Ten opzichte van een jaar eerder wordt er in augustus zo’n 8,5 procent minder gas afgenomen dan in dezelfde maand vorig jaar. Over het hele jaar ligt dat percentage volgens ICIS iets boven de 4 procent. De Belgische zinksmelterij Nyrstar is een van de stroomgebruikers die door de hoge prijzen voorlopig is afgehaakt, maakte het bedrijf dinsdag bekend. Het bedrijf heeft besloten de Nederlandse vestiging in Budel, die al sinds eind vorig jaar om dezelfde reden niet op volle capaciteit draait, in ‘een soort slaapstand’ te zetten. Het personeel, zo’n 430 mensen, krijgt andere taken zoals onderhoud van de installaties. Ook gaan de medewerkers opleidingen volgen. De zinksmelterij in Budel is een van de grootste in Europa en kan maximaal 315 duizend ton per jaar produceren. Op de Britse metalenbeurs schoot de prijs van zink met 5,7 procent omhoog.||https://www.volkskrant.nl/economie/energieprijzen-naar-nieuwe-piek-door-aanhoudende-droogte-in-europa~b63a2f5b/
2022-08-16||Ongehoord Nieuws voortaan ‘opinieprogramma’ in plaats van actualiteitenrubriek||Presentator Arlette Adriani maakte de wijziging bekend bij aanvang van de eerste uitzending van het nieuwe seizoen. Volgens omroepvoorzitter Arnold Karskens past het nieuwe genre beter bij ‘de missie en visie’ van Ongehoord Nederland: een alternatieve blik op het nieuws laten zien. ‘Door Ongehoord Nieuws een opinieprogramma te noemen weten de kijkers waar ze aan toe zijn.’ De NPO heeft niets van doen met de aanpassing, zegt een woordvoerder van NPO. Nieuws- en opinieprogramma’s vallen in dezelfde categorie, zegt hij, en moeten dus aan dezelfde journalistieke standaard voldoen. De ombudsman van de NPO tikte begin juni de omroep op de vingers voor het verspreiden van foutieve informatie in Ongehoord Nieuws. Het programma zou feiten en meningen niet voldoende scheiden. Dat leidde tot een boete van ruim 90 duizend euro. Het was de eerste boete ooit die de NPO gaf aan een omroep voor het schenden van zijn journalistieke code. Daarin staan de professionele normen geformuleerd waaraan de omroepen in het publieke bestel zich moeten houden. Op basis van de Mediawet had de Raad van Bestuur van de NPO Ongehoord Nederland nog harder kunnen sanctioneren. Om de boete ‘draagbaar’ te houden voor de ‘jonge omroep’, zag die daarvan af. Raisa Blommestijn, een populaire mediapersoonlijkheid in extreemrechtse hoek, is de vervanger geworden van Ahmed Aarad als presentator van het programma. De NPO-ombudsman had onder meer een fragment bekritiseerd waarin Aarad foutieve informatieve over stikstof had verspreid. Hij stelde in een uitzending dat boeren ‘in feite’ het minst uitstoten, terwijl landbouw in werkelijkheid goed is voor 86 procent van de uitstoot van ammoniak, waar stikstof naast stiksofoxiden uit bestaat. Volgens omroepvoorzitter Arnold Karskens speelt die kritiek geen rol bij de personele wijziging. Araad blijft voor Ongehoord Nederland werken, zegt hij, maar de omroep wilde Blommestijn graag bij zijn vlaggenschip betrekken. ‘Met Raisa Blommesteijn geven we ons programma een nieuwe impuls als het gaat over meningsvorming’, licht Karskens schriftelijk toe.||https://www.volkskrant.nl/nieuws-achtergrond/ongehoord-nieuws-voortaan-opinieprogramma-in-plaats-van-actualiteitenrubriek~b0f19947/
2022-08-16||Zanger Marcus Mumford doorbreekt hardnekkig taboe: seksueel misbruik bij jongens en mannen||‘Ik kan je nog steeds proeven, en dat haat ik.’ Zanger Marcus Mumford, bekend van de folkrockband Mumford and Sons, draait er niet omheen in zijn onlangs uitgebrachte solonummer Cannibal.‘Het was geen keuze die een kinderbrein zou maken en dat wist je,’ zingt de Brit met voelbare woede vanachter zijn akoestische gitaar. Voor wie nog giste naar de betekenis van die woorden, gaf Mumford vorige week een interview aan het blad GQ, waarin hij vertelde dat hij als kind langdurig seksueel is misbruikt. Door wie, zei hij niet. ‘Niet door een familielid en niet in de kerk.’ De gelauwerde muzikant, die wereldhits scoorde als Little Lion Man en I Will Wait, hield een alcoholverslaving en ademhalingsproblemen aan het misbruik over. Sinds 2019 wordt hij behandeld door een traumatherapeut. ‘Ik heb er dertig jaar lang tegen niemand over gesproken.’ De reacties op Cannibal, waarvoor Steven Spielberg de videoclip regisseerde en dat inmiddels ruim anderhalf miljoen keer is beluisterd op Spotify en YouTube, zijn overweldigend. ‘Dapper’ is de term die het vaakst valt in de tienduizenden commentaren op sociale media. Veel mannen die, net als Mumford, slachtoffer zijn van seksueel misbruik, laten weten zich door het nummer gesteund te voelen. ‘Het is heel waardevol dat zo’n bekende muzikant zich over dit onderwerp uitspreekt’, zegt klinisch psycholoog Iva Bicanic van het Centrum Seksueel Geweld. ‘Het helpt om het taboe rond seksueel misbruik bij jongens en mannen te doorbreken.’ Want dat taboe is groot, weet Bicanic. ‘We hebben het stereotype beeld dat mannen plegers zijn, geen slachtoffers. We denken: mannen zijn sterk, kunnen voor zichzelf opkomen en laten zich niet misbruiken. De realiteit is dat mannen net zo reageren op seksueel misbruik als vrouwen: ze bevriezen of werken mee. Het onjuiste beeld zorgt ervoor dat mannen die seksueel geweld meemaken, nog meer schaamte en schuldgevoelens ervaren dan vrouwelijke slachtoffers en vaker en langer zwijgen. Dat maakt het voor hen ook nog moeilijker om hulp te zoeken, met als gevolg dat ze vaak een groter risico lopen op psychische problemen dan vrouwen.’ In Nederland heeft een op de vijf jongens en mannen ervaring met seksueel misbruik, blijkt uit cijfers van Rutgers, variërend van online intimidatie tot verkrachting. Slechts eenvijfde van die groep zoekt hulp. Eenderde praat er met helemaal niemand over. Wat daarbij mee kan spelen, is de verwarring die soms bij mannelijke slachtoffers optreedt. Bicanic: ‘Veel jongens en mannen krijgen tijdens het misbruik een erectie en komen klaar. Dat zegt helemaal niets over opwinding of toestemming, het is een automatische lichamelijke reactie op spanning. Maar zoiets kan vragen oproepen: wilde ik het dan wél? Als de pleger een man is, wat meestal het geval is, kan er ook nog verwarring ontstaan over de eigen seksuele identiteit. Ruim de helft van de mannelijke slachtoffers twijfelt daarover na zo’n ervaring.’ Ongeveer een even groot percentage krijgt na het misbruik last van psychische, seksuele of relationele problemen. Agressie, drank- en drugsverslaving, en een bovenmatige focus op mannelijkheid uit angst om voor een ‘pussy’ te worden versleten zijn kenmerkend voor deze groep. Om meer bewustzijn te creëren over seksueel misbruik onder jongens en mannen lanceerde het Centrum Seksueel Geweld enkele weken geleden een campagne. Bicanic: ‘Ik zou graag willen zeggen dat we sindsdien worden overspoeld met meldingen van mannelijke slachtoffers, maar dat is niet het geval. Daarvoor is het taboe nog te hardnekkig. Mannen gaan pas praten, als de samenleving anders reageert op dit probleem.’ Waar de #MeToo-beweging ertoe heeft geleid dat seksueel geweld bij vrouwen beter bespreekbaar is geworden, is dat effect voor mannelijke slachtoffers amper opgetreden. Dat heeft deels een cijfermatige verklaring: het aantal vrouwen dat ervaring heeft met aanranding of verkrachting ligt nog altijd vele malen hoger dan bij mannen. In Nederland zijn negen van de tien slachtoffers vrouw, volgens cijfers van het CBS. Bij de misbruikzaken die door #MeToo aan het licht kwamen, waren de slachtoffers dan ook overwegend vrouwen, net als de talloze beroemdheden die in het kielzog van de beweging hun ervaringen met seksueel geweld deelden. In Nederland was Jelle Brandt Corstius een van de weinige mannen die openlijk verklaarde seksueel te zijn misbruikt, maar zijn zaak werd door het Openbaar Ministerie geseponeerd wegens gebrek aan bewijs. In plaats daarvan kreeg Brandt Corstius een aanklacht wegens smaad aan zijn broek. ‘Zo zie je maar dat een onthulling je ook veel kan kosten’, zegt Bicanic. ‘Los van de vraag wie er gelijk had, kan ik me voorstellen dat sommige mannelijke slachtoffers door die zaak hebben gedacht: ik kan beter mijn mond houden.’ Journalist en schrijver Jeroen Pen trad een jaar later op de website van Brandpunt+ naar buiten over zijn ervaringen met seksueel geweld op 6-jarige leeftijd. ‘Ik heb daarna veel lange mails ontvangen van mannen die hetzelfde is overkomen,’ zegt hij. ‘Zelfs de vader van een goede vriend vertelde ineens dat hij het had meegemaakt.’ Ook Pen denkt dat de openbaring van Marcus Mumford belangrijk kan zijn voor mannelijke slachtoffers. ‘Het leed is natuurlijk al geschied. Maar zo’n nummer kan je wel van het idee afhelpen dat je er helemaal alleen voor staat.’ Mumford heeft direct na Cannibal een nieuw nummer uitgebracht, waarin hij beschrijft hoe hij een jaar geleden voor het eerst aan zijn moeder vertelde wat hem is overkomen. In de bijbehorende videoclip slaat hij het ene na het andere glas water achterover, alsof hij zijn verleden voor eens en altijd probeert weg te spoelen. ‘Het ligt allemaal achter me’, zingt hij ondertussen. ‘Ik ben oké, het is goed zo.’||https://www.volkskrant.nl/nieuws-achtergrond/zanger-marcus-mumford-doorbreekt-hardnekkig-taboe-seksueel-misbruik-bij-jongens-en-mannen~b296bd20/
2022-08-16||Het weerbericht voor woensdag 17 augustus: buien met onweer||Met buien wordt de warme lucht uit het land verdreven. Op sommige plaatsen eindigt woensdag de hittegolf, maar in de oostelijk helft houdt ze nog twee dagen aan. Woensdagochtend start op de meeste plaatsen droog en met wat zonneschijn kan het kwik in het noorden en oosten van het land oplopen naar 25 tot 28 graden. In het westen liggen de maxima rond 23 graden en eindigt de hittegolf. In de loop van de ochtend neemt vanuit het zuiden de buienkans toe. Plaatselijk kunnen de buien voor flinke neerslag zorgen. De felste buien vallen waarschijnlijk later in de middag in het oosten en noorden. Daarbij is ook kans op fikse windstoten. In de loop van de avond doven de buien uit en in de nacht naar donderdag is het op de meeste plaatsen droog. De minima liggen rond 17 graden. Donderdag is er kans op een enkele bui, maar veel vaker is het droog, en de zon schijnt geregeld. Het wordt 23 graden in het noordwesten en 25 tot 27 graden in het binnenland. Vrijdag wordt het 22 tot 24 graden en eindigt waarschijnlijk ook in het oosten de hittegolf. In het weekend ligt de middagtemperatuur rond 22 graden. Er is een mix van stapelwolken en zon. Zaterdag wordt op veel plaatsen een droge dag, zondag is er weer een grotere buienkans.||https://www.volkskrant.nl/nieuws-achtergrond/het-weerbericht-voor-woensdag-17-augustus-buien-met-onweer~b9977598/
2022-08-16||Vertrekkend Philips-baas Frans van Houten zal voor altijd met stukjes purschuim geassocieerd worden||Veel groten en minder groten der aarde zijn gedoemd om tot in hun necrologie herinnerd te zullen worden om een onbenullig voorwerp: de vogelpoep van schaatser Hilbert van der Duim, het broodje spek van Labour-leider Ed Miliband, het briefje van CDA-politicus Henk Bleker, de pannekoek van voetbalicoon Marco van Basten. In het geval van Frans van Houten, die dinsdag zijn voortijdige vertrek als baas van Philips aankondigde, zal een stukje purschuim deze rol vertolken. Het is namelijk aan het afbrokkelende schuim in de slaapapneumachines en beademingsapparaten van Philips te wijten dat Van Houten niet alleen de geschiedenis zal ingaan als de pionier achter Philips’ metamorfose van elektronicaconglomeraat tot medisch technologiebedrijf. De Philips-bestuursvoorzitter zal ook herinnerd worden als de man onder wiens leiding Philips een van de zwaarste crises uit zijn 131-jarige bestaan doormaakte. Philips moet 5,5 miljoen apparaten vervangen omdat ze geluiddempend isolatieschuim bevatten dat kan afbrokkelen en zo in de luchtwegen kan belanden van mensen met slaapapneu, of bijvoorbeeld van patiënten die door een spierziekte niet zelfstandig kunnen ademhalen. Tot nu toe lijken de gezondheidsgevaren van het mogelijk kankerverwekkende schuim gering, blijkens onderzoeken van zowel wetenschappelijke tijdschriften als door Philips geraadpleegde onafhankelijke toxicologen. De schade is er evenwel niet minder om. Alleen al in de Verenigde Staten lopen meer dan honderd rechtszaken tegen Philips van patiënten die denken dat hun kanker of andere gezondheidsklachten misschien te wijten zijn aan hun slaapapneu-apparaten. Ziekenhuizen mopperen dat Philips te weinig vaart maakt met het vervangen van de gemankeerde machines. Zorgwaakhonden kapittelen Philips dat het bedrijf te laat aan de bel heeft getrokken over de problemen met zijn slaapapneu- en beademingsapparaten, waarvan de laatste in sommige gevallen ook nog eens onverwacht kunnen uitvallen, zoals in april bleek. En dan was er nog het stoelpotengezaag van beleggers, die de sinds Van Houtens aantreden in 2011 opgebouwde koerswinst – van 13 euro op het dieptepunt tot bijna 51 euro op het hoogtepunt in april vorig jaar – door het vermaledijde schuim vrijwel helemaal zagen verdampen. Dinsdag noteerde het aandeel-Philips nog geen 20 euro. Eigenlijk zou Van Houten pas volgend jaar afzwaaien, na twaalf jaar aan de top van Philips, als einde van een carrière die in 1986 ook bij dat bedrijf begon. Dinsdag kwam echter het bericht dat hij al op 15 oktober het stokje doorgeeft aan zijn opvolger Roy Jakobs. ‘Met het einde van zijn derde termijn in zicht is dit het juiste moment om de leiding van Philips over te dragen’, zei president-commissaris Feike Sijbesma dinsdagochtend over Van Houtens ontijdige exit. Al vanaf zijn geboorte op 26 april 1960 in een appartement aan de Veldmaarschalk Montgomerylaan in Eindhoven is Van Houtens leven verknoopt met Philips. Zijn eerste herinneringen hangen goeddeels samen met de gloriejaren van de (voorheen) Eindhovense trots. Aan het kolossale vuurwerk dat in de herfst van 1966 boven de Karpendonkse Plas knalde toen Philips 75 jaar bestond. Aan het over de Bayeuxlaan fietsen om zijn vader George op te halen bij Philips Natlab, waar Van Houten senior de baas was. Aan de prototypen van zakrekenmachines en beeldplaten – een verre voorloper van de dvd – waarmee zijn vader eind jaren zestig placht thuis te komen. Het was dan ook dapper dat juist Van Houten in 2011 de navelstreng met het roemruchte verleden durfde door te knippen. Op de wind van gisteren kun je vandaag niet zeilen, weet Van Houten, een fervent zeiler met een onverbeterlijke neiging om met nautische metaforen te strooien. ‘Wil je met een zeilboot ergens komen, dan zul je de veilige haven moeten verlaten’, vond Van Houten. De lampen, breedbeeldtelevisies, stoomstrijkijzers en Senseo’s maakten plaats voor MRI-scanners, defibrillatoren en beademingsapparaten. Zo was Van Houten, die als jongeling zijn artsendroom na twee uitlotingen had moeten opgeven, toch nog in de geneeskunde terechtgekomen. De ommezwaai was niet zonder gevaar. Anno nu redt en rekt Philips mensenlevens, bijvoorbeeld tijdens de coronapandemie, toen de beademingsapparaten van Philips niet aan te slepen waren op intensivecareafdelingen aller landen. Of met de 3D-radiologie van Philips, waarmee kankergezwellen steeds sneller zijn op te sporen. Tegelijkertijd: de grammofoonplaten, ledlampen en sapcentrifuges van weleer redden weliswaar geen mensenlevens, maar bekrast vinyl, gesprongen lampen of op hol geslagen sapmachines tasten normaal gesproken de gezondheid niet aan. Als de medische apparaten van Philips echter mankementen vertonen, zijn de gevolgen meteen ingrijpend, zoals de slaapapneu-affaire laat zien. In hun toelichting zwoeren Van Houten en president-commissaris Sijbesma dat het slaapapneuschandaal ‘geen rol’ heeft gespeeld in het vervroegde afscheid van Van Houten. ‘Van een gedwongen exit is geen sprake geweest, alles is in goede harmonie gebeurd’, zei Van Houten. Hij noemde het een ‘voorrecht en een genoegen’ dat hij Philips heeft mogen helpen omtoveren ‘tot een van de grootste gezondheidsbedrijven ter wereld’.||https://www.volkskrant.nl/nieuws-achtergrond/vertrekkend-philips-baas-frans-van-houten-zal-voor-altijd-met-stukjes-purschuim-geassocieerd-worden~bccfd8a7/
2022-08-16||Hedendaags cynisme: wie weet er nog wie de voormalige held Julian Assange is?||Mocht Salman Rushdie straks opkrabbelen als een cycloop met één oog, dan moet messentrekker Hadi Matar hopen dat hij in elk geval een deel krijgt van het prijzengeld dat ayatollah Khomeini op het hele hoofd van Rushdie heeft gezet. De laatste, nog te verschijnen, roman van Rushdie heet Victory City en gaat niet over een cycloop, maar wel over een mythische figuur. Het 9-jarig meisje Pampa Kampana ontsnapt in een gruwelijke oorlog aan weduweverbranding en wordt dan de spreekbuis van de god Parvati. Het boek, een ingewikkelde saga met vele uitweidingen, wordt niet door zijn vaste uitgever vertaald, vermoedelijk omdat Rushdie voor Nederlandse uitgevers niet meer zo’n aantrekkelijke auteur is. Daar zal, dankzij de aanslag, ongetwijfeld verandering in komen. Komt Julian Assange ooit nog vrij? Aan die vraag gaat een andere vooraf: wie is Julian Assange ook alweer? Vijftien jaar geleden was hij, als de oprichter van WikiLeaks, een held die slechts gebruik had gemaakt van de vrijheid van meningsuiting. Machtige landen zaten echter hem aan en hij werd in Londen gearresteerd. Daarna veranderde hij van vrijheidsstrijder in een verkrachter. Aanklachten in Zweden gedaan, werden later ingetrokken, maar Assange zou nooit meer een held zijn. Zijn onvoorzichtigheid was niet straffeloos en hij moest een ambassade invluchten. Toen de ambassade daar genoeg van had, kwam hij in de gevangenis terecht. De Britten willen hem nu uitleveren aan de Verenigde Staten voor het publiceren van documenten die allang niet meer relevant zijn. Een groep van advocaten en journalisten wil dat verhinderen, omdat bij een bezoek aan de ambassade destijds hun telefoons zijn gehackt door de CIA. Daarop staan gesprekken die allang niet meer relevant zijn en dat is een schending van de privacy. Intussen zit Assange al veel langer vast dan cokesmokkelaar Frank Masmeijer vast heeft gezeten. Helaas heeft Assange geen koning Willem-Alexander om hem gratie te geven. Als je jong bent, geeft je lichaam je alle vrijheid om te doen wat je wilt, omdat je het niet als een last ervaart. Als je oud wordt, zul je je lichaam ervaren als een machine die af en toe gerepareerd dient te worden, of waarvan een onderdeel helemaal aan vervanging toe is. Dat heet vergrijzing. Bob Dylan, 81 jaar, schijnt het nummer Forever Young te hebben gemaakt als slaapliedje voor zijn zoontje Jesse. Het liedje begint met: May God bless and keep you always / May your wishes all come true. Het lijkt me niet goed voor een kind als al zijn wensen uitkomen. Bob Dylan woont toch niet in Amsterdam-Zuid? Daar kun je een prijs in de Postcodeloterij winnen, maar geen Nobelprijs. Dankzij de klimaatmaatregelen van Biden schieten de aandelen van de bedrijven in zonnestroom omhoog. Dat worden de Shells en Esso’s, de grote kapitalisten van Den Nieuwen Tijd. Overigens zijn ook de winsten van Saudi Aramco duizelingwekkend gestegen, omdat de kroonprins van Saoedi-Arabië zaken doet met de Russen. Willem Frederik Hermans zei: ‘Ik ben alleen mijn eigen bondgenoot en zelfs dat niet.’ Kroonprins Mohammad bin Salman al-Saoed was misschien geen bondgenoot van Khashoggi, maar verder van iedereen, en dat legt hem bepaald geen windeieren. Vraag maar aan Máxima. Poetin gaat op alle continenten wapens verkopen, zodat overal ter wereld de nazi’s bestreden kunnen worden. Op voordracht van de huidige directeur zal het Stedelijk Museum een museum worden voor Modieuze Kunst. Bericht van de dag: al de bijenkasten die goedbedoeld geplaatst zijn, vormen een bedreiging voor de bijenstand. ‘Ben je bang voor eenzaamheid? Trouw nooit’, zei Tsjechov. Voorkomen dat Afghanen sterven zonder de Taliban te versterken, is helemaal geen dilemma, want dat kan gewoon niet. Heleen Mees waarschuwt Trump voor de laatste keer. Als Hongarije zo’n vreselijk land is – Eichmann deed er ooit goede zaken – waarom willen dan zo veel Nederlandse jongeren daar een festival bezoeken? De verplaatsing in Estland van het monument met een Sovjettank ‘raakt een gevoelige snaar’. Dat doen tanks nou altijd. We gebruiken te veel water, het is om te huilen. Een vrouwelijke agente in Eindhoven wordt vervolgd omdat zij met een waterkanon een vrouw omver spoot, die daarbij flink verwond werd. Dit is te cynisch om in een grap te verwoorden. Je zou er wel een limerick over kunnen maken, maar dat laat ik liever over aan de lezers. Schoonmakers vonden op de Nederlandse stranden 86.954 peuken. Stel je eens voor dat een pakje sigaretten 47 euro gaat kosten, zoals de minister van Gezondheid wil, wat kun je dan niet allemaal verdienen met recycling? Een nadeel wordt geen voordeel als je in het ouderlijk huis van Cruijff gaat wonen. Wees eerlijk: leedvermaak voor Erik ten Hag, die 9 miljoen per jaar is gaan verdienen. En toen stond Salman Rushdie op. God had hem genezen. Uit een eerdere versie van deze column kon worden opgemaakt dat de roman Victory City al in het Engels is verschenen en niet in het Nederlands zou worden vertaald. Het boek verschijnt in februari, tegelijk met de Nederlandse vertaling.||https://www.volkskrant.nl/columns-opinie/hedendaags-cynisme-wie-weet-er-nog-wie-de-voormalige-held-julian-assange-is~bc0718fe/
2022-08-16||In deze ‘gevaarlijke’ speeltuin in Londen zijn ouders verboden: ‘Ze hebben de neiging te beschermend te zijn’||De 7 jaar oude John Playfair staat met twee afgedankte dakgoten bij een zandheuveltje waar een waterkraan uit komt. Na een denkpauze slaagt hij erin om de twee goten zo neer te leggen dat het water netjes van de heuvel stroomt. Vervolgens pakt hij een spade om een kanaal te graven. Het jongetje is zo druk met zijn waterbeheer dat hij niet in de gaten heeft dat de andere kinderen iets verderop in de Hackney Marsh Adventure Playground aan hun lunch begonnen zijn, sandwiches en stukjes watermeloen. ‘Vind je mijn kanaal mooi?’, informeert John wanneer hij na zijn inspanningen voldaan om zich heen kijkt. Hij krijgt complimenten van Angela Day, de speeltuinbegeleider van deze wilde speeltuin in het oosten van Londen. Dagelijks spelen hier zo’n honderd kinderen, ingeklemd tussen de gekanaliseerde Lea Rivier, een groep galerijflats en Victoriaanse rijtjeshuizen die al snel meer dan een miljoen pond kosten. Ze wijst op de schep die kleine John bij zijn graafwerkzaamheden heeft gebruikt. ‘Je ziet’, zegt Day, ‘dat is geen plastic schep maar een echte, die ook door volwassenen wordt gebruikt. Kinderen kunnen prima met echt gereedschap omgaan. Door schade en schande worden ze wijs.’ Er zijn in The Adventure, zoals deze vijftig jaar oude speeltuin liefkozend wordt genoemd. genoeg plekken om op deze manier wijs te worden. De lastig te beklimmen uitkijktoren bijvoorbeeld, alias het Clubhuis, De stenen oven waarin pizza’s kunnen worden gebakken. Of de braamstruiken waar stadsvossen wonen die soms tevoorschijn komen als de kinderen hebben gebarbecued. In elke andere speeltuin zouden de brandnetels worden verwijderd, maar niet in deze wildernis. Onder de grond ligt puin van arbeiderswoningen die hier tijdens de Tweede Wereldoorlog door Duitse bommen zijn vernietigd. Day: ‘Soms gaan we als archeologen graven, en dan komen we van alles tegen, van vorken tot Victoriaanse munten.’ ‘De manier waarop ze met risico om gaan, vind ik het grootste pluspunt van deze speeltuin’, zegt Julian Kirby, die rond een uur of vijf Jasmine komt ophalen. Zijn 10 jaar oude dochter zegt zich kostelijk te hebben vermaakt met de tokkelbaan. ’Ouders hebben de neiging te beschermend te zijn, te veel te interveniëren. Dat is begrijpelijk, maar niet altijd even goed voor kinderen.’ De 47-jarige medewerker van milieuorganisatie Friends of the Earth wijst op het hoge hekwerk dat om The Adventure staat. ‘Dat is niet bedoeld om kinderen binnen te houden, ze kunnen er gewoon uit, maar om ouders buiten te houden.’ Het idee om ouders te verbannen werd tijdens de pandemie geboren. ‘Door een gebrek aan vertier, was de speeltuin veranderd in een ontmoetingsplaats voor koffiedrinkende papa’s en mama’s’, zegt Day ‘en dat had vooral negatieve effecten. Er ontstonden spanningen tussen ouders onderling en tussen kinderen. Zonder ouders in de buurt bleek het spelen veel beter te gaan. Kinderen begonnen problemen zelf op te lossen en gingen zich meer ontspannen gedragen, socialer ook. Ze voelden zich vrij, weg van de ouderlijke blik. Als er problemen zijn, of ongelukken, kunnen ze altijd bij mij of een van mijn collega’s terecht.’ De 50-jarige Day groeide op in het zuidwesten van Londen, in een tijd waarin kinderen de omgeving waarin ze woonden beschouwden als een grote speeltuin. ‘We waren na school soms uren op pad, op avontuur om uiteindelijk moe en hongerig thuis te komen.’ In het hedendaagse informatietijdperk is meer bewustzijn ontstaan voor ‘Stranger Danger’, onbekend gevaar. Schokkende kindermoorden zijn breed uitgemeten in de tabloids, waardoor de angst er goed in zit. Het maken van foto’s in speeltuinen is not done. Uit vrees voor ‘no win no fee’-schadeclaims leggen gemeenten rubberen tegels onder de klimrekken. Deze ontwikkeling is in het Verenigd Koninkrijk rap gegaan. De helikopterouder deed zijn intrede, een bezorgde ouder die fysiek of virtueel om zijn of haar kind(eren) heen cirkelt. De overdreven aandacht voor gezond- en veiligheid heeft tot een tegenreactie geleid, tot het idee van scharrelkinderen. Zo publiceerden de Britse broers Conn and Hal Iggulden in 2008 The dangerous book for boys, een handboek waarin onder meer wordt uitgelegd hoe je een boomhut bouwt, knopen kunt leggen en zonder hulp van Google Maps je weg kunt vinden. Rond dezelfde tijd schreef Tom Hodgkinson, uitgever van het magazine The Idler, een pamflet over het goedbedoeld ‘verwaarlozen’ van kinderen. Het fenomeen ‘avonturenspeeltuin’ past bij deze tegenreactie. ‘Maar het is ook het eerste waarop gemeenten plegen te bezuinigen’, zegt Day. ‘Ons stadsdeel doet dat gelukkig niet. Bovendien krijgen we steun van derden. Omdat hier in de buurt de Olympische Spelen zijn gehouden, kregen we geld van de organisatie om torens en loopbruggen te bouwen. De stichting Sport England geeft ons geld voor een voetbalveld. Het oude veld was in een zandbak veranderd nadat een Bulgaars jongetje dat vreselijk goed kun turnen, allerlei provisorische turntoestellen had gebouwd om salto’s te kunnen maken. Dat was een enorm succes bij de kinderen. Er bleef geen grasspriet over.’ ‘Do-it-yourself’ wordt aangemoedigd. De speeltuin ligt vol met afgedankte spullen. ‘Dat ligbad daar’, wijst Day, ‘dat komt uit een verbouwde huurwoning. Die stoelen? De zijn van een school. Die rolstoelen zijn geschonken door een ziekenhuis. Een van onze lievelingsspullen is die plastic watergolf, die is gebruikt op een filmset. De kinderen noemen het een ‘dinodrol’.’ Day, die al 14 jaar als gemeenteambtenaar in de speeltuin werkt, wijst op een schuur die door een plaatselijke watersportclub wordt gebruikt om surfplanken op te slaan. ‘In ruil daarvoor mogen onze speeltuinkinderen gratis meepeddelen op het kanaal.’ De lunches die de kinderen krijgen, komen uit het onderwijsbudget. ‘Dat is te danken aan Marcus Rashford, de voetballer die streed voor gratis schoolmaaltijden tijdens vakanties.’ Bij het opdienen krijgen de medewerkers van de speeltuin hulp van Shane, een 15-jarige jongen die al tien jaar in de speeltuin komt. ‘Dit voelt als mijn achtertuin’, zegt de wat introverte scholier. Wat hij het liefst doet? ‘Van alles. Verstoppertje spelen, klimmen, en schilderen in het clubhuis.’ Buitenspelen gebeurt hier het hele jaar door. ‘Als het koud is, krijgen we hete, in folie gewikkelde aardappelen van Angela.’ ‘Angela is een godsgeschenk’, zegt Catherine Kemp, een 69-jarige oma die bij hek staat om een kleinkind op te halen. ‘Mijn broertjes en zusjes hebben hier gespeeld, mijn kinderen, nu mijn kleinkinderen en straks mijn achterkleinkinderen’. Ze vertelt te zijn opgegroeid in een Ierse immigrantenfamilie, een gezin van elf kinderen in een driekamerflat. ‘Het was een arme buurt. Door de invasie van twiggy’s (yuppen, red.) is een deel rijker worden, maar er zijn nog genoeg kids die hier opgroeien onder moeilijke omstandigheden. Kleine, koude woningen, huiselijk geweld soms. Voor deze kinderen is deze speeltuin de veiligst denkbare plek.’||https://www.volkskrant.nl/nieuws-achtergrond/in-deze-gevaarlijke-speeltuin-in-londen-zijn-ouders-verboden-ze-hebben-de-neiging-te-beschermend-te-zijn~b8d66ce2/
2022-08-16||Estafettes zwemmen nieuw leven ingeblazen met oog op olympische aspiraties||Nederlands zwemsucces op de estafette was jarenlang louter voorbehouden aan de vrouwen. Op de 4x100 meter vrije slag stonden de ‘Golden Girls’ van weleer op elk aansprekend toernooi garant voor een medaille. Met een hernieuwde focus op estafettezwemmen wil bondscoach Mark Faber op meerdere aflossingsnummers mondiaal gaan meestrijden. De komende jaren gaat de zwembond fors investeren in vijf olympische estafettes. De estafettes die als speerpunt zijn aangewezen betreffen: de 4x100 vrij vrouwen, 4x200 vrij vrouwen, 4x100 wisselslag vrouwen, 4x100 wisselslag gemengd en de 4x100 vrij mannen. Deze estafettes kwamen boven water na een uitgebreide analyse van het veld, afgelopen voorjaar, door de zwemcoaches van het High Performance Centre. Faber: ‘We hebben gekeken naar estafettes waarin we potentie zien voor de toekomst, waar we echt in geloven. Niet alleen met het oog op de Olympische Spelen van Parijs over twee jaar, maar ook richting Los Angeles in 2028.’ De zwembond heeft ambitieuze plannen met betreffende estafettes. Kwalificatie voor de Spelen van Parijs in 2024 is het eerste doel (top 12 van de wereld), vier jaar later moeten de aflossingsploegen minstens finalewaardig zijn (top 8). Faber wijst erop dat er gaandeweg het proces verschillende evaluatiemogelijkheden zijn. ‘Er zitten echt nog wel een paar momenten van ‘go’ of ‘no go’ tussen. Het is mogelijk dat niet elke estafette het gaat halen, maar we gaan er hard aan trekken.’ Faber en zijn collega’s gaan de komende jaren tijdens trainingen veel meer aandacht besteden aan de estafettenummers. ‘Met een slim en afgemeten plan proberen we de mannen en vrouwen dichter bij elkaar te brengen’, licht Faber toe. ‘Estafettezwemmen wordt steeds tactischer. Met de juiste strategie, sterke overnames en een goede teamdynamiek kun je het verschil maken.’ De 49-jarige bondscoach wil ook meer verantwoordelijkheid neerleggen bij de individuele zwemmers van een estafetteploeg. Zo heeft Nederland op de 4x100 vrij bij de vrouwen – na het zwempensioen van ‘Golden Girls’ Ranomi Kromowidjojo en Femke Heemskerk – weinig echte specialisten. Marrit Steenbergen is van nature een 200 meter-zwemster, Kim Busch en Valerie van Roon zijn 50-meterspecialisten en Tessa Giele (vlinder) en Kira Toussaint (rugslag) hebben andere specialismen. ‘Al deze dames zullen specifieker moeten trainen op de 100 meter vrije slag en deze afstand in aanloop naar toernooien ook vaker moeten zwemmen in kleinere wedstrijden’, aldus Faber. De hoofdcoach van het Nederlandse topzwemmen (hij volgde vorig jaar na de Olympische Spelen Marcel Wouda op) heeft het estafettezwemmen door de jaren heen zien veranderen. ‘Vroeger hadden we met Pieter van den Hoogenband één wereldtopper en namen we voor de estafette drie andere zwemmers mee. Nu zeggen we: je moet eerst voldoen aan de individuele standaard en daarna vormen we de estafette. Gezien de prestatiedichtheid is het ook niet meer mogelijk om op één uitzonderlijke zwemmer te leunen.’ Hoewel de Europese kampioenschappen in Rome niet het sterkst bezette zwemtoernooi van de afgelopen jaren vormen, presteert Nederland uitstekend op de aflossingsnummers. Op de zogenoemde ‘speerpunt-estafettes’ is de oogst tot nu toe tweemaal goud (4x200 vrij vrouwen en 4x100 wisselslag gemengd) en één keer brons (4x100 vrij vrouwen). Woensdag staat nog de 4x100 wisselslag vrouwen op het programma. Bovendien stuntte de gemengde wisselslagploeg afgelopen juni met WK-brons achter de grootmachten VS en Australië. Eerder deze EK stond zelfs bondscoach Faber in het openluchtbad van Rome versteld van de prestatie van het piepjonge vrouwenkwartet op de 4x200 meter vrije slag; de estafette die Nederland na de Olympische Spelen van 2016 links had laten liggen. Janna van Kooten (17), Imani de Jong (20), Silke Holkenborg (20) en Marrit Steenbergen (22) haalden voor Nederland het eerste EK-goud ooit binnen op deze afstand. ‘Dit is een veelbelovend begin’, stelde Faber tevreden vast.||https://www.volkskrant.nl/sport/estafettes-zwemmen-nieuw-leven-ingeblazen-met-oog-op-olympische-aspiraties~bc82e8c8/
2022-08-16||Vogelgriepseizoen houdt bijzonder lang aan, prijzen eieren en kippenvlees stijgen||Het vogelgriepseizoen blijft dit jaar voortduren in de zomer. In 2021 werden er na mei geen besmettingen meer gesignaleerd bij pluimveebedrijven, dit jaar zijn in de zomermaanden honderdduizenden dieren geruimd. Zondag nog 5.000 kippen in Lunteren, maandag 76.000 kippen in het Zeeuwse Schore. Sinds oktober 2021 is de vogelgriep bij 54 commerciële pluimveebedrijven aangetroffen. Alle 3,4 miljoen kippen, vleeskuikens, eenden en kalkoenen van deze bedrijven zijn geruimd. Met name in februari waren er veel gevallen: in die maand zijn 1,2 miljoen dieren afgemaakt. Landbouwminister Henk Staghouwer maakt zich zorgen, ook om de besmetting van wilde vogels. Het virus treft niet alleen trekvogels, maar ook standvogels zoals de ooievaar, die het hele jaar in het land blijven. Een ooievaar heeft eind juli vermoedelijk een uitbraak van de ziekte veroorzaakt in Dalfsen. Volgens de minister moeten we er rekening mee houden dat vogelgriep ook de rest van het jaar aanwezig is in Nederland. De prijzen van eieren en kippenvlees zijn dit voorjaar harder gestegen dan voorheen. In mei was de consumentenprijsindex van beide producten ruim 7 procent hoger dan twee maanden daarvoor. Dat komt niet alleen door de vogelgriep, volgens Peter van Horne, pluimvee-econoom bij de Wageningen Universiteit. Ook het aantrekken van de markt na corona en de Oekraïneoorlog zijn belangrijke factoren. ‘De veevoerprijzen waren al flink aan het stijgen. Toen de oorlog begon, explodeerde dat.’ Uitbraken van de vogelgriep slaan wel een gat in de productie, met name van eieren. Vleeskippen zijn namelijk sneller te vervangen dan leghennen. Ook in Duitsland, Frankrijk, Polen en de Verenigde Staten zijn uitbraken van de vogelgriep. ‘Wereldwijd is er een tekort aan eieren. Dat brengt extra prijsdruk met zich mee.’||https://www.volkskrant.nl/nieuws-achtergrond/vogelgriepseizoen-houdt-bijzonder-lang-aan-prijzen-eieren-en-kippenvlees-stijgen~b18dea5a/
2022-08-16||Voor alle fans van LoTR en GoT: prequels The Rings of Power en House of the Dragon komen eraan||De First Men vallen Westeros binnen en gaan de strijd aan met de Children of the Forest. Het zal nooit meer rustig worden in Westeros. Stichting van The Shire, ofwel de Gouw, de thuiswereld van de Hobbits in het noorden van Midden-Aarde, met als bekendste inwoners Bilbo en zijn neef Frodo. Hobbits hanteren een eigen jaartelling waardoor 1601 van het Derde Tijdperk samenvalt met het jaar 1 in Hobbittijd. Hou daar rekening mee. John Ronald Reuel Tolkien wordt geboren in Bloemfontein (tegenwoordig Zuid-Afrika) als zoon van een Engelse bankmanager die zal overlijden als Tolkien 3 is. Van alle autobiografische feiten die wellicht verwijzen naar de wereld die hij later zal creëren moet de beet van baby Tolkien door een Afrikaanse vogelspin worden genoemd. Hij begint al jong met het bouwen van een eigen wereld; als taalstudent heeft hij grote interesse voor het zelf ontwikkelen van een taal. Zijn eerste eigen taal noemt hij Naffarin. The Hobbit, or There and Back Again verschijnt, een instant-klassieker in de jeugdliteratuur, waarin Tolkien de eerste contouren schetst van Midden-Aarde door de avonturen van hobbit Bilbo, die zijn geliefde huis en haard verlaat om met een stel dwergen de schat van de draak Smaug te bemachtigen. Onderweg raakt Bilbo verdwaald in een tunnelcomplex waar hij Gollem ontmoet en de ring zal vinden die alles in beweging zal brengen: the one ring to rule them all. Maar dat komt later pas. The Hobbit is een soort trailer van Tolkiens The Lord of The Rings-trilogie en eindigt met de Slag van de Vijf Legers, een van de vele veldslagen in Midden-Aarde. Scènes die via de verfilmingen van Peter Jackson ook van invloed zijn geweest op de veldslagen in Game of Thrones. George R.R. Martin, ook wel ‘de Amerikaanse Tolkien’, wordt geboren in Bayonne, New Jersey. Als kind schrijft hij ‘monsterverhalen’ voor de kinderen in de buurt en creëert hij een magisch koninkrijk waarin zijn eigen schildpadden de hoofdrol spelen. Naast Shakespeare en Tolkien noemt Martin Stan Lee, de schepper van Spider-Man, zijn grootste invloed. Misschien heeft het oeuvre van Tolkien vooral invloed doordat Martin zich er zo nadrukkelijk tegen afzet, door het kwaad niet abstract te maken, maar door een aantal onvergetelijke, gemankeerde en wrede figuren te creëren in een wereld die wordt geregeerd door nietsontziende machtswellust. Een van de makers van van de serie, showrunner David Benioff, noemt Game of Thrones dan ook ‘The Sopranos in Midden-Aarde’. Tolkien heeft een werk in één band voor ogen, maar zijn uitgever wil het risico van een dergelijk omvangrijk boek niet nemen en geeft het uiteindelijk in drie delen uit: The Fellowship of the Ring, The Two Towers en The Return of the King. Tolkien werkt tussen 1937 en 1949 aan het boek, waarin invloeden zijn terug te vinden van verschillende Europese mythologieën, zijn interesse in taalkunde en zijn gruwelijke ervaringen in de Eerste Wereldoorlog. Al sinds de oorlog is hij bezig met het ontwikkelen van een fictionele mythe, een vorm van mythopoeia. Maar het is het succes van The Hobbit waardoor de uitgever aandringt op ‘meer hobbitverhalen’. Het complete oorspronkelijke manuscript, opgeslagen in de J.R.R. Tolkien Collectie, bedraagt 9250 pagina's. Korte samenvatting: de drager van de ring moet de ring terug in het vuur gooien waar hij uit komt. En ondertussen zorgen dat hij uit de handen van de heer van de duisternis Sauron en zijn vazallen blijft. Auteur van dit stuk krijgt de drie delen van In de ban van de ring in de fraaie dundrukuitgave van Het Spectrum in één band, met de tekeningen van Cor Blok op de cover. In het boek met leeslint zit een losse kaart van Midden-Aarde. Na het eerder lezen van de driedelige pocketeditie leest hij deze uitgave nog eens tweemaal achter elkaar. Het is Ralph Bakshi, de maker van de scabreuze Fritz the Cat-animatiefilm, die een redelijk geslaagde poging doet om The Lord of the Rings te verfilmen, als animatiefilm, gebruikmakend van overgetekende live action -beelden met de zogenaamde rotoscooptechniek. Niet de minste filmmakers hebben overwogen om zich aan het oeuvre van Tolkien te wagen, van Michelangelo Antonioni tot aan poppenfilmer Jim Henson, maar het is vooral het oordeel van Stanley Kubrick dat lang boven de boeken blijft hangen: ‘Onverfilmbaar’. De animatiefilm wordt redelijk ontvangen, maakt zelfs winst, maar het beloofde tweede deel blijft uit. De eerste poging blijft een onvoltooide. Pas in 2001 kan Peter Jackson met zijn filmtrilogie aan een triomftocht beginnen. A Game of Thrones verschijnt, het eerste deel van A Song of Ice and Fire van George R. R. Martin, oorspronkelijk bedoeld als een driedelige fantasyserie. Die is gebaseerd op de middeleeuwse Europese geschiedenis, met name de Rozenoorlog (1455-1485), waarin de adellijke huizen van Lancaster en York om het koningschap van Engeland vechten – maar dan met magie en draken. En met de huizen Stark (uit het Noorden) en Lannister (uit het Zuiden), en diverse andere complexe aanspraken op de troon. Aanvankelijk zit de vaart er bij Martin goed in: A Clash of Kings verschijnt al in 1998 en A Storm of Swords in 2000. Inmiddels moet de boekenserie zeven delen gaan beslaan, waarbij de ongeduldige fans nog altijd wachten op The Winds of Winter en het slotdeel A Dream of Spring. Heeft schrijver Martin eigenlijk nog wel tijd om zich bezig te houden met de basismythologie van Westeros, nu hij betrokken is bij het hele spin-offcircus rond Game of Thrones? En een circus is het: heeft u de House of the Dragon Dracarys-app al gedownload, waarmee een draak kan worden opgevoed als ware het een Westeros-tamagotchi? Wie heeft er dan nog tijd voor een vuistdikke fantasyroman? Er zijn aanvankelijk misschien fundamentalistische Tolkienfans die vinden dat de films van de Nieuw-Zeelandse regisseur Peter Jackson niet helemaal het evangelie van Tolkien volgen (waar is de geliefde en mysterieuze figuur Tom Bombadil gebleven uit Tolkiens eerste boek?), maar aan het eind van de rit is duidelijk dat er geschiedenis is geschreven in Nieuw-Zeeland, waar alle landschappen van Midden-Aarde spectaculair in beeld zijn gebracht. Tegen de tijd dat het magnifieke slotdeel wordt uitgebracht is het pleit beslecht. The Return of the King wint elf Oscars, na elf nominaties, waaronder die voor beste film en beste regisseur. Daarmee is het de eerste fantasyfilm die de hoogste filmprijs wint. En dan te bedenken dat Jackson er aanvankelijk voor moest vechten om de hele geschiedenis niet in één film te proppen. Winter is Coming, de eerste aflevering van Game of Thrones, wordt uitgezonden. Streamingdienst HBO heeft de rechten van A Song of Ice and Fire al in 2007 verworven, na het verschijnen van de vierde roman in de serie. Het eerste tiendelige seizoen van de HBO-serie Game of Thrones is meteen goed voor dertien Emmy-nominaties. In totaal zal de serie 164 nominaties ontvangen, waarvan hij er 59 wint; in 2015 wint de serie twaalf Emmy’s na 24 nominaties, nog altijd een record. Maar het had ook heel anders kunnen lopen. De allereerste pilotaflevering van showrunners David Benioff en D.B. Weiss keurt HBO af na er één blik op te hebben geworpen. Warrig, geen touw aan vast te knopen, onduidelijke familieverbanden. Maar kennelijk geloven ze nog wel in het project in zijn geheel. Negentig procent wordt opnieuw gedraaid, met een nieuw scenario en met een nieuwe actrice (Emilia Clarke) als Daenerys Targaeryen, die in de jaren daarna zal uitgroeien tot een van de populairste personages uit de seriegeschiedenis. Niet zo gek, want ze is natuurlijk Daenerys Stormborn of the House Targaryen, First of Her Name, the Unburnt, Queen of the Andals and the First Men, Khaleesi of the Great Grass Sea, Breaker of Chains en Mother of Dragons. Aangenaam. De prequel-films van de buitengewoon succesvolle The Lord of the Rings-filmtrilogie zijn gebaseerd op een relatief dun kinderboek uit 1937, maar Peter Jackson walst het oorspronkelijke verhaal over de avonturen van Bilbo (gespeeld door Martin Freeman) flink uit door allerlei thema’s te plukken uit de eindeloze appendixen die Tolkien aan zijn hoofdwerk heeft toegevoegd. Het levert drie bioscoopfilms op: An Unexpected Journey (2012), The Desolation of Smaug (2013) en The Battle of the Five Armies (2014). Laten we eerlijk wezen: de The Hobbit-filmtrilogie probeert het gebrek aan verhalende kracht te compenseren door een overdosis aan special effects in eindeloos uitgerekte scènes, maar dit werk haalt het niet bij het oorspronkelijke Ring-films. Neemt niet weg dat er ongeveer drie miljard dollar mee wordt verdiend in de bioscoop. Het is de negende aflevering van het derde seizoen van Game of Thrones, de officiële titel is The Rains of Castamere, een aflevering die zal eindigen met een grote huwelijksbanketscène. Lezers van de boeken weten wat er staat te gebeuren en een aantal richt hun iPhone op de naïeve kijkers in de kamer die nog níet weten wat die sadist van een George R.R. Martin heeft verzonnen: een bloedbad waarbij een groot deel van de hoofdrolspelers wordt vermoord. Vandaar dat de aflevering beter bekend is als de Red Wedding. De gefilmde reacties – handen voor de mond, opengesperde ogen, kreten van ontzetting – gaan viral. Dit is het moment waarop Game of Thrones de populairste en meest besproken televisieserie van zijn tijd wordt. Eindeloze discussies zijn er online gevoerd over wat de beste aflevering van Game of Thrones is, moeilijk genoeg als we de bekende GoT-watcher Alan Sepinwall volgen, die schreef dat het per definitie een serie van scènes is: ‘scènes die in in ons geheugen staan gegrift’ (zie ook Red Wedding). We kiezen zelf voor de twee afleveringen, een epische dubbelaar, aan het slot van seizoen zes: The Battle of the Bastards en The Winds of Winter, met de bevrijding van Sansa Stark uit de handen van haar sadistische echtgenoot en de afrekening van koningin Cersei Lannister met al haar tegenstanders in een meesterlijk gecomponeerde scène, die herinneringen oproept aan de beroemde eindscène van Coppola’s The Godfather. Helemaal geen gekke vergelijking in dit geval. De deal die Amazon sluit met de familie Tolkien om voor 250 miljoen dollar de rechten te bemachtigen (voor de neus van Netflix weg) voor een serie van maar meteen vijf seizoenen, moet een van de grootste mediadeals uit de geschiedenis zijn. Amazon zal er, los van dat enorme bedrag voor de rechten, een miljard dollar in steken, waardoor de The Lord of the Rings: The Rings of Power ongetwijfeld een van de duurste series ooit wordt. Er staat dus wat op het spel. Het rechtenpakket beperkt zich overigens tot de mythologie van het Tweede Tijdperk, door Tolkien en na zijn dood door zijn zoon uitgewerkt in de zogenaamde appendix-boeken, die de voorgeschiedenis van de avonturen uit The Hobbit en The Lord of the Rings (in het Derde Tijdperk) beschrijft. Verwacht dus niet, à la Breaking Bad en prequel Better Call Saul, een kosmische botsing van twee series. De makers van de nieuwe serie moeten zich ver van het Derde Tijdperk en van Bilbo, Frodo en Gollem houden. Tegen de tijd dat de slotaflevering van Game of Thrones (The Iron Throne, seizoen acht, zesde aflevering) wordt uitgezonden zijn veel fans van de serie kennelijk vergeten dat we ons in een wreed universum bevinden. Is niet in het eerste seizoen al de hoofdpersoon onthoofd, nota bene gespeeld door de, toen nog, bekendste acteur? Sean Bean, de enige acteur die schitterend aan zijn eind komt in zowel de The Lord of the Rings-films (als Boromir) als in Game of Thrones (als Lord Stark), krijgt een soort cultstatus als acteur die in elke grote rol sneuvelt. (Naar verluidt eist hij de laatste jaren dat zijn personages blijven leven.) Nee, die laatste aflevering is niet de beste. Er worden iets te veel verhaaldraden afgeraffeld; het heeft allemaal, volgens deze krant, ‘iets te veel het karakter van het voorlezen van de notulen van de vorige vergadering’. En dat verwachte happy end met de twee hoofdpersonen omringd door hun drakenkinderen komt er natuurlijk niet. Integendeel, alles ligt in de as. Maar als ons favoriete personage Arya Stark (Maisie Williams) in de slotbeelden op reis gaat om erachter te komen wat er ‘ten westen van Westeros’ ligt, slaat de ontroering toch toe. Niet alleen vanwege de acht seizoenen die we met de familie Stark hebben doorgebracht, maar ook door de thematische echo met het slot van The Lord of the Rings, als Frodo het zeegat kiest vanuit de Grijze Havens, richting het onbekende Westen. Eerste aflevering van het tiendelige eerste seizoen van House of the Dragon, op HBO Max. Als prequel speelt de serie zich 172 jaar voor de geboorte van Daenerys Targaryen af, de ‘mad queen’ uit Game of Thrones. House of the Dragon beschrijft de periode dat de Targaryens op de troon in King’s Landing zaten, voordat de Lannisters de boel overnamen. En dat zal uiteindelijk tot de burgeroorlog in Westeros leiden die in Game of Thrones centraal staat. Voordat Daenerys drakenmoeder wordt waren draken mythische wezens uit een versteend verleden, maar niet in dit tijdperk. En we weten inmiddels welke schade de draken kunnen aanrichten. Nieuwe cast, maar deels herkenbare locaties, inclusief de ijzeren troon zelf, en nog altijd op het werk van George R.R. Martin gebaseerd. Niet op een van de romans uit zijn A Song of Ice and Fire-reeks, maar op het in 2018 verschenen prequel-boek Fire & Blood, minder een roman, meer een fictieve geschiedeniskroniek van het geslacht Targaryan. De makers van de serie kunnen met dit materiaal nog alle kanten op. En ter mogelijke geruststelling: een van de nieuwe showrunners van House of the Dragon is Miguel Sapochnik, als regisseur verantwoordelijk voor een aantal klassieke afleveringen van Game of Thrones, waaronder Battle of the Bastards (zie: de beste aflevering(en)). Eerste aflevering van The Lord of the Rings: The Rings of Power op Amazon Prime Video, een achtdelige serie die zich duizenden jaren voor de gebeurtenissen in de hoofdboeken over Midden-Aarde en de films van Peter Jackson afspeelt. Verwacht wel het smeden der ringen van de macht (waaronder die ene ring), de komst van de dark lord Sauron (meer in de klassieke monstermodus dan als het bekende boze, alziende oog) en diverse groepen mensen, elfen en dwergen die hier de basis leggen voor nog eeuwen durend wantrouwen. Maar verwacht geen hobbits dus. Wel weer: een jonge versie van Galadriel (nu een rol van Morfydd Clark, in de films van Jackson zo koninklijk gespeeld door Cate Blanchett). En dat kan allemaal, want elfen worden duizenden jaren oud. En we keren terug naar de dwergenstad Khazad-dûm, in Frodo’s tijd beter bekend als Moria, waar Gandalf (‘You shall not pass!’) in een kloof verdwijnt. Gaan we ooit weer zulke scènes zien?||https://www.volkskrant.nl/cultuur-media/voor-alle-fans-van-lotr-en-got-prequels-the-rings-of-power-en-house-of-the-dragon-komen-eraan~bc345b3a/
2022-08-16||De meeste Russen die naar het buitenland reizen willen hun blik verbreden en staan open voor de wereld||Er is een oude grap over een Rus die een wandeling maakt door de velden en een boer tegenkomt met paard en wagen. De wandelaar vraagt aan de boer hoe ver het nog is naar het volgende dorp. De boer zegt dat het nog ver is en de wandelaar vraagt of hij mee mag rijden. Na een uur zijn ze nog steeds in niemandsland. ‘Is het nog ver naar het dorp?’, vraagt de man. ‘Het is nu nog verder’, antwoordt de boer. Ik moest aan die grap denken door de discussie over het mogelijk instellen van een Europees visumverbod voor Russische toeristen. Alle oorlogen eindigen in vrede, maar ik denk dat we door zo’n maatregel alleen maar verder van huis raken. Een visumverbod zal vooral twee groepen raken: hoger opgeleide werkende mensen die de oorlog niet steunen en jongeren. Natuurlijk zijn er ook Russische mensen die van de Westerse levensstijl genieten en tegelijkertijd niets begrijpen van de basiswaarden die deze levensstijl mogelijk maken. Ze steunen Poetin en denken dat ze daarmee hun land steunen. Geregeld tonen ze die steun ook nog publiekelijk als ze in het Westen zijn. Ik zou zeggen: bestempel Poetin als oorlogscrimineel (voor mijn gevoel vraagt hij daar al maanden om) en maak publieke steunbetuigingen voor hem strafbaar, net zoals het publiekelijk verheerlijken van Hitler en de nazi’s strafbaar is. De meeste Russische mensen die naar het buitenland reizen, willen juist hun blik verbreden en staan daardoor ook open voor de wereld. Over het algemeen zijn het hogeropgeleiden. Ze genieten niet alleen van Europa, maar begrijpen ook de redenen waarom het zo genietbaar is: Europa’s vrijheid, tolerantie en respect voor de wet. Ze nemen die waarden mee terug naar huis. Ze steunen de oorlog niet en stemden niet voor Poetin of zijn partij. De tweede groep die getroffen wordt, zijn de jongeren. Je wilt juist dat zij in aanraking komen met de Europese waarden via vakanties of studies aan buitenlandse universiteiten, maar met zo’n visumverbod zal dat niet meer gebeuren. In plaats dat ze liberale waarden krijgen bijgebracht, zullen ze leren: vertrouw nooit het Westen. Voorstanders van een visumverbod hopen dat de Russen een lesje krijgen geleerd, maar het zal de verkeerde les zijn. Het zal wantrouwen en haat verder aanwakkeren. En het zal de wereld verder verdelen in ‘zij’ en ‘wij'. Poetins propaganda zal er mee aan de haal gaan. Zelf heb ik een tijd in het Westen gewoond. Die periode heeft grote invloed op me gehad. Ik bleef een Rus, maar wel een Rus die gelooft dat bepaalde waarden ook hier toepasbaar zijn: een open blik, diversiteit, het geloof in eigen verantwoordelijkheid in plaats van vertrouwen in een autoritaire leider. Ik breng die lessen weer over op mijn kinderen en spreek erover met mensen om me heen. Het is belangrijk dat jonge mensen uit Rusland vergelijkbare ervaringen opdoen. Dat onze wereld niet bevriest.||https://www.volkskrant.nl/nieuws-achtergrond/de-meeste-russen-die-naar-het-buitenland-reizen-willen-hun-blik-verbreden-en-staan-open-voor-de-wereld~bc5382e01/
2022-08-16||Hacker kraakt software John Deere-trekkers, en speelt een potje Doom op het tractorscherm||De DefCon-conferentie, die jaarlijks in Las Vegas wordt gehouden en beveilingsexpers van over de hele wereld trekt, staat altijd garant voor spectaculaire hacks. Misschien wel de beruchtste is het optreden van de inmiddels overleden hacker Barnaby Jack, die in 2010 geldautomaten geld liet uitspuwen. En in 2015 toonden twee andere experts aan dat ze op afstand de controle van een Jeep konden overnemen, inclusief gas- en rempedalen. Dit jaar is het de Australiër Sick Codes (niet zijn echte naam uiteraard) die de aandacht trekt, met de Amerikaanse tractor-fabrikant John Deere als antagonist. De hacker liet zaterdag in Las Vegas zien dat hij zogeheten root access heeft weten te verkrijgen in de software die John Deere in zijn dure tractoren plaatst. Deze fundamentele basislaag van de software krijgen agrariërs normaliter niet te zien. Net als bijvoorbeeld Android of Apple legt John Deere een grafische schil over zijn software. Daardoor hoeven consumenten geen commando's in te typen, maar het beperkt ook de mogelijkheden. iPhone-gebruikers kunnen bijvoorbeeld geen apps downloaden buiten de appstore om, maar wie zijn telefoon ‘jailbreakt’, kan dat wel. Precies hetzelfde heeft Sick Codes nu ook gedaan. Eenvoudig ging dat niet: de hacker heeft maanden besteed aan pogingen om ‘in’ de software te komen. Dat deed hij door diverse aanraakschermpjes van verschillende John Deere-tractoren op zijn pijnbank te leggen. Uiteindelijk concentreerde hij zich op de schermen van twee recentere modellen. De uitdaging was om te doen alsof hij een officiële John Deere-dealer was. Alleen die hebben immers totale toegang tot de software. Tot nu dan. Sick Codes had overigens nog wel fysieke toegang nodig tot het scherm om deze stunt uit te halen, maar tegenover technologietijdschrift Wired zegt hij dat het nu ook mogelijk is om software te ontwikkelen die voortborduurt op de door hem gevonden kwetsbaarheden. Hiermee zou dan mogelijk ook op afstand de software kunnen worden overgenomen. Een scenario is dan dat een kwaadwillende massaal tijdens de oogstperiode tractoren kan lamleggen. Maar dit is niet de voornaamste reden om het vizier op John Deere te richten. De fabrikant is berucht vanwege zijn software omdat het de eigenaren verplicht om duur onderhoud bij officiële dealers te verrichten. Zomaar een onderdeel vervangen is hiermee niet mogelijk. Al langer is er tegen betaling Oekraïense software op de zwarte markt beschikbaar die deze blokkade opheft, zodat boeren zelf weer onder de motorkap kunnen kruipen. De hack van Sick Codes gaat echter veel verder dan dat. Om zijn hack publiekelijk te illustreren, speelde de Australiër in Las Vegas voor het aanwezige publiek een potje Doom (met tractoren uiteraard) op het scherm dat zich normaal gesproken in zo’n grote moderne tractor bevindt. Boeren zullen dat wel geloven, die willen gewoon zelf reparaties kunnen uitvoeren.||https://www.volkskrant.nl/nieuws-achtergrond/hacker-kraakt-software-john-deere-trekkers-en-speelt-een-potje-doom-op-het-tractorscherm~b0e6757d/
2022-08-16||Keniaanse oppositieleider Odinga verwerpt resultaten Keniaanse verkiezingen, juridische strijd dreigt||Daarmee dreigt de uitslag van de presidentsverkiezingen in Kenia opnieuw onderwerp te worden van een juridische strijd. Odinga liet dinsdagmiddag in het midden of hij van plan was de uitslag aan te vechten, maar sprak van een ‘aanfluiting en een flagrante minachting voor de grondwet en de wetten van Kenia’. Commentatoren in het land verwachten dat hij een petitie zal indienen bij het Hooggerechtshof om de bevindingen van de kiescommissie te herzien. Dat moet voor maandag gebeuren. Gisteren maakte de voorzitter van de Keniaanse kiescommissie IEBC bekend dat William Ruto met 50,49 procent de Keniaanse verkiezingen heeft gewonnen. Odinga zou met 48,85 procent tweede zijn geworden. Vlak voordat de kiescommissie de uitslag presenteerde, lieten vier van de zeven commissieleden echter al weten daar niet achter te staan. Volgens het viertal was het uiteindelijke tellingsproces ‘ondoorzichtig’. Dinsdag kwamen ze met een toelichting. Zo zouden de maandag aangekondigde percentages bij elkaar opgeteld 100,01 procent zijn. Factcheckers van de BBC stellen dat deze som te wijten was aan een afrondingsfout en noemen de cijfers ‘niet verdacht’. Odinga grijpt de onenigheid binnen de kiescommissie aan om de verkiezingsuitslag in twijfel te trekken. Hij roemt de vier commissieleden die zich tegen hun voorzitter hebben gekeerd. ‘We zijn trots op de meerderheid van de kiescommissie, die opstond tegen het pesten en het illegale gedrag van de heer Chebukati’, zei Odinga. Voorzitter Chebukati zou verkiezingstellers die het niet met hem eens waren hebben geïntimideerd. Hij kwam niet met bewijzen om zijn claims kracht bij te zetten. De 77-jarige Odinga was voor de vijfde keer kandidaat voor het presidentschap, maar heeft nog nooit gewonnen. De oppositieleider vocht twee keer eerder de uitslag van de presidentsverkiezingen aan bij het Hooggerechtshof. Bij de vorige verkiezingen, in 2017, gaven de rechters hem gelijk wegens logistieke fouten bij de kiescommissie. De afzwaaiende president van Kenia, Uhuru Kenyatta, heeft nog niets van zich laten horen. Kenyatta sprak voor het laatst in het openbaar toen hij vorige week dinsdag zijn stem uitbracht in Nairobi. Kenyatta en Odinga, die eerder elkaars politieke rivalen waren, besloten in 2018 samen te werken om uit de politieke impasse te komen die na de rommelige verkiezingen van het jaar daarvoor was ontstaan. Door de samenwerking van Kenyatta en Odinga kwam William Ruto buitenspel te staan. Ruto, die negen jaar vicepresident is geweest en dus de plaatsvervanger van Kenyatta was, voelde zich gepasseerd – hem was immers het presidentschap beloofd. Hij richtte de United Democratic Alliance op, waarmee hij maandag de verkiezingen won. De huidige regering van Kenia, waar zowel Kenyatta als Ruto dus nog deel van uitmaken, heeft ondanks de afwezigheid van Kenyatta aangegeven dat de overgang naar de volgende president ‘in gang is gezet’.||https://www.volkskrant.nl/nieuws-achtergrond/keniaanse-oppositieleider-odinga-verwerpt-resultaten-keniaanse-verkiezingen-juridische-strijd-dreigt~bb129712/
2022-08-16||Gouden Schilder en bronzen Van Klinken stoten verder dan ooit met hun kogel: ‘Het gaat om massa en versnelling’ ||Daags nadien glundert Gert Damkat nog. Hij is de werpbondscoach en begeleidt in die hoedanigheid de 23-jarige Schilder. Hij stond vanachter de boarding zijn pupil bij toen ze voor het eerst in haar loopbaan de 20-meterbarrière slechtte en de 4 kilogram zware kogel naar 20,24 stootte. ‘Toen was het toernooi voor mij al geslaagd. Ik wist wel dat ze daarmee zou winnen.’ Het was een prestatie waar nog nooit een Nederlander in slaagde. Ook niet bij de mannen. Daar bleef Rutger Smith, oud-pupil van Damkat, in 2012 steken op zilver. De 22-jarige Van Klinken, die verraste met het brons en 18,94 meter, traint in Amerika bij Brian Blutreich. De Amerikaan was er niet bij in München en dus liet ze zich coachen door haar zus Lilian, zelf ook werpster. In het verleden trainde ze wel bij Damkat en hij kent haar goed. Hij weet daarom ook precies waar de doorbraak van de Nederlandse vrouwen vandaan komt. ‘Er is te lang ingezet op de aanglij’, zegt Damkat, die al zestien jaar op Papendal aan het hoofd staat van het kogelstoten, discuswerpen en kogelslingeren. Hij doelt op de wijze waarop de atleten hun kogel wegstoten. Traditioneel gebeurde dit met één slepende achterwaartse stap en dan een halve draai. Daarna volgde de werkelijke stoot. Dit heet de ‘aanglijbeweging’. Bij de mannen was al een paar jaar een andere techniek de standaard: de draaitechniek. Hierbij starten de kogelstoters ook met de rug naar de grindbak, maar zetten ze geen stap naar achter. Ze draaien anderhalf keer om hun as en kunnen de dan opgebouwde snelheid meenemen in de stoot met de kogel. Bij vrouwen duurde het veel langer tot die technisch veel complexere aanpak, die Schilder en Van Klinken gebruiken, ingeburgerd raakte. Damkat: ‘Dat het zo lang heeft geduurd is het gevolg van de historie in onze sport, waarbij doping meer invloed heeft gehad op de vrouwen dan de mannen.’ De werpnummers zijn decennialang doordesemd geweest met stimulerende middelen. Het wereldrecord van Natalja Lisovskaja staat al sinds 1987 op 22,63 meter. Dat behaalde de Russin met de traditionele aanglijtechniek, maar toch vooral vanwege de onnatuurlijke kracht die ze had opgekweekt. ‘Dat was overduidelijk doping’, zegt Damkat beslist. En zij was niet de enige. In de landen die de discipline domineerden, kwamen de kogelstootsters al zó ver met hun opgepompte spieren dat er geen noodzaak was om de lastigere draaitechniek van de mannen over te nemen. Die gedachtegang zat de ontwikkeling van het kogelstoten bij de vrouwen in de weg en zeker ook diegenen die het spel zuiver wilden houden. Zelfs nog tot ver na de millenniumwisseling werden de resultaten beïnvloed door oneerlijke praktijken, denkt de bondscoach. ‘Ik heb in 2010 bij de WK indoor ook nog wel een paar Russinnen gezien waarvan ik dacht: dat ziet er technisch niet zo goed uit, maar ze komen wel heel ver.’ Inmiddels is het anders, merkt hij. ‘Er werd overal gebruikt, in Oost-Duitsland, maar ook in West-Duitsland. Maar in Rusland en Belarus zijn ze er langer mee doorgegaan. Maar die landen doen nu niet meer mee.’ In die besmette periode was kogelstoten eigenlijk simpel. Als je groot was en sterk, dan stootte je ver. Dat lukte prima met de traditionele techniek. Er zijn nog altijd toppers die aanglijden, zoals de olympisch kampioen Gong Lijiao uit China, maar zij zullen in de nabije toekomst het onderspit delven, denkt Damkat. ‘Nu komt het meer aan op techniek, meer op atletisch vermogen. En ook een voordeel: het is geschikt voor alle lichaamstypes. Ook voor kleinere dames. Jessica is maar 1,73 meter lang.’ Behalve relatief klein is Schilder voor een kogelstootster ook aan de lichte kant. Ze weegt 85 kilogram in een discipline waar sommige concurrenten wel 120 kilo halen. En mits je je snelheid en explosiviteit kunt behouden is dat extra gewicht een voordeel. ‘Het gaat om massa en versnelling’, zegt Damkat. ‘Het is Newton.’ Los van de techniek komt het ook aan op de vermogens van de individuele sporters. In zijn zestien jaar als bondscoach heeft Damkat altijd werpers onder zijn hoede gehad. De één succesvoller dan de ander. ‘Dat gaat in vlagen. Ik heb altijd wel sporters met talent, maar niet altijd bijzonder talent.’ Schilder en Van Klinken zijn wel van die laatste categorie, meent Damkat. Schilder behaalde dit jaar brons bij de WK indoor en outdoor. Ze verbeterde zevenmaal het nationaal record. Wat dat voor de toekomst precies betekent, vindt Damkat moeilijk te zeggen. Er kan altijd van alles misgaan, weet hij uit ervaring. Blessures liggen in de werpnummers altijd op de loer en succes is niet te voorspellen. De progressie die Schilder de afgelopen twee jaar heeft doorgemaakt – ze is bijna twee meter verder gaan stoten – zal ongetwijfeld vertragen. 2022 was een superjaar waarin eigenlijk niets verkeerd ging. Hij heeft er met zijn pupil al over gesproken. ‘Dat gaat niet weer gebeuren.’||https://www.volkskrant.nl/sport/gouden-schilder-en-bronzen-van-klinken-stoten-verder-dan-ooit-met-hun-kogel-het-gaat-om-massa-en-versnelling~b846f167/
2022-08-16||Onze Chinese vakantieauto is gelukkig geen lijkkist op wielen maar heeft wel veel, heel veel, technische snufjes||De navigatie-assistent sprak Nederlands met een stem die verdacht veel leek op die van een bekende schrijfster/cabaretière/ columniste/ Volkskrant-collega. Dus riepen we heel vaak ‘Zijn we er nou nóg niet, Paulien’, of ‘Van die afslag klopte geen hout, Paulien’, maar verder reden we onmiskenbaar in een Chinees. Met de oprukkende Chinese auto op de Europese wegen zat het er al een tijdje aan te komen. Toch waren we verrast toen de meneer van het Spaanse autoverhuurbedrijf ons naar onze vakantieauto leidde. Z’n ogen glommen, hij mompelde ‘Heel nieuw’ en duwde ons een bakbeest in. En zo is het gekomen dat we drieduizend kilometer lang opgescheept zaten met een Lynk & Co, de hybride SUV van Geely. En met Paulien, want de Lynk is vooraleerst een beeldscherm dat veel en ongevraagd tegen je praat en eveneens ongevraagd op brute wijze rijfuncties probeert over te nemen. We zijn oud genoeg om ons de Landwind te herinneren. De eerste Chinese poging Europa te veroveren, nul ballen in de botsproef. Beelden van de crashtest die de Duitse Adac uitvoerde staan op YouTube (zoek op: horror). En nog spuuglelijk ook. Inmiddels zijn Chinese auto’s allang geen lijkkisten op wielen meer die plasticdampen en goedkoopte staan uit te walmen. Tegenwoordig bestieren Chinese firma’s gevestigde merken (Volvo, MG) en staat een keur aan nieuwe probeersels voor een appel en een ei te (huur-)koop. De Lynk & Co is vooral veel. Heel veel. Veel technische snufjes. Veel beeldscherm. Veel binnenruimte. Veel te dikke wielen. Veel lengte en hoogte. En ja, veel plastic, maar dat heeft een Tesla ook. De voorliefde voor veel is Chinees, legde Niels van Roij onlangs uit in de Volkskrant: liever duizend technische snufjes dan een gram schoonheid, graag een schier onoverbrugbare afstand tussen voor- en achterwiel. Irritant veel. Met overbodige suggesties (Piep! Of de chauffeur wil rusten met een kop koffie? ‘Nee Paulien, ga weg.’). Met lompe rijhulpen die nerveuze rukken aan het stuur geven bij elke dreigende overschrijding van een streep op de weg; in een recensie noemde Blik dit eufemistisch ‘hotseknotsen’. En met praatgrage Paulien, die onze telefoons wilde inzien. ‘Nee Paulien, China weet al genoeg van ons.’ ‘Ik kon niet goed verstaan wat je zei. Herhaal je vraag.’ ‘Ga weg, Paulien’. Totdat we erachter kwamen dat je alle functies kan uitschakelen. Dan is het best te doen, zo'n Chinees. Alleen is hij nog altijd spuuglelijk.||https://www.volkskrant.nl/columns-opinie/onze-chinese-vakantieauto-is-gelukkig-geen-lijkkist-op-wielen-maar-heeft-wel-veel-heel-veel-technische-snufjes~bb965491/
2022-08-16||De Volkskeuken: pittige tofu met gefrituurd ei||Wat wil ik eten op de zoveelste dag van een hittegolf? Iets pittigs, iets zouts en iets knapperigs. Wat wil ik eten twee dagen later, wanneer mijn huis nog steeds niet is afgekoeld, maar een tropische moessonregen al wel tegen de ramen klettert? Precies. Nog steeds iets pittigs, iets zouts en iets knapperigs. In Zuidoost-Azië, waar deze weervariatie geen nieuw verschijnsel is, hebben ze hier een lekker hapje voor. In het Thais heet het kai dao. Een gebakken ei, alleen dan niet langzaam gebakken in boter, maar gefrituurd in olie. Het resultaat is een zachte dooier met een knisperend randje. Met rijst en wat prik nam pla, een scherpe saus die u makkelijk zelf maakt door het sap van een halve limoen, twee fijngehakte rawit-pepertjes, twee knoflooktenen in schijfjes en enkele eetlepels vissaus te mengen, is het eigenlijk al een gerecht op zichzelf. Vandaag eet ik mijn knapperige ei met een roerbak van tofu, boontjes, rode peper en vissaus. Juist, iets pittigs, iets zouts en iets knapperigs. Laat de regen maar komen. Ingrediënten 200 ml zonnebloemolie 2 eieren 160 g jasmijnrijst 200 g sperziebonen 250 g tofu 2 rode pepers, in dikke plakjes 2 teentjes knoflook, in dikke plakjes 1 eetl. oestersaus 1 eetl. lichte sojasaus 1 eetl. vissaus plakjes komkommer Doe de olie in een wok of een klein koekenpannetje en laat flink heet worden. De olie moet bijna roken. Breek een ei in een kopje en giet voorzichtig in de olie. Frituur een minuut tot het ei knapperige randjes krijgt. Leg op keukenpapier en bak het volgende ei. Kook de rijst volgens de verpakking gaar. Snijd de harde steeltjes van de boontjes en snijd ze schuin doormidden. Stoom ze in enkele minuten gaar in een stoommandje of in een bodempje water in een afgesloten pan. Dep de tofu droog met een schone theedoek en snijd in kleine blokjes. Verhit 4 eetlepels van de frituurolie in een koekenpan of wok. Fruit de pepertjes enkele minuten op middelgroot vuur. Voeg de knoflook toe en fruit opnieuw. Doe de tofu erbij en bak enkele minuten. Schep de boontjes erdoor en vervolgens de oestersaus, sojasaus en vissaus. Proef op smaak. Laat even pruttelen en zet dan het vuur uit. Schep een bolletje rijst en wat tofu op een bord. Garneer met schijfjes komkommer, het ei en eventueel wat zelfgemaakte prik nam pla of enkele druppels vissaus.||https://www.volkskrant.nl/beter-leven/de-volkskeuken-pittige-tofu-met-gefrituurd-ei~b1e732f2/
2022-08-16||Ottolenghi’s eiersalade met bloemkool blijkt ook te kunnen worden ingezet als biologisch wapen||Zoals iedere zichzelf respecterende thuiskok staan er ook bij ons een paar kookboeken van Ottolenghi in de kast (dit is absoluut niet koket bedoeld, Ottolenghi is tenslotte zo’n beetje de Pax Lomen onder de kookboeken). Een van de huisfavorieten is zijn eiersalade met bloemkool en kerrie. Het is een lekkere, eenvoudige en vullende salade, die je maakt door bloemkool te roosteren in de oven en die daarna te mengen met een yoghurt-mayonaise-saus en maar liefst negen eieren. ‘Zo zou kipkerriesalade smaken als u de kip zou vervangen door bloemkool en hardgekookt ei’, luidt het begeleidend schrijven. ‘Een inleiding die nergens op lijkt te slaan, totdat u de ei-bloemkoolversie zelf proeft. Als u de kip toch mist kunt u het gerecht heel goed serveren met het voornoemd gevogelte dat u in het weekend hebt gebraden’. Wat Ottolenghi vergeten is te vermelden is dat het gerecht op hele warme dagen ook ingezet kan worden als biologisch wapen. Zo kon het gebeuren dat ik een paar dagen geleden de deur van ons huis opende en bijna bewusteloos werd geslagen door een dikke, warme lucht, geharnast in een aroma van geroosterde bloemkool, gekookt ei en kerrie. Mijn vriendin moest die avond buiten de deur werken en had de salade gemaakt zodat ze die kon meenemen. Ze vulde er twee tupperware-bakjes mee. Een om zelf mee te nemen en een die mijn kinderen en ik konden opeten, wat nooit zou gebeuren. Het was te warm om alle ramen en balkondeuren te openen, dus om van de lucht af te komen zette ik de afzuigkap op de hoogste stand en brandde wierook. Het leek iets te helpen, maar dat kon ook te maken hebben met de onherstelbare schade die mijn reukvermogen net had opgelopen. ’s Avonds, toen het donker was en de kinderen naar bed waren, was de geur eindelijk helemaal uit het huis verdwenen. Tevreden zat ik aan de keukentafel schone en geurloze lucht te ademen toen mijn vriendin thuis kwam. Terwijl ze vertelde hoe de dag was verlopen, pakte ze haar tas uit. Machteloos keek ik toe ik hoe ze het plastic bakje, dat de hele dag in een warme rugtas had gezeten, ontdeed van zijn deksel. Het was alsof een rioolwagen voor onze deur was gestopt, zijn slang door het keukenraam had gelegd en de dagopbrengst naar binnen liet lopen. Je moet natuurlijk niet te lichtzinnig doen over trauma, maar het effect is dermate doeltreffend en langdurig dat ik dit schrijven af en toe moet onderbreken om te kokhalzen. Toch, het is wel echt een heel lekkere salade.||https://www.volkskrant.nl/mensen/ottolenghi-s-eiersalade-met-bloemkool-blijkt-ook-te-kunnen-worden-ingezet-als-biologisch-wapen~beaf001e/
2022-08-16||Wordt de kerk van het kapitalisme leeggeplunderd? ||Beursplein 5 wordt wel de kerk van het kapitalisme genoemd. Tenslotte is het een van de weinige wereldlijke gebouwen die zijn ontworpen door de kerkarchitect Jos Cuypers. Dat die kerk leegloopt zou een vorm van financiële secularisatie kunnen worden genoemd. Al jaren verliest de Euronext Amsterdam meer genoteerde bedrijven dan erbij komen. Op dit moment zijn er nog 115 serieuze bedrijven over, amper de helft van het aantal bij het begin van de eeuw. Komende maandag verdwijnt opnieuw een illuster bedrijf van de beurs. De notering van fietsenfabrikant Accell wordt geschrapt na de overname door het beruchte opkoopfonds KKR samen met het Nederlandse Teslin, een speeltje van de familie Van Beuningen. Accell is onder meer eigenaar van de merken Batavus, Sparta, Koga, Raleigh en Babboe. Het heeft de wind in de zeilen, want de vraag naar fietsen is onverzadigbaar. Wie een huis-, tuin- en keukenfiets heeft, wil er een e-bike bij. En anders wel een racefiets, een mountainbike of een hippe bakfiets. Vorig jaar verkocht Accell 856 duizend fietsen, waarvan 440 duizend e-bikes waren. En dat zal verder stijgen. Maar kleine beleggers kunnen er hun geld niet meer insteken. Dat bedrijven huiverig zijn voor de beursgang heeft te maken met het feit dat het duur is, er talrijke complexe juridische verplichtingen aan vast zitten en continu moet worden gelet op aasgieren. Bedrijven zoeken daarom liever de luwte van een opkoopfonds – de zogenoemde private-equitytak – die ze niet verplicht elk kwartaal publiekelijk te biecht te gaan bij aandeelhouders en gegeseld te worden in de media. En dat betekent ook dat zo snel mogelijk na een bod getracht wordt de notering ongedaan te maken – de delisting. Wettelijk is dit pas mogelijk als een bieder 95 procent van de aandelen in handen heeft. Dan kan hij de resterende aandeelhouders verplicht uitkopen. Maar nu wordt al getracht aandeelhouders uit te roken als nog maar 80 of zelfs 75 procent van de aandelen is aangemeld voor een bod. De activiteiten van het beursfonds worden overgebracht in een nieuwe onderneming, waarna er alleen nog een lege huls op de beurs blijft staan. Vele particuliere aandeelhouders maar ook verzekeraar ASR vonden het bod op Accell te laag, maar werden voor het blok gezet. Toen KKR en Teslin nog maar 77 procent van de aandelen hadden, werd besloten dat het bod gestand zou worden gedaan bij aanmelding van 80 procent van de aandelen. De Vereniging van Effectenbezitters (VEB) sprak van een ‘schoffering’ van aandeelhouders. Overnemers grijpen dit paardenmiddel aan, omdat ze zich niet willen laten gijzelen door 6 procent van de aandeelhouders die niet akkoord willen gaan met een bod. Investeringsmaatschappij HAL wil daarom dezelfde truc uithalen bij de overname van baggeraar Boskalis, alweer een illuster bedrijf dat van de beurs verdwijnt. Ook hier stribbelden aandeelhouders, onder wie de achterkleinkinderen van de oprichters, tegen omdat ze het bod te laag vinden. Daar duurt de aanmeldingstermijn nog tot 2 september. Als HAL met het bod slaagt, zal Beursplein 5 deze herfst nog een trouwe kerkganger verliezen.||https://www.volkskrant.nl/economie/wordt-de-kerk-van-het-kapitalisme-leeggeplunderd~b0793404/
2022-08-16||Klimaatverandering: burger wacht op bedrijven, bedrijven wachten op overheid, overheid wacht op burger||Burgers willen wel iets doen aan klimaatverandering, maar ze wachten voor grote actie op bedrijven. Dat blijkt uit nieuw onderzoek. Bedrijven willen op hun beurt ook best iets doen, zo stellen de onderzoekers, maar zij wachten op de overheid. ‘Het is wachten op beleid’, stellen bedrijven. De overheid geeft aan klimaatverandering ‘redelijk hoog op de agenda’ te hebben staan, maar kijkt voor ze echt drastische maatregelen neemt eerst de eigen burgers aan. Veel burgers daarentegen vinden het niet de taak van het individu om actie te ondernemen. ‘Er gebeurt niets voordat grote bedrijven in beweging komen’, zegt een van hen, een man die VVD heeft gestemd. ‘Het is erg wat je wereldwijd ziet gebeuren, maar het is aan de bedrijven om het voortouw te nemen’, zegt de man. Een woordvoerder van een van de bedrijven ‘hoort wat de man zegt’, maar wijst er ook op dat ‘hun handen gebonden zijn’ tot de overheid iets doet. Een woordvoerder van Algemene Zaken zegt het jammer te vinden dat bedrijven er zo tegenaan kijken. ‘De urgentie is groot, en wordt steeds groter. We zien signalen dat het misgaat en we willen onze aarde leefbaar houden. Het is daarom van het grootste belang dat burgers in actie komen en op allerlei manieren duidelijk maken wat zij willen dat er gebeurt op het gebied van klimaatverandering. Alleen samen, en daarmee bedoelen we: de burgers tezamen, kan er écht iets gebeuren.’ Een van de burgers, een man die VVD heeft gestemd, heeft op zich wel zin om iets te doen voor het klimaat, maar dan wel na de vliegvakantie. De man overweegt overigens op BBB te gaan stemmen.||https://www.volkskrant.nl/cultuur-media/klimaatverandering-burger-wacht-op-bedrijven-bedrijven-wachten-op-overheid-overheid-wacht-op-burger~b4b9d28d/
2022-08-16||Oud-Hollywoodster en sekssymbool Gina Lollobrigida (95) kandidaat voor Italiaanse verkiezingen||Lollobrigida staat op de lijst van het eurosceptische Italia sovrana e popolare (‘Italië soeverein en voor het volk’), een samenwerking van de communistische partij en een paar andere linkse splinterpartijen. De partij is tegen wapenleveringen aan Oekraïne en uitgesproken anti-Navo. De oud-actrice maakte in de jaren vijftig furore in Italië, Frankrijk en de Verenigde Staten, en werkte onder meer samen met Humphrey Bogart en Frank Sinatra. Begin juli vierde ze haar 95ste verjaardag, maar haar hoge leeftijd vormt geen belemmering, stelt Lollobrigida tegenover dagblad Corriere della Sera: ‘Zolang ik energie heb, gebruik ik die voor belangrijke dingen, en vooral voor mijn land.’ Het is niet Lollobrigida’s eerste politieke avontuur. In 1999 stelde ze zich kandidaat voor het Europees Parlement met de democratische partij van Romano Prodi. La Lollo, zoals haar koosnaam in Italië luidt, kreeg toen tienduizend voorkeursstemmen, maar dat was te weinig om verkozen te worden. Ook nu lijkt de kans niet groot dat het Lollobrigida lukt om met haar lijst boven de kiesdrempel van 3 procent uit te komen. In de peilingen gaat het de populistische partijen weliswaar voor de wind, maar alleen aan de rechterkant van het politieke spectrum. Het postfascistische Fratelli d’Italia onder aanvoering van een andere Romeinse vrouw, Giorgia Meloni, heeft tot nu toe de beste papieren voor de verkiezingen eind september. Het belangrijkste politieke doel van de voormalige filmster is naar eigen zeggen om ‘het volk te laten beslissen, van gezondheidszorg tot rechtspraak’. Haar inspiratiebron stamt nog van voor de gloriejaren van haar filmcarrière: Mahatma Gandhi. ‘Vanwege zijn geweldloosheid.’ Ze voegt er in een adem aan toe goede vriendinnen te zijn geweest met Indira Gandhi, de eerste vrouwelijke premier van India in de jaren zestig en geen familie van Mahatma. ‘Elke keer dat ze naar Rome kwam, zag ik haar.’ De laatste jaren haalde Lollobrigida vooral de krantenkoppen door ruzies over geld met haar zoon, die onlangs in de rechtbank afdwong dat haar vermogen (geschat op tientallen miljoenen) onder bewind gesteld werd. Volgens de zoon maakte een persoonlijk assistent misbruik van de miljoenen van zijn moeder. Toch acht het brein achter Lollobrigida’s politieke entree, haar advocaat Antonio Ingroia, zijn cliënt nog altijd helder en scherp genoeg voor een politieke carrière. ‘Ze is altijd een ambassadeur van Italië in de wereld geweest, en van de vrede.’ Lollobrigida zou niet de enige negentiger in de senaat worden, en zelfs niet de oudste. Dat is voormalig president Giorgio Napolitano (97), die samen met holocaustoverlevende en activist Liliana Segre (91) de 90-plusclub vormt. Napolitano en Segre zijn beiden niet gekozen, maar vanwege uitzonderlijke verdiensten benoemd tot senatoren voor het leven.||https://www.volkskrant.nl/nieuws-achtergrond/oud-hollywoodster-en-sekssymbool-gina-lollobrigida-95-kandidaat-voor-italiaanse-verkiezingen~b7fa5770/
2022-08-16||Quote 500-families zijn de drijvende kracht achter het boerenprotest||‘Wacht, waarom loop je nu weg?’ … ‘Jij hebt het niet gedaan, zeg je, de boeren hebben het gedaan...?’ … ‘Maar je was erbij. Je hebt de boeren geholpen. En … was het niet ook een beetje jouw idee?’ … ‘Jij hebt nu wel het allergrootste deel van de koek.’ … ‘Hm hm … je bent bang … Dat snap ik…’ … ‘Kijk, ik zal je iets uitleggen. Er is iets heel erg belangrijks stuk gemaakt. Misschien was dat niet je bedoeling, maar nu we weten hoe erg het is dat bomen, planten en dieren doodgaan, mogen jullie er niet mee doorgaan.’ … ‘En als je iets stuk maakt – of als je iemand anders hebt geholpen iets stuk te maken - dan moet je daar verantwoordelijkheid voor nemen…’ … ‘Weet je wat dat is, verantwoordelijkheid…?’ Misschien is dat ongeveer wat de Amerikaanse kleuterjuf Mrs. Frazzled zou zeggen tegen De Heus, Royal A-Ware, Vion, FrieslandCampina, Agrifirm en de andere grote bedrijven die donderdag niet naar Johan Remkes gaan. Op TikTok heeft Mrs. Frazzled meer dan 1 miljoen volgers. Ze praat er tegen Donald Trump zoals ze haar kleuters onderwijst, bijvoorbeeld nadat de FBI zijn huis in Mar-a-Lago had doorzocht. ‘Are you feeling calm and safe and ready to talk?’ … ‘How are you feeling now?’ … ‘Frustrated? Yeah, I get it. Do you understand why they took these items from you?’ … ‘No, not for no reason. You took them home and you are not allowed to, so they took them back, the FBI…’ … ‘We need to start take some responsibility for our actions. Do you know what responsibility means….?’ … ‘No honey you cannot go play golf right now. You have to stay here, inside.’ Als donderdag stikstofbemiddelaar Johan Remkes praat met de grote commerciële partijen die aan de boeren miljarden verdienen, dan ontbreken uit de agro-industrie de belangrijkste bedrijven. Ook brancheorganisatie van veevoerfabrikanten Nevedi kondigde aan thuis te blijven, net als de koepelorganisatie van supermarkten CBL. In de stikstofcrisis zijn de boeren de vooruitgeschoven post. De boer als symbool waar de natie zich graag omheen vouwt. Frau Antje, de koe, de kaas en een boer op klompen, wat is er Hollandser? Wij zijn De koe die in het water viel. Mede dankzij subsidies is het ook een lucratieve business. Volgens CBS-cijfers was in 2017 van de Nederlandse melkveehouders 63 procent miljonair (een vijfde van alle Nederlandse miljonairs). Sindsdien is de melkproductie flink gestegen, hun kapitaal waarschijnlijk navenant. Een aantal boeren zal zijn bedrijf in de huidige industriële vorm moeten opgeven, maar om de boeren financiële zekerheid te bieden, heeft het kabinet 25 miljard euro. Het grootste commerciële verlies dreigt elders. Bij familie De Heus, de steenrijke veevoerfabrikant met 3,2 miljard euro omzet en een winst van 125 miljoen euro (2020), zoals beschreven in een portret door Michael Persson. Of bij de familie Van Drie die kalveren opfokt en slacht, en die vlees, kalfsvellen, veevoer en zuivel exporteert. Families die in de Quote 500 staan. In NRC Handelsblad ging Tom-Jan Meeus na wat zij doen om het stikstofdebat te beïnvloeden en ontdekte: alles om grootschalige, industriële landbouw intact te laten. Ze hebben directe lijntjes met Den Haag. Ze sponsoren tv-programma’s die het imago van de boer opkrikken. Ze betalen de stichting Agri Facts die met alternatieve feiten twijfelt zaait over het stikstofbeleid. Ze steunen Agractie dat boerenprotesten organiseert. De grote commerciële bedrijven zijn daarmee de drijvende kracht achter het boerenprotest. Maar zodra ze worden uitgenodigd om te praten over de gevolgen van de intensieve veeteelt waaraan ze miljarden verdienen, zwaaien ze hun handje. ‘Ah-ah. Moet je niet bij mij zijn.’ Het is een pijnlijk geval van privatising gains, socializing losses. De winst is privé, de kosten zijn voor de samenleving. Niemand zet miljoenen reclamegeld in voor de oude eiken op de Veluwe die omvallen. Geen bedrijf betaalt actiegroepen om de rechten van kinderen te beschermen tegen de vernietiging van hun leefomgeving. Het is tijd dat Mrs. Frazzled de agro-bedrijven bij de oren pakt, ze in haar simpele taal uitlegt waarom duiken onacceptabel is, en ze naar de tafel van Remkes sleept. Marcia Luyten is schrijver en journalist en schrijft om de week een wisselcolumn met Heleen Mees.||https://www.volkskrant.nl/columns-opinie/quote-500-families-zijn-de-drijvende-kracht-achter-het-boerenprotest~b24462fe/
2022-08-16||Kapitaal van Van Lienden en compagnons in beslag genomen in Nederland, Luxemburg en Zwitserland||In mei liet het OM al beslag leggen op banktegoeden van 11,5 miljoen euro in Nederland. Van Lienden en zijn compagnons beklaagden zich er later over dat zij daardoor niet meer voldoende geld hadden voor advocatenkosten, maar nu blijkt dat ze ook kapitaal naar het buitenland hebben gesluisd. Door de beslaglegging kunnen de mondkapjeshandelaren daar nu niet meer bij. Advocaat Han Jahae, die Van Lienden vertegenwoordigt, is verbaasd door de nieuwe beslaglegging, onder meer op de BMW van Van Lienden. ‘Ik heb geen idee waarom ze dat nu doen. De woningen, auto’s en de bankrekeningen waren allang bekend, dus ik begrijp niet waarom ze er niet meteen beslag op hebben gelegd.’ Volgens Jahae gaat het om persoonlijke bankrekeningen waarop een deel van het dividend van de commerciële bv Relief Goods Alliance (RGA) was gezet. ‘Dat is ook keurig opgegeven aan de Belastingdienst, staat gewoon op eigen naam en er is niet geprobeerd dat te verhullen of weg te maken.’ Volgens Jahae is Zwitserland uitgekozen om te bankieren omdat het onder meer ‘goedkoper is en er betere rendementen’ te behalen zijn. ‘Tenminste, dat is wat ik hoor. Ik heb er zelf geen rekening.’ Van Lienden en zijn compagnons verdienden 28,5 miljoen euro aan een mondkapjesdeal met het ministerie van VWS. Dat geld sluisden ze door naar hun eigen holdings, hoewel ze de buitenwereld wilden doen geloven zonder winstoogmerk te werken. Het OM meent dat Van Lienden partners als Coolblue en Randstad, die belangeloos meewerkten aan Hulptroepen Alliantie, heeft opgelicht door te suggereren dat hij ‘om niet’ werkte voor de ‘helden van de zorg’. Ook zou de mediapersoonlijkheid zich geld hebben toegeëigend dat eigenlijk aan de charitatieve stichting toebehoorde. De megaorder van de overheid van 100,8 miljoen euro had volgens het OM bij de stichting moeten worden ondergebracht en niet bij de bv Relief Goods Alliance, het commerciële bedrijfje dat Van Lienden en zijn compagnons in het geheim hadden opgericht. Ook andere, kleinere orders werden bij de liefdadigheidsstichting weggehaald en doorgeschoven naar de eigen commerciële bv. Zo ging bij een aankoop van 146 duizend euro van het ministerie van Justitie en Veiligheid de winst uiteindelijk ook naar Van Lienden en zijn compagnons, doordat de factuur op naam kwam te staan van de commerciële bv Relief Goods Alliance. Het departement dacht volgens een woordvoerder dat RGA verbonden was aan de non-profitstichting. Het ministerie van VWS hoopt in september een rapport van Deloitte te publiceren dat duidelijk maakt hoe de order van 100,8 miljoen euro – een van de grootste orders tijdens de coronacrisis – bij het net opgerichte bedrijfje van Van Lienden terechtkwam. Uit onderzoek van de Volkskrant bleek eerder dat toenmalig minister Hugo de Jonge een eerste aanzet gaf voor de onderhandelingen met de mediapersoonlijkheid. Uit interne documenten die VWS dinsdag vrijgaf, blijkt opnieuw dat experts van landelijk inkoopcentrum LCH én ambtenaren van VWS weinig zagen in een order voor Van Lienden. In een mail van een VWS-ambtenaar staat dat ‘niemand enthousiast’ is over een deal met Van Lienden. ‘Hij heeft wel een invloedrijk netwerk.’ In een andere mail schrijft een VWS-ambtenaar over een mogelijke deal: ‘Ik zie nog steeds geen toegevoegde waarde.’ Het onderzoek van Deloitte moet ook duidelijk maken wie binnen VWS wist dat Van Lienden voor eigen gewin werkte, terwijl hij zich aan de buitenwereld bleef voordoen als een weldoener.||https://www.volkskrant.nl/nieuws-achtergrond/kapitaal-van-van-lienden-en-compagnons-in-beslag-genomen-in-nederland-luxemburg-en-zwitserland~bf10cc98/
2022-08-16||Russische oppositieleider Navalny in isolatiecel na poging vakbond op te richten voor gevangenen ||De gevangen oppositieleider meldde een paar dagen geleden dat hij een vakbond had opgericht om op te komen voor de rechten van de gevangenen die dwangarbeid moeten verrichten in de strafkampen, die hij vergeleek met de strafkampen van de Sovjet-Unie. ‘Het Kremlin wil dat zijn goelag uit monddode slaven bestaat’, zei hij in een bericht dat door zijn advocaten of familieleden op Twitter werd geplaatst. Volgens Navalny kreeg hij van de kampleiding meteen de waarschuwing dat zijn oproep ontoelaatbaar was. ‘De vakbondsstrijd is nooit makkelijk, zeker niet in de gevangenis. Maar de weg naar de isolatiecel was korter dan ik dacht’. Als argument voor zijn eenzame opsluiting voerde de kampleiding aan dat op beelden te zien was dat hij bij het werk vaak het bovenste knoopje van zijn uniform los had. Voorlopig heeft hij drie dagen isolatie gekregen, maar met de waarschuwing dat het mogelijk permanent eenzame opsluiting zal worden als hij zijn gedrag niet verandert. In de isolatieafdeling mag hij geen bezoek ontvangen, zelfs niet van zijn advocaten of familieleden. Die laatsten mogen hem onder normale omstandigheden één keer in de vier maanden een bezoek brengen. Navalny zit al sinds januari vorig jaar vast, toen hij in Moskou terugkeerde uit Berlijn waar hij maandenlang verpleegd werd na een poging van de Russische geheime dienst om hem te vergiftigen. Hij werd meteen veroordeeld tot het uitzitten van een voorwaardelijke celstraf, omdat hij zich niet gehouden zou hebben aan de plicht zich iedere week te melden bij de politie. Later kwamen daar nog negen jaar bij, zogenaamd omdat hij met het geld van donoren van zijn anticorruptie-organisatie zou hebben gefraudeerd. Ook zou hij een oorlogsveteraan en een rechter hebben beledigd. Die straf moet hij in IK-6 uitzitten, een strafkamp in Melechovo dat berucht is om zijn martelpraktijken. In het voorgaande strafkamp werd hij ’s nachts om het uur gewekt, zogenaamd om te controleren of hij niet was ontsnapt. In het huidige kamp hebben de autoriteiten een nieuwe marteling bedacht om te proberen zijn wil te breken. De isolatiecel is volgens Navalny een ‘betonnen hondenhok’ van 2,5 bij 3 meter, waar het benauwd en vochtig is. Het stalen bed waarop hij slaapt, wordt van buitenaf opgeklapt zodra hij ’s ochtends om vijf uur is gewekt. De rest van de dag moet hij het doen met een metalen stoeltje en tafeltje. Eens per dag mag hij een uurtje ‘wandelen’ in een belendende cel, waar geen dak op zit.||https://www.volkskrant.nl/nieuws-achtergrond/russische-oppositieleider-navalny-in-isolatiecel-na-poging-vakbond-op-te-richten-voor-gevangenen~b53e6d863/
2022-08-16||Opnieuw explosies op bezette Krim, Oekraïense elitetroepen zouden aanval achter de linies hebben uitgevoerd||Volgens het Russische ministerie was Oekraïense ‘sabotage’ de oorzaak van de ontploffing in het depot in het plaatsje Majskoje. Aan de explosie ging volgens Rusland een brand vooraf in een tijdelijke opslagplaats van het depot. Hoe de sabotage door het Oekraïense leger tot de brand en explosie geleid zou hebben, vermeldden de Russische autoriteiten niet. Volgens Russische staatsmedia is rondom het depot een gebied met een straal van 5 kilometer afgezet, en zijn zeker tweeduizend inwoners uit de regio geëvacueerd. Het Russische staatspersbureau Tass maakt melding van twee gewonden, zonder ernstig letsel. Een anonieme Oekraïense regeringsfunctionaris meldt aan The New York Times dat een Oekraïense militaire elite-eenheid, die achter de vijandelijke linies opereerde, verantwoordelijk was voor de ontploffing. Oekraïne heeft nog niet officieel gereageerd op de vermeende betrokkenheid bij de aanval. Een paar uur na de explosies had Andri Jermak, de stafchef van president Volodymyr Zelensky, op Twitter al wel gehint op een Oekraïense rol in de gebeurtenissen. Het leger van zijn land blijft zich inzetten ‘om ons land volledig te ontdoen van Russische indringers’, schreef hij. ‘De Krim is Oekraïne.’ Ook de Oekraïense luchtmacht zinspeelde via Twitter op betrokkenheid door een video van de explosie nabij Dzjanko te delen. Later op dinsdag maakten Russische media ook melding van explosies in het midden van de Krim, dat in 2014 door Rusland werd geannexeerd. Op een militaire vliegbasis enkele tientallen kilometers ten noorden van Simferopol, de hoofdstad van de autonome republiek op het schiereiland, zouden zwarte rookpluimen zijn te zien. Op het schiereiland in de Zwarte Zee vonden begin vorige week ook al enkele explosies plaats. Volgens de Russen waren die op een militair vliegveld een ongeluk zonder noemenswaardige materiële schade, maar uit satellietbeelden bleek later dat zeker acht Russische gevechtsvliegtuigen en twee gebouwen geheel of grotendeels verwoest waren. De Oekraïense regering gaf haar betrokkenheid niet toe, maar verscheidene militaire experts achtten dit wel aannemelijk. Ondertussen heeft het Russische leger, een klein halfjaar nadat het de grootschalige invasie in Oekraïne begon, de Zwarte Zee nog allerminst onder controle. Volgens de inlichtingendiensten van het Verenigd Koninkrijk heeft Rusland het merendeel van zijn oorlogsschepen zelfs teruggetrokken tot de kustlijn van de Krim. De vloot zou de Russische grondsoldaten enkel met langeafstandsraketten ondersteunen. De afgelopen maanden leed het Russische leger in de strijd op en rondom het water al enkele pijnlijke nederlagen. Zo trok het zich eind juni halsoverkop terug van Slangeneiland, een stuk rots dat ongeveer 200 kilometer ten westen van de Krim ligt en dat niet alleen grote strategische, maar ook symbolische waarde heeft. In april wist Oekraïne al totaal onverwacht het vlaggeschip van de Russische vloot, de Moskva, tot zinken te brengen.||https://www.volkskrant.nl/nieuws-achtergrond/opnieuw-explosies-op-bezette-krim-oekraiense-elitetroepen-zouden-aanval-achter-de-linies-hebben-uitgevoerd~b69456e09/
2022-08-16||Van suikerkoning naar schuwe afslankmiljardair: wie is deze rijkste Belg?||Hij was de koning van de suiker. Hij wérd de koning van suikervrij. Maar dat gebeurde zo in stilte dat hij tot drie jaar geleden voor de Belgen even onbekend was als pakweg de laatste burgemeester van het Nederlandse Appingedam. Maar toen, opeens, dook Eric Wittouck op in de roemruchte Forbes 400, de lijst van rijkste mensen in de wereld. Een jaar later plaatste een Belgische website hem bovenaan de rijkenlijst met een vermogen van elf miljard euro. Wittouck was not amused. Hij noemde deze schatting ‘fantasievol’ en zei dat de bekendmaking – en vooral de publicatie van zijn foto – in strijd was met het recht op privacy. Dat heeft weinig geholpen. Belgische media probeerden zijn levensloop te achterhalen en uitspraken van hem te vinden. Maar van de 76-jarige Benelux-evenknie van de Amerikaanse superbelegger en orakel Warren Buffett (91) waren geen quotes te vinden. Wel werd duidelijk dat hij grootaandeelhouder is van bijna honderd bedrijven; van gerenommeerde multinationals tot start-ups. Zijn bedrijven zijn zo succesvol dat zijn eigen paraplu-vennootschap Artal hem deze maand een dividend uitkeerde van twee miljard euro – het hoogste dividend voor de eigenaar van een niet-beursgenoteerde onderneming ooit. Vlaggenschip van zijn bedrijven is WW International, het voormalige Weight Watchers. Wittouck stapte in 1999 in deze toen zieltogende onderneming die zich bezighield met dieetproducten, maar niet wist hoe de overstap naar online te maken. Hij transformeerde het bedrijf tot een onderneming die zich concentreerde op gezond eten en verandering van levensstijl. Hij haalde televisiester Oprah Winfrey binnen als medeparticipant met een belang van 10 procent, het bedrijf kreeg de wind in de zeilen en verveelvoudigde in waarde. Dat juist Wittouck voor Weight Watchers koos was saillant: hij komt juist uit een familie van dikmakers. Hij dankt zijn startkapitaal aan zijn voorouders. Zijn grootvader Paul Wittouck nam in 1887 de ten oosten van Brussel gelegen Tiense Suikerraffinaderij over, de grootste van het land. Hij stootte die op in de vaart der volkeren met producten als ‘het harde suikerklontje’ en de ‘Cassonade Graeffe’. Zijn vader was André-Michel die trouwde met Hélène prinses Sherbatow, een telg gelieerd aan de Russische tsarenfamilie. Na hun overlijden in 1979 en 1981 kwam de fabriek in handen van Eric en zijn neven. Die besloten de suikerraffinaderij eerst naar de beurs te brengen en in 1989 te verkopen aan het Duitse concern Südzucker. Met de opbrengst van omgerekend bijna 1 miljard euro ging de familie Wittouck investeren in andere bedrijven. De familievennootschap werd getransformeerd tot een investeringsmaatschappij onder de naam Artal, dat kantoor hield in Luxemburg met een financiële poot op het Kanaaleiland Guernsey. Eric verhuisde vervolgens naar Zwitserland en later naar Monaco om geen last te hebben van de Belgische fiscus. Een voor een kocht hij zijn neven uit, zodat hij zijn handen vrij had om Artal uit te bouwen. Een gouden greep was de oprichting van een private-equitybedrijf, Invus. Het vehikel begon wereldwijd een speurtocht naar bedrijven die waren ondergewaardeerd op de beurs of door oprichters te koop waren gezet. In 1996 kocht Artel daar de koekjesfabriek Keebler. Het bedrijf werd geherstructureerd en voor vijftien keer de prijs die Wittouck had betaald naar de beurs gebracht. Tot zijn beleggingen behoren die in ArgenX, Lexicon Pharmaceuticals en de Chinese kankerbestrijder BeiGene. Maar hij heeft ook aandelen van multinationals als Citigroup, Apple en de autofabriek GM. Onlangs verkocht hij zijn deelneming in Blue Buffalo Pet – een bedrijf dat biologische voeding produceert voor honden – aan General Mills. Dat leverde hem 2,5 miljard euro op, waarvan Artal nu twee miljard overschrijft op zijn persoonlijke bankrekening als dividend. Vorig jaar kocht hij deelnemingen in Jumbotail, een van de grootste digitale groothandels voor voeding en kruidenierswaren van India, de bedrijfscateraar ezCater, en in het Duitse e-commercebedrijf Hashtag You, een bouwer van merken die consumenten rechtstreeks en uitsluitend via e-commerce benaderen. De dagelijkse leiding van Artal laat hij over aan de Amerikaan Raymond Debbane, die door Forbes het financiële genie achter Weight Watchers werd genoemd. Zelf woont hij teruggetrokken in Monaco. Bekend is dat hij een groot liefhebber is van peperdure zeejachten. Zijn enige interview dat hij ooit gaf en waarin hij zich ‘mister E’ noemde, was aan een watersportblad. In 2014 dook zijn naam wel op de in de LuxLeaks en later ook in de Malta Files met namen van mensen die via constructies allerlei belastingen ontwijken. Daarnaast is hij eigenaar van La Fougeraie in het Belgische Ukkel, een familiekasteel dat inmiddels voor 20 miljoen euro is gerenoveerd. Uit zijn eerste huwelijk met Brigitte Baiwir – hij hertrouwde in 2014 met de Japanse Mayu Amano – heeft hij vijf kinderen. Zijn 35-jarige zoon Amaury is inmiddels een van de bestuurders van Artel. De oudste dochter Amandine, 38 jaar, is kunsthandelaar en actief in de ruitersport. De tweede dochter, Flore, werkte tot begin 2021 bij Porticus, een in Amsterdam gevestigde filantropische instelling van de C&A-familie Brenninkmeijer. De jongste zoon Kyril is dataspecialist bij een Brusselse app-ontwikkelaar. Ook zij houden zich allen buiten de publiciteit.||https://www.volkskrant.nl/nieuws-achtergrond/van-suikerkoning-naar-schuwe-afslankmiljardair-wie-is-deze-rijkste-belg~b1153a0a/
2022-08-16||De Grote Voetbaltalkshow Kijkwijzer – het is er de hoogste tijd voor||De ‘talkshowoorlog’ is nog altijd in volle gang, maar deze tv-week wordt gemarkeerd door een nieuwe titanenstrijd tussen ouwehoerende mannen. In een tijdspanne van 24 uur zijn er inmiddels minstens vijf voetbaltalkshows te zien, en dan tellen we Vandaag Inside nog niet eens mee. Alleen al op maandagavond worden we verwend met drie (!) gelijktijdig uitgezonden voetbaltalkshows. We snappen best dat u door de ballen het bos niet meer ziet. Hoogste tijd voor de Grote Voetbaltalkshow Kijkwijzer. Wat: Studio Voetbal (NPO1)Het format: vijf mannen zitten aan een tafel en praten over Xavi Simons, Erik ten Hag en Steven Bergwijn.Plus: de spreekwoorden van Ibrahim Afellay.Min: de afwezigheid van publiek.Het lokkertje: Arno Vermeulen die uitlegt hoe een Franse wesp eruitziet, en benadrukt dat Franse wespen géén limonadewespen zijn.Overlevingskans: 10/10. Onmisbaar op de zondagavond én Arno Vermeulen: dat moet genoeg zijn. Wat: VTBL (RTL7)Het format: vier mannen zitten aan een tafel en praten over Xavi Simons, Erik ten Hag en Steven Bergwijn.Plus: ‘de allerbeste analisten ter wereld’ (dixit presentator Simon Zijlemans): Jan ‘wat zit je nou te zeiken?’ Boskamp, Theo Janssen, Hedwiges Maduro.Min: Geen zoutjes op tafel. Een doodzonde.Het lokkertje: het meest toegewijde publiek sinds De Avondshow met Arjen Lubach.Overlevingskans: 2/10. Inhoudelijk prima, maar rampzalige kijkcijfers en weinig smoel. Wat: Veronica Offside (Veronica).Het format: vier mannen zitten aan een tafel en praten over Xavi Simons, Erik ten Hag en Steven Bergwijn.Plus: Jakhals Erik, altijd goed.Min: Andy van der Meijde én Wesley Sneijder aan één tafel. Lachen en brullen, maar ook een beetje alsof je in een opwelling twee frikadellen speciaal hebt besteld bij de snackbar en halverwege gaat twijfelen over de zin van het bestaan.Het lokkertje: Andy van der Meijde die zegt dat Hugo Borst zijn geslachtsdeel ‘wel even mag lenen’.Overlevingskans: 8/10. Piemels, platte grappen en een overdosis testosteron: dat klinkt als een gegarandeerd succesnummer voor Veronica. Wat: Rondo (Ziggo Sport)Het format: vijf mannen zitten aan een tafel en praten over Xavi Simons, Erik ten Hag en Steven Bergwijn.Plus: beelden van Marco van Basten op een plastic eenhoorn in zee.Min: géén Aad de Mos .Het lokkertje: vakantiefoto’s van Jan van Halst en Youri Mulder.Overlevingskans: 7/10. Zet Ruud Gullit aan een tafel en iedereen blijft hangen. Wat: Voetbalpraat (ESPN)Het format: vier mannen zitten aan een tafel en praten over Xavi Simons, Erik ten Hag en Steven Bergwijn.Plus: Jan Joost van Gangelen die HA-GEL-NIEUW uitspreekt zoals alleen hij dat kan.Min: veel telefoonruis.Het lokkertje: de gasten zitten aan dezelfde tafel, maar zijn om totaal onduidelijke redenen opgedeeld in aparte ‘vakjes’.Overlevingskans: 8/10. Ook prima te beluisteren als podcast. Alsnog keuzestress? Troost uzelf dan met de gedachte dat u altijd terechtkunt bij minstens vijftig Nederlandse voetbalpodcasts.||https://www.volkskrant.nl/columns-opinie/de-grote-voetbaltalkshow-kijkwijzer-het-is-er-de-hoogste-tijd-voor~b50caa5b/
2022-08-16||Albanië wil gouden paspoorten gaan verkopen, terwijl de EU tegen is||Het is opmerkelijk dat Albanië juist nu met deze plannen komt, omdat het daarmee zijn toetreding tot de EU lijkt te bemoeilijken. De Europese Commissie hekelde het paspoortvoornemen van Albanië vorig jaar nog in een voortgangsrapport over die toetreding. Zo’n regeling zou volgens de commissie een risico zijn voor de Albanese veiligheid, en belastingontduiking, corruptie en criminaliteit in de hand werken. ‘Dergelijke regelingen zijn onverenigbaar met de Europese Unie’, zo waarschuwde de Commissie. Met een zogeheten ‘gouden paspoortregeling’ kunnen buitenlanders met investeringen in bijvoorbeeld Albanees vastgoed een paspoort van dat land verkrijgen. Dat is aantrekkelijk voor bijvoorbeeld Russische oligarchen, omdat ze met de Albanese nationaliteit visumvrij naar de Europese Unie kunnen reizen. Albanië kende decennialang een gesloten economie en is met een bruto binnenlands product per hoofd van de bevolking van 3.000 euro een van de armste landen van Europa. Het land kan buitenlandse kapitaalinjecties goed gebruiken. De Albanese premier Edi Rama wil de gouden paspoorten al langer invoeren, vanwege de economische voordelen. Vorige week maakte de Albanese regering bekend een wetswijziging te hebben doorgevoerd die de regeling mogelijk maakt. Sinds deze week zoekt de regering naar reclamebureaus om de regeling internationaal aan te prijzen. De precieze voorwaarden voor het verkrijgen van een paspoort zijn nog niet bekend, maar de verwachting is dat een investering van 250 duizend tot 500 duizend euro genoeg zal zijn. Albanië zou niet het eerste Europese land zijn dat onder dergelijke voorwaarden paspoorten verstrekt. Onder meer in Griekenland, Portugal en Noord-Macedonië zijn vergelijkbare regelingen voor buitenlandse investeerders. Vooral de visumvoordelen zijn aantrekkelijk voor investeerders, maar ook belastingvoordelen kunnen een rol spelen. Gouden paspoorten zijn de EU een doorn in het oog, vanwege het risico van witwassen, belastingontduiking en andere criminele activiteiten. De regelingen werden opnieuw onderwerp van discussie na de Russische invasie van Oekraïne. Met een gouden paspoort kunnen Russische oligarchen namelijk sancties ontwijken. In maart van dit jaar riep het Europees Parlement de EU op de paspoorten te verbieden, maar dit is onmogelijk. Lidstaten bepalen zelf wie ze als staatsburgers beschouwen – en dus wie er van Europese privileges mogen profiteren. Wel zijn sommige landen uit eigen beweging gestopt met de regelingen of hebben ze die opgeschort voor Russen – zoals Cyprus, Malta en Bulgarije. De EU kan lidstaten echter niets opleggen. Anders is dat voor Europese landen die nog lid willen worden van de EU. Omdat Brussel de poort dicht kan houden tot een kandidaat-lid aan alle eisen voldoet, kan het van die landen wél eisen om te stoppen met goudenpaspoortregelingen. Zo beloofde de Montenegrijnse premier Dritan Abazovic in mei aan de Europese Commissie dat zijn goudenpaspoortregeling eind dit jaar zal stoppen. Op die manier komt Montenegro een stapje dichter bij het EU-lidmaatschap.||https://www.volkskrant.nl/nieuws-achtergrond/albanie-wil-gouden-paspoorten-gaan-verkopen-terwijl-de-eu-tegen-is~b753459fc/
2022-08-16||Ik ben onder de indruk van de verdedigingswal van onze provider||Als in een hotel het water hapert, kan het een half uur duren voor iemand dat bij de receptie meldt. Als in een hotel de wifi hapert, melden zich binnen luttele seconden boze gasten met schermpjes. Als het dak van een huis waait, slapen alle pubers door. Als de wifi hapert, zijn ze klaarwakker. Mijn puberdochter stoof binnen: ‘Die klote-wifi heeft weer kuren!’ Tja, dat had de wifi vorig jaar ook. En het jaar daarvoor ook. Dan moet ik gaan bellen met de klantenservice van de provider en naar een robotstem en een keuzemenu luisteren en daarna 25 minuutjes op een medewerker wachten. Ik heb er zin in. ‘Goedendag, welkom bij Tralala. Wist u dat u de antwoorden op al uw vragen ook online kunt vinden? Heeft u een vraag over de aanschaf van één van onze producten? Toets 1. Heeft u een vraag over uw factuur? Toets 2. Heeft u een vraag over een technische storing? Toets 3. U hebt getoetst: 3. Wist u dat u de antwoorden op al uw vragen ook online kunt vinden? De verbinding wordt nu verbroken.’ Nog maar een keer bellen met Tralala en iets anders intoetsen. ‘U hebt getoetst: 4. Wist u dat u de antwoorden op al uw vragen ook online kunt vinden? De verbinding wordt nu verbroken’ Nog een keertje. ‘U hebt getoetst: 5...’ Na een kwartier heb ik zo ongeveer alle combinaties uitgeprobeerd en ben ik onder de indruk van de verdedigingswal die Tralala tegen lastpakken heeft opgeworpen. Middeleeuwers moesten pek van de stadswal naar beneden gooien om vervelende lui af te schrikken. Ik sta op het punt af te druipen als de robotstem zegt: ‘U wordt nu doorverbonden met één van onze medewerkers. De wachttijd bedraagt op dit moment: 25 minuten. Wist u dat u de antwoorden op al uw vragen ook online kunt vinden?’||https://www.volkskrant.nl/mensen/ik-ben-onder-de-indruk-van-de-verdedigingswal-van-onze-provider~bbc3f3b6/
2022-08-16||In 1942 goten de Oekraïners alle wodka in de rivier ||Ik ben te gast in de palmentuin bij Ganya en Ira Belyankin, neef en nicht van Igor Stravinsky. Ira is lang, elegant, gebronsd door de Noord-Afrikaanse zon en altijd in hetzelfde uniform: lichte katoenen broek, hemd in pastelkleuren en een om haar hoofd gewikkelde zijden sjaal. Ze verdient een karig loon met de verkoop van sinaasappels en olijven van de boerderij. De Marokkanen respecteren haar omdat ze aristocratisch is en keihard onderhandelt. Vanuit het raam waar ik zit te schrijven, zie ik Ganya tussen de olijfbomen lopen. Verschoten blauw hemd, korte broek, linnen schoenen. Naar grijs verschietende baard. Hij slikt elke dag een pil tegen zijn epilepsie. Ira: ‘Ik heb er één keer een geslikt om te zien hoe sterk ze zijn en ik heb twee dagen aan een stuk geslapen.’ Om aan de hitte van Marrakech te ontkomen, rijden Ira en haar vriend Boul elke zomer in Bouls oude Pontiac naar Tanger, terwijl Ganya achterblijft om op de boerderij te passen. Ira maakt zich altijd zorgen over haar broer als ze weg is. Ze hebben tien honden. De Belyankins bezaten een suikerbietplantage en distilleerderij in Oekraïne. Ira weet nog hoe in 1942 de wodkavaten, om ze uit handen te houden van de oprukkende Duitsers, werden leeggegoten in de rivier en hoe de dode vissen aan de oppervlakte dreven.||https://www.volkskrant.nl/cultuur-media/in-1942-goten-de-oekrainers-alle-wodka-in-de-rivier~bc320326/
2022-08-16||Rossini’s opera klinken het mooist in zijn geboortestad Pesaro ||Een vrouw, een man vermomd als non en een man vermomd als vrouw liggen naast elkaar in bed. Beide mannen proberen de vrouw te verleiden. In het donker is niet te zien welk lichaamsdeel bij wie hoort, maar niemand lijkt dit erg te vinden. Er klinkt een subliem gezongen trio. Komische chaos en weergaloze muziek – dit moet een opera van Gioachino Rossini zijn. Inderdaad. Le Comte Ory opende dit jaar het Rossini Opera Festival (ROF) in zijn geboortestad Pesaro, een levendige Italiaanse badplaats aan de Adriatische Zee. Na twee aangepaste covid-edities keert het ROF, dat geheel is gewijd aan de muziek van Rossini, terug naar zijn oude opzet, met vier geënsceneerde opera’s en een reeks concerten en recitals. De openingsvoorstelling is in de Vitrifrigo Arena, een koepelvormige sporthal aan de rand van de stad. Een deel ervan is afgebakend met verplaatsbare wanden en omgebouwd tot theater. De andere festivallocaties liggen in het centrum binnen loopafstand van elkaar, maar deze arena is ook stressvrij te bereiken met pendelbussen. De onbetwiste ster van de avond is de Peruaanse tenor Juan Diego Flórez. Hij treedt al zo’n kwart eeuw in Pesaro op, woont in de stad en is bovendien sinds begin dit jaar artistiek leider van het ROF. De titelrol in Le Comte Ory, een ridder die zich eerst als een heremiet en dan als een bedevaartgangster vermomt om een edelvrouw te kunnen versieren, is een van zijn paraderollen. Het publiek smult van zijn capriolen en priemende hoge C’s. Zijn tegenspelers, de sopraan Julie Fuchs en de mezzosopraan Maria Kataeva (onthoud de naam) maken beiden een zeer geslaagd festivaldebuut. Regisseur Hugo de Ana gaat aan de haal met de absurde, zinnelijke koddigheid van het stuk en laat iedereen huppelen in een kleurrijk decor geënt op de Tuin der lusten van Jheronimus Bosch. Diego Matheuz houdt het Orchestra Sinfonica Nazionale della Rai scherp en springerig, maar de solisten verdwijnen soms in de opgedreven tutti, wat wellicht aan de zaal zou kunnen liggen. Voor een onberispelijke akoestiek moet je in het Teatro Rossini zijn. Achter de sobere façade schuilt een prachtig interieur – kandelabers, vergulde sierpanelen, beschilderd plafond. Hier voelt de 19de eeuw erg dichtbij. Rossini was een van de giganten van belcanto, de virtuoze zangstijl uit de eerste helft van de 19de eeuw waarbij de emotionele lading voortvloeit uit vocale schoonheid. Geen wonder dat zijn opera’s het best klinken in het type theater waarvoor ze zijn geschreven. La gazzetta zit boordevol verrukkelijk aria’s en in het Teatro Rossini gaat daarvan geen enkel detail verloren. De lichtvoetige lezing van dirigent Carlo Rizzi is een genot, maar de zangprestaties verschillen erg van niveau. Carlo Lepore, in de rol van een vulgaire parvenu die zijn huwbare dochter adverteert in de krant, draagt de voorstelling bijna in zijn eentje. De typische buffo (komische) rol, geschreven in het Napolitaans, zit de in Napels geboren bas als gegoten. Dramaturgisch gezien is La gazzetta niet de sterkste komedie van Rossini. Maar dat is juist het doel van het ROF sinds de eerste editie in 1980 – om alle Rossini-opera’s op te voeren, niet alleen de hits die ook elders te zien zijn. Met dit doel voor ogen heeft het ROF een cruciale rol gespeeld in het herontdekken van vergeten Rossini-opera’s (zie kader). De verslaggever was niet aanwezig bij de derde opera, Otello. De Italiaanse pers prijst de sopraan Eleonora Buratto en de psychologische diepgang van de regie. Traditiegetrouw is de vierde productie een uitvoering van de komische satire Il viaggio a Reims door het aankomend talent dat deelneemt aan de ROF-zomercursus, de Accademia Rossiniana. Tijdens de Accademia-voorstellingen hoor je dus de sterren van de toekomst. Juan Diego Flórez is een alumnus. Dankzij Rossini, die de stad een aanzienlijk fortuin naliet ter oprichting van een conservatorium, is Pesaro het hele jaar door een muziekstad, niet alleen tijdens het festival. Als de belangrijkste plaatselijke culturele magneet is zijn naam overal te vinden – op gevels, in etalages, en op tientallen menukaarten. Niet verrassend, gezien zijn reputatie als fijnproever met een zwak voor zwarte truffels. De streek is bijzonder trots op de pizza Rossini, een pizza margherita met gekookt ei en sierkrullen van mayonaise. Als je met Rossini de man, en niet alleen het merk, kennis wilt maken, begin je met een bezoek aan Casa Rossini, het vier verdiepingen tellende huis met groenblauwe luiken waar hij is geboren, als enig kind van een trompettist en een operazangeres. Vervolgens breng je anderhalf uur door in het Museo Nazionale Rossini in het statige Palazzo Montani Antaldi, dat pas drie jaar geleden openging. Aan de hand van een indrukwekkende verzameling manuscripten, prenten en schilderijen word je geleid door Rossini’s leven en loopbaan, voor elke levensfase een andere zaal. Je leert hem kennen als een begaafd kind binnen een hecht gezin, daarna als de ongelooflijk productieve man die in 19 jaar 39 opera’s schreef. Onweerstaanbare komedies zoals ll barbiere di Siviglia, waar hij het meest bekend om staat, maar ook meeslepende, turbulente drama’s. Je hoort hoe hij op 37-jarige leeftijd, na het voltooien van het meesterwerk Guillaume Tell, het schrijven van opera’s voor gezien houdt. Niet, zoals vaak wordt beweerd, omdat hij een luie lekkerbek is, maar vanwege zijn kwakkelende gezondheid. Je ontmoet zijn twee echtgenotes, de mezzosopraan Isabella Colbran (Rossini hield erg veel van de mezzosopraanstem) en de zorgzame Olympe Pélissier. Je vergaapt je aan de onderscheidingen die hij ontving uit verschillende landen. Ze heeft een beetje Rossini gezongen, maar verder hebben de kostuums en avondjurken van de legendarische sopraan Renata Tebaldi, die honderd jaar geleden in Pesaro werd geboren, weinig met hem te maken. Maar deze tijdelijke tentoonstelling vol diva-glamour uit de jaren zestig sla je niet over. Een hele zaal is gewijd aan haar haute-couturehoeden, die eruit zien alsof ze gisteren werden aangeschaft. Nog meer operakostuums, ditmaal uit de depots van het ROF, staan in de ingang van het Palazzo Ducale op het hoofdplein, naast decormaquettes voor verschillende producties. Op de rollenlijsten prijken namen van fantastische Rossini-vertolkers, dirigenten en regisseurs, uit het verleden en heden. Alle maquettes naast elkaar in deze verduisterde ruimte vatten visueel samen waar het ROF voor staat, namelijk aan de wereld de complete, fabelachtige Rossini laten zien. Rossini Opera Festival, Pesaro, Italië. 9 t/m 21/8. Il viaggio a Reims online op operavision.eu.||https://www.volkskrant.nl/cultuur-media/rossini-s-opera-klinken-het-mooist-in-zijn-geboortestad-pesaro~b552cbeb/
2022-08-16||Opinie: Als de welvaart ons lief is, houden we de Rijn bij hoog en laag water bevaarbaar ||De Rijn is de belangrijkste rivier van West-Europa waar maar liefst 75 procent van de binnenvaartvloot met regelmaat op vaart. Jaarlijks vervoeren deze schepen, 300 miljoen ton goederen waaronder aardolieproducten, bouwstoffen, chemicaliën, ijzererts, kolen, agribulk en containers over de Rijn. In deze krant (Ten eerste, 14 augustus) wordt gesteld dat de levensader voor het industriële hart van de Duitse economie droog dreigt te vallen. Met de lage waterstanden van 2018 nog op ons netvlies gebrand, lijkt de zomer van 2022 een nieuwe droogterecord te gaan leveren. Dit is niet alleen een probleem voor de binnenvaart. Dit is immers slechts een schakel in een hele keten die de economie draaiende houdt, doorgaans een onzichtbare. Het is juist het bedrijfsleven dat hier de impact van ondervindt. Lage waterstanden treffen dan ook de hele economie en daarmee onze welvaart. Wanneer het waterpeil zakt, kunnen binnenvaartschepen minder lading vervoeren. Het is simpel: wanneer schepen nog maar de helft van de lading kunnen meenemen, zijn er dubbel zoveel schepen nodig. Dit zorgt voor een onbalans en dat leidt tot hogere vrachtprijzen. Terug naar 2018: in dat jaar raakte tussen de Duitse steden Mainz en Koblenz de Rijn gestremd in het smalste en ondiepste deel. Dit resulteerde in een enorme kostenpost voor de Nederlandse en Duitse economie. Uit een onderzoek van de Erasmus Universiteit (UPT) blijkt dat de financiële impact van deze laagwaterperiode alleen al in Duitsland 2,4 miljard euro was. Nu worden we weer met een langdurige laagwaterperiode geconfronteerd. We zullen ons moeten voorbereiden op meer periodes van droogte en veel water. Het is dus alle hens aan dek in de logistieke keten om bedrijven te kunnen blijven beleveren. Alternatieven over de weg en het spoor lopen vaak al snel tegen de maximale capaciteit aan. Het gemiddelde binnenvaartschip op de Rijn staat gelijk aan 110 vrachtwagens. Om al deze lading alsnog te kunnen vervoeren, zijn vele tienduizenden vrachtwagens extra nodig en dat met een schrijnend tekort aan chauffeurs. Wanneer we kijken naar het spoor zie je dat de infrastructuur niet is berekend op nog een forse groei. Om de economie draaiende te blijven houden, pleiten wij voor een grensoverstijgende visie van Duitsland en Nederland op het gebied van watermanagement en nautische infrastructuur. De Rijn houdt immers niet op bij de grens. Daarnaast zijn er oplossingen in de logistiek zelf. Zo dienen bestaande binnenvaartprocessen verder geoptimaliseerd te worden om leegvaart zoveel mogelijk te voorkomen en bestaande capaciteit optimaal te benutten. Verder is de sector al bezig met de ontwikkeling van duurzame nieuwbouwschepen die ook tijdens laagwater meer lading kunnen meenemen. Ook het opstellen van noodplannen maakt de logistieke keten minder kwetsbaar. Het inschatten van het waterpeil in de rivier blijft een uitdaging. Gelukkig zijn er diverse initiatieven die de toekomstige bevaarbaarheid van rivieren beter voorspellen. In combinatie met ‘smart logistics’ kan de optimale beladingsgraad van schepen in real-time worden berekend. Maar wat vooral van cruciaal belang is, is beter watermanagement. Op het water is genoeg ruimte om toekomstige transportgroei op te vangen. Het is dan ook van eminent belang dat er zo spoedig mogelijk fors wordt geïnvesteerd in vaarwegen en infrastructuur. Als deze niet snel waterpeilbestendig worden gemaakt, treft dit de gehele economie. Dit werd afgelopen week pijnlijk duidelijk in het artikel over de kolenaanvoer. De Duitse elektriciteitscentrale Uniper waarschuwt al voor minder stroomleveringen. Een zorgwekkende ontwikkeling nu de prijzen voor stroom al historisch hoog zijn. En dat is slechts één voorbeeld. Om de Rijn in de toekomst bij hoog en laag water bevaarbaar te houden, is visie nodig. Want een ding is zeker: het zal wisselvalliger worden. Door de creatie van waterbuffers in drassige gebieden en het langer vasthouden van water in meren bovenstrooms kan het Rijnwater gelijkmatiger worden afgevoerd. Als dat alles onvoldoende soelaas biedt, dienen sluizen en stuwen in de Rijn als laatste redmiddel te worden onderzocht. Een paardenmiddel dat gepaard gaat met enorme kosten. Duitsland en Nederland moeten, in samenwerking met de Europese Unie, de handen ineenslaan en versneld een plan van aanpak opstellen. We lopen het risico dat productielocaties en banen naar andere werelddelen verhuizen wanneer de aan- en afvoer van goederen vaker in het gedrang komt. Dit maakt ons afhankelijker van andere landen in een wereld waar de spanningen oplopen. Beter water- en rivierenmanagement houdt de economie draaiende en is noodzakelijk voor structureel duurzaam transport over water. De politiek moet nu de handschoen oppakken en de toekomstige welvaart van Europa veiligstellen.||https://www.volkskrant.nl/columns-opinie/opinie-als-de-welvaart-ons-lief-is-houden-we-de-rijn-bij-hoog-en-laag-water-bevaarbaar~bc25ccfb/
2022-08-16||Het nieuwe landgoed Rorik staat vol bijzondere gebouwen – gemaakt van oude materialen||In de weilanden tussen Beverwijk en Zaandam ligt het nieuwe landgoed Rorik, pal naast de A9 en onder de aanvliegroute van Schiphol. Hiervoor is 40 hectare boerenland getransformeerd in een recreatiegebied met een camping, biologische landbouw, een wijngaard en een terrein voor culturele festivals. Alle gebouwen die er staan zijn van hergebruikte materialen. Zo is daar het Modderschip, een groepsaccommodatie met een stomp dak dat hoog boven het vlakke polderlandschap uittorent. ‘Het ontwerp is een mix van de Noord-Hollandse stolpboerderijen en de langhuizen waarin de Vikingen woonden. Hier stond ooit de nederzetting van Vikingkrijger Rorik’, zegt architect Wouter Valkenier. ‘De dragende constructie van het gebouw van 32 bij 12 meter en 9 meter hoog bestaat uit honderdzestig balken uit de oude varkensstallen op deze locatie. Gekocht van een sloopbedrijf verderop langs de A9. Op basis van de houtsoort en dikte heeft de constructeur berekend wat de maximale belasting is.’ Bij de jacht op materialen is de bouwtekening leidend, wat uitdagend kan zijn. ‘Vind maar eens genoeg plaatmateriaal voor een wand van 30 meter, in de juiste maat bovendien.’ Daardoor moet er op de bouwplaats vaak worden geïmproviseerd. Daartegenover staan dan weer de ‘gevonden pareltjes’. Uit een sloopvilla in Bergen haalde Valkenier eigenhandig een open haard en prachtige glas-in-loodramen. ‘Dat zijn nu blikvangers.’ Ook hoorde Valkenier via via dat de deuren van de voormalige Noordzeesluis bij Velsen gratis konden worden opgehaald. Ze fungeren nu als de twee toegangspoorten in de aardwal met gracht rond Landgoed Rorik. ‘Die hebben we gewoon half ingegraven.’ Bouwen met te hergebruiken materialen is ongeveer vier keer zo goedkoop, schat Valkenier. Al stijgen ook deze prijzen, door urban mining, waarbij tijdens de sloop materialen worden voorgesorteerd op hergebruik. ‘Slopers en aannemers hebben tegenwoordig een eigen webshop en een materialenbibliotheek.’ Alleen de dakbedekking van het Modderschip en de leidingen zijn nieuw. Dat de gebruikte materialen een tweede leven krijgen mag zichtbaar zijn. ‘Dat gerecyclede past bij dit natuurlandschap, dat ook voortdurend verandert.’ Drie jaar geleden verkocht het gezin van Atse Hamers zijn woonkerk in Beverwijk om van het geld ‘all-in te gaan’ op Landgoed Rorik. Daar is Hamers nu beheerder van de camping met tien afgedankte strandhuisjes en een kampeerveld. Hamers (42), Maartje van Vliet (42) en hun kinderen Lux (11) en Borre (8) wonen in een vrachtwagenaanhanger die door Hamers is verbouwd tot familiehuis. ‘Dat vergt vooral veel tijd en een beetje handigheid. Verder is het vooral leren van je fouten’, zegt Hamers, die is opgeleid als sportleraar. De materialen stroopte Hamers allemaal op Marktplaats – van een afgedankte squashvloer tot gratis kozijnen, en de oplegger van een vrachtwagen dus. ‘Die heeft een houten opbouw, dus voor 750 euro had ik al een vloer, muren en een dak.’ Al bouwend ontwierp Hamers zijn huis. Zo kon hij 2 kilometer afgedankt plinthout op de kop tikken, waarvan slechts een deel bruikbaar was. ‘Genoeg om de gevel te bekleden.’ Nu de kosten van bouwmaterialen de pan uit rijzen, wordt hergebruik steeds rendabeler. ‘Niet voor niets is er een enorme informele economie. Zelfs kapotte tegels komen mensen ophalen om er een mozaïek van te maken.’ De totale bouwkosten van zijn ‘grote tiny house’ raamt de campingbeheerder op ongeveer 25.000 euro. ‘Daarvan zijn nieuwe verf, isolatiematerialen en zonnepanelen de grootste kostenpost.’ Onmisbaar in zijn familiehuis zijn eigenlijk alleen de comfortabele zitbank voor vier en de glazen schuifpui. ‘Als die open is, zitten we in de grootste achterkamer van Nederland.’ De gemiddelde kamertemperatuur van 16 graden nemen ze op koop toe. ‘De voldoening van een woonhuis dat helemaal door jou is gemaakt compenseert veel. Elke oude plank, elk kozijn heeft een verhaal.’ In een 6 meter hoge glazen kas zit Wegrestaurant Zacht Staal. De kas was gebouwd voor de Floriade als vergaderplek. De organisatie was alleen vergeten een vergunning aan te vragen, waardoor de kas moest worden verwijderd, zegt initiatiefnemer Kasper Hoex (32). De hagelnieuwe glasconstructie kon voor een schappelijke prijs worden overgenomen van de kassenbouwer. ‘Maar de kas lijkt wel speciaal voor ons gemaakt.’ De meubels komen uit een school in Brussel. ‘In sommige stoelen is een piemel gekrast. Maar als je één stoel schoonmaakt, moet je ze allemaal schoonmaken. Dus hebben we die piemels laten zitten.’ De groente voor het restaurant levert Hoex, die een mbo-opleiding biologisch boeren volgde, zelf. Hij is een pionier in Nederland in het farm to fork-principe. Daarnaast levert Hoex wekelijks groentepakketten aan honderdzestig huishoudens in de omgeving voor 8 euro persoon. ‘Dat is ongeveer het prijsniveau van de biologische supermarkt. De samenstelling van de pakketten is afhankelijk van wat het land oplevert.’ Op zijn akker verbouwt Hoex aardappels en uien, zijn tuinderij levert kruiden en tientallen kool- en slasoorten op. Een boomgaard levert appels en peren. Het voedselbos voorziet onder meer in noten. Voor de samenstelling van zijn ruim veertig gewassen maakt hij een minutieus, jaarlijks teeltplan. ‘Anders moet je op tientallen manieren spitten, ploegen, oogsten en bemesten.’ Ook mogen de gewassen elkaar niet verdrukken. ‘Je moet het jaar rond van deze polder kunnen eten.’||https://www.volkskrant.nl/cultuur-media/het-nieuwe-landgoed-rorik-staat-vol-bijzondere-gebouwen-gemaakt-van-oude-materialen~b341f5c0/
2022-08-16||Ook in 1540 blakerde de zon de aarde, het was de heetste zomer in duizend jaar||Dat de Rijn zo laag staat is niet voorbehouden aan de jaren 2022 en 2018. De onvolprezen weerhistoricus Jan Buisman schrijft in Extreem weer uit 2011 dat 1540 een van de heetste en droogste zomers van de afgelopen duizend jaar was. ‘Zeven maanden lang blakert de zon de aarde. Maandenlang beheersen met hete en droge lucht gevulde hogedrukgebieden West-Europa. ‘Tussen februari en november valt nauwelijks tien keer nuttige regen die de planten ten goede komt.’ De gevolgen zijn rampzalig. Bomen en heggen verdorren, de oogst is schraal, het vee sterft. Bos- en heidebranden zijn aan de orde van de dag. Bij Keulen loopt men droogvoets door de Rijn. Pas in december brengen ‘grote regens’ verlossing. Dus of wij nu beter af zijn dan onze verre voorouders? Vijfhonderd jaar geleden waren zulke zomers desastreus, maar ook betrekkelijk zeldzaam (Buisman noemt er vijf in 200 jaar: 1473, 1540, 1545, 1556 en 1666). Nu lijkt het bijna elk jaar prijs. En hoe lang wij – en onze natuur en gezondheid – daartegen bestand zijn, is ook maar de vraag Rob Wolf, Nijmegen Boeren worden volgens Wiebe Draijer, de baas van de Rabobank, plots geconfronteerd met onzekerheid en onrecht. Hij noemt dat ‘grote turbulentie’ en ziet nu risico’s in melkvee. Nu pas, en uitsluitend melkvee? Laat ik nou denken dat een bank altijd kijkt naar de toekomst van een sector. Een bank laat zich toch niet overvallen? Dus spreek je intensief met je klanten, de boeren, over kansen en bedreigingen, over ondernemen op de lange termijn. Temeer als in de missie staat dat verduurzaming wordt nagestreefd, waarbij de Rabo zich richt op drie transmissies, waaronder die van voedsel. De Rabobank duikt voor zijn verantwoordelijkheid. Dat geldt ook voor andere grote spelers op het agro-industriële veld. Ze maken zich klein voor hun grote eigen belang. Dirk Lont, Waddinxveen Terwijl iedereen door heeft dat er in het weer iets geks, unieks en ernstigs aan de hand is, hebben de weersites dit niet. Zonder uitzondering krijgen de tropische dagen (33 graden, geen spat regen) een ‘10’ en donderdag (23 graden, veel regen) een ‘6’. Conclusie: onze weerwatchers vinden de droogte en hitte geweldig en zo gauw er een spat regen valt, gaan ze ons waarschuwen voor de naderende ellende: er zou weleens neerslag kunnen komen en temperaturen beneden de 25 graden. Hoe losgezongen van de wereld kun je zijn? Joop van den Berg, Haastrecht Niet Engels, maar Mandarijn is de meest gesproken taal, meent Thomas van der Meer psychiatrisch patiënt Sjoerd te moeten corrigeren (zij het niet hardop) in zijn column. Maar Sjoerd heeft gelijk. Mandarijn heeft met 918 miljoen weliswaar de meeste moedertaalsprekers, maar Engels wordt naast 379 miljoen moedertaalsprekers door 753 miljoen mensen als aangeleerde taal gesproken, tegenover 199 miljoen mensen die Mandarijn hebben geleerd. Dus spreken 1,132 miljard mensen Engels tegenover 1,117 miljard Mandarijn. Marlies Jansen, Oegstgeest ‘Een benedenwoning van 62 m² met tuintje, voor nog geen 800 euro huur - een droom voor veel Amsterdammers.’ Cruijffs geboortehuis, Akkerstraat 32. Aleid Truijens zal het in haar column ironisch hebben bedoeld, maar het zegt veel over hoe de meesten van ons de enorme huurprijsstijgingen (en koopprijsstijgingen) normaal zijn gaan vinden. Bijna 800 euro huur voor een arbeidershuisje met drie kamers van bijna honderd jaar oud met energielabel D. Jan Kok, huurdersvereniging Amsterdam Als FDF-voorman Marc van den Oever niets te maken had met de harde boerenacties van de afgelopen weken: hoe kan hij ze dan voorlopig afblazen? Willem van Haarlem, Amsterdam Hoed af voor Marcel van den Bergh. Nu weer op het goede moment in Appeltern. Ik ken geen fotograaf die zo op de huid van het volk zit. Reinier Bresser, Uitdam Het artikel over de oerknal in de bijlage Wetenschap laat wetenschappers aan het woord die zelf nauwelijks een goed verhaal hebben, maar toch elkaar betichten van onzinnige verklaringen. Daarmee wint die andere verklaring over die man die het heelal in zeven dagen maakte alleen maar aan geloofwaardigheid. Vincent Peters, Nijmegen Het is een afschuwelijke aanleiding om waterscooters en jetski’s te verbieden: een dode en een zwaar gewonde. Maar los van het gevaar vormen ze een enorme ergernis voor rustzoekers. Kom op, overheid. Laat u gelden. Vera de Nijs, Amsterdam Weer schrijft de Volkskrant over kamernood onder internationale studenten. Maar weer geen woord over wat dit betekent voor de leefbaarheid in studentensteden. Neem als voorbeeld universiteitsstad Delft met 100 duizend inwoners. Dit jaar zijn ruim 27 duizend studenten ingeschreven, vorig jaar nog 24 duizend. Door de jaren heen blijven studentenaantallen stijgen, maar de beschikbare woonruimte stijgt niet mee, integendeel. Dat betekent kamertekort voor (internationale) studenten. Maar het beïnvloedt ook de beschikbaarheid van woonruimte voor iedereen. En het heeft effect op de huizenprijzen en niet te vergeten op de leefbaarheid. Veel panden zijn in handen van beleggers. Daardoor zijn er straten waar bijna alleen maar studenten wonen, de sociale cohesie is weg. En het aantal vierkante meters per inwoner is sterk verminderd: kamers van 6m2 zijn volgens de gemeente Delft toegestaan, dus een gunstig verdienmodel voor beleggers. De verkamering is weliswaar gestopt, maar wel te laat en is niet van toepassing voor bestaande panden. De leefbaarheid staat onder druk. Gemeente en universiteit hebben hier geen oog voor, alleen de overlast wordt aangepakt en studenten krijgen een brief dat ze zonder kamer beter niet kunnen komen. En dat voor een gemeente en universiteit die duurzaamheid zo hoog in het vaandel hebben staan. Ingrid ter Woorst, Delft||https://www.volkskrant.nl/columns-opinie/ook-in-1540-blakerde-de-zon-de-aarde-het-was-de-heetste-zomer-in-duizend-jaar~b8c6e9cd/
2022-08-16||Na 50 jaar biedt Oscar-organisatie excuses aan activiste Sacheen Littlefeather aan||Haar speech, uitgezonden op live televisie voor miljoenen Amerikanen (85 miljoen om precies te zijn), kon destijds rekenen op een storm van protest uit de zaal, en enkele toejuichingen, terwijl achter de schermen een ster als John Wayne in toom moest worden gehouden, omdat hij het podium op wilde rennen om de toen 26-jarige Sacheen het spreken te belemmeren. Marlon Brando won in 1973 een Oscar voor zijn rol als Vito Corleone in The Godfather van Francis Ford Coppola, maar hij stuurde Sacheen Littlefeather, een activist met een Apache- en Yaqui-achtergrond naar de uitreiking. Ze moest de Oscar weigeren, die dat jaar werd uitgereikt door de Engelsman Roger Moore en de Zweedse Liv Ullman. Ze had een lijvige door Brando geschreven speech bij zich, waarin hij aandacht wilde vragen voor de manier waarop Hollywood met de oorspronkelijke bewoners van Amerika was omgegaan, en met de bezetting van het stadje Wounded Knee in South Dakota door een groep activisten van de Sioux-stam, die hun geschonden burgerrechten wilden aankaarten. De bezetting en de blokkade van de autoriteiten zouden uiteindelijk 71 dagen duren. De speech die Brando voor Littlefeather schreef (meer dan 700 woorden) paste bij lange na niet in de minuut die elke winnaar kreeg toebedeeld. Haar verkorte speech werd live uitgezonden en tijdens de persconferentie na afloop las ze hem helemaal voor. The New York Times publiceerde het stuk van Brando een dag later. De rest van de avond werden er voortdurend neerbuigende toespelingen gemaakt op het opmerkelijke optreden van Littlefeather. Clint Eastwood, die de Oscar voor beste film presenteerde (voor The Godfather), meldde dat hij sprak ‘namens alle cowboys die in de loop van de jaren in de westerns van John Ford waren neergeschoten’. Deze week werd bekend dat de Academy, die de Oscaruitreiking verzorgt, vijftig jaar na dato, excuses had aangeboden, in een brief die al in juni was verzonden. Het museum van de Academy heeft Sacheen Littlefeather uitgenodigd voor een avond in september waarin wordt teruggekeken op haar optreden, het effect dat dat had op haar levensloop en de evolutie van representatie van de oorspronkelijke bewoners in films en series. Volgens de opsteller van de brief David Rubin, voormalig directeur van de Academy, is de historische speech ‘een blijvende herinnering aan de noodzaak van respect en het belang van menselijke waardigheid’.||https://www.volkskrant.nl/cultuur-media/na-50-jaar-biedt-oscar-organisatie-excuses-aan-activiste-sacheen-littlefeather-aan~b334035b/
2022-08-16||Opinie: Cultuur en klasse liggen vaak ten grondslag aan aanvallen op schrijvers en de vrijheid van het woord||In de afgelopen twintig jaar heb ik vaak en lang gesproken met schrijvers die doodsbedreigingen hebben ontvangen, vooral van ‘islamistische’ of ‘islamitische extremisten’. En met schrijvers die – om verschillende redenen – bedreigd worden in islamitische landen en door lijfwachten beschermd moeten worden. Ik ben een van hen. De afgelopen vijftien jaar word ik, als ik in het openbaar verschijn, beschermd door lijfwachten van de Turkse overheid. Maar hoe aardig die lijfwachten ook zijn en hoezeer ze ook hun best doen om onzichtbaar te blijven, het is geen prettige ervaring. Ik weet vanuit mijn eigen situatie dat beschermde schrijvers na de gevaarlijkste eerste paar jaar de neiging hebben te denken dat ‘het ergste voorbij is’; dat ze misschien geen lijfwachten meer nodig hebben en weer hun oude, mooie, normale leven kunnen hervatten. Dat is meestal geen realistisch idee. Daarom moeten universiteiten, organisaties, stichtingen en steden die een controversiële, bedreigde schrijver uitnodigen, zich automatisch om diens veiligheid bekommeren – ongeacht wat de schrijver zelf over de situatie denkt of zegt. Telkens wanneer een schrijver fysiek wordt aangevallen, begint iedereen over met woorden op woorden reageren en op boeken met meer boeken. Maar gaat die oude wijsheid wel op? Degenen die trekkers overhalen of met messen zwaaien, hebben meestal weinig boeken gelezen in hun leven. Hadden ze meer gelezen of in de positie verkeerd om zelf een boek te hebben geschreven, zouden ze dan tot dit soort geweld in staat zijn geweest? Zouden ze hun boek hebben kunnen uitgeven? Klassenverschillen in de maatschappij, zich tweede- of derderangsburgers voelen, zich onzichtbaar voelen, niet vertegenwoordigd, onbelangrijk, spelen wel degelijk een rol in dit soort heftige aanvallen op schrijvers, boeken en de vrijheid van het woord. Dat te onderkennen ondermijnt niet onze verdediging van de vrijheid van meningsuiting. Integendeel, door ons bewust te zijn van de op klasse en cultuur gebaseerde verschillen en van nationalistische verontwaardiging, zaken die vaak ten grondslag liggen aan dit soort bedreigingen en aanvallen, kunnen we ons alleen maar gesterkt voelen in onze toewijding aan het vrije woord. Het stemt dan ook droevig om te zien hoe deze verwerpelijke aanslag met goedkeuring, applaus en onverholen vreugde is ontvangen, niet alleen in Iran, maar ook in menig ander moslimland. De mensen in die landen die de aanslag oprecht betreuren en veroordelen, doen dat alleen achter gesloten deuren en onder vrienden. Zelfs voorvechters van de vrijheid van meningsuiting houden zich stil. Een aantal vrienden die weten dat ik dit stukje schrijf, hebben me terecht gewaarschuwd om voorzichtig te zijn – ook al weten ze dat ik door lijfwachten word beschermd. Vertaling: Leo Reijnen||https://www.volkskrant.nl/columns-opinie/opinie-cultuur-en-klasse-liggen-vaak-ten-grondslag-aan-aanvallen-op-schrijvers-en-de-vrijheid-van-het-woord~b4fc5c7b/
2022-08-16||Amerikaanse justitie verzet zich tegen vrijgeven extra informatie over huiszoeking Trump||Verschillende Amerikaanse media, waaronder CNN en The Washington Post, zijn naar de rechter gestapt omdat ze willen weten hoe de huiszoeking bij Trump tot stand kwam. Daarom eisen ze de vrijgave van alle onder ede afgelegde verklaringen die de FBI had ingediend ter ondersteuning van het huiszoekingsbevel. De rechter heeft donderdag een hoorzitting ingelast. Omdat de inval politiek extreem gevoelig ligt, diende het Amerikaanse ministerie van Justitie vorige week juist een verzoek in bij de rechter om het huiszoekingsbevel openbaar te maken. Daarop werden vrijdag het huiszoekingsbevel en de inventarislijst vrijgegeven. Maar daarmee was nog niet het gehele dossier tegen Trump openbaar. Uit de vrijgegeven documenten bleek dat Trump wordt verdacht van het schenden van de Spionagewet en twee andere wetten. De media, Trump zelf en een aantal van zijn Republikeinse bondgenoten willen weten waar de aanklagers die vermoedens op baseerden. De oud-president, die spreekt van een politieke heksenjacht, roept op tot openbaarmaking ‘in het belang van transparantie’. Volgens de Amerikaanse justitie doet volledige openheid van zaken echter meer slecht dan goed. Het vrijgeven van de beëdigde verklaring brengt ‘zeer waarschijnlijk toekomstige onderzoeksstappen in gevaar’, schrijven de aanklagers in hun pleidooi. Bovendien zou het getuigen ontmoedigen om hun medewerking te verlenen aan het huidige of mogelijk toekomstige onderzoeken. Dat de aanklagers hun bronnen willen beschermen, is gezien een aantal recente geweldsincidenten niet vreemd. Zo probeerde een gewapende man eind vorige week een FBI-kantoor in Cincinnati binnen te dringen. Na een achtervolging werd hij door de politie doodgeschoten. Als het ministerie de beëdigde verklaring toch moet vrijgeven, zal het zo veel passages moeten weglakken dat de resterende tekst ‘geen betekenisvolle inhoud meer heeft’, waarschuwen de aanklagers. ‘Het vrijgeven van een dergelijke geredigeerde versie zou geen enkel openbaar belang dienen.’ Het vrijgeven van documenten van een lopend onderzoek is sowieso zeer ongebruikelijk. Normaal gesproken onthoudt het ministerie zich in die gevallen van elk commentaar. Uit de eerder vrijgegeven documenten bleek dat de FBI in het golfresort van Trump elf documenten heeft gevonden die als ‘topgeheim’ worden bestempeld. Dergelijke documenten mogen alleen worden bewaard onder beveiliging in ‘specifieke overheidsgebouwen’. In totaal heeft de FBI ongeveer twintig dozen met documenten en een aantal ringmappen met foto’s in beslag genomen.||https://www.volkskrant.nl/nieuws-achtergrond/amerikaanse-justitie-verzet-zich-tegen-vrijgeven-extra-informatie-over-huiszoeking-trump~bf9a143e/
2022-08-16||Groot-Brittannië keurt eerste ‘seizoensprik’ tegen corona goed||Ook Nederland zal het aangepaste vaccin naar alle waarschijnlijkheid vanaf half september inzetten om in elk geval kwetsbaren en ouderen beter te wapenen tegen de coronavirussen die nu rondgaan. Daartoe moet het vaccin eerst wel worden goedgekeurd. Het Europees medicijnagentschap de EMA zal dat naar verwachting volgende maand doen. De vaccins die tot nu toe werden toegediend, zijn ontworpen tegen het originele coronavirus dat zich begin 2020 verspreidde over de wereld. Inmiddels is het virus echter geëvolueerd. Gevolg is dat de vaccins weliswaar nog behoorlijk goed en langdurig beschermen tegen ernstige ziekte, maar dat de bescherming tegen het besmet raken zelf al enkele maanden na vaccinatie afneemt, tot nog maar tientallen procenten. Het nieuwe vaccin, van fabrikant Moderna, draagt het lichaam op om behalve uitsteekseleiwitten van het oorspronkelijke virus ook stekeltjes te maken van de omikronvariant. Het afweersysteem leert daardoor ook de nieuwere varianten kennen. Eerste laboratoriumresultaten laten zien dat het bloed vervolgens 1,7 keer zoveel werkzame antistoffen bevat tegen de huidige omikronversies van het virus. De bijwerkingen zijn onveranderd: pijn rond de prikplek, een paar dagen kans op grieperigheid, en in hoogst zeldzame gevallen ernstigere bijwerkingen zoals ontsteking van de hartspier en het hartzakje bij jongeren. Behalve Moderna heeft ook fabrikant Pfizer markttoelating aangevraagd voor een ‘bivalent’ (tegen twee varianten beschermend) coronavaccin. ‘Wat dit bivalente vaccin ons geeft, is een aangescherpt stuk gereedschap in onze bewapening tegen dit virus terwijl het evolueert’, zei farmacoloog en voorzitter van de Britse geneesmiddelenautoriteit June Raine als toelichting bij de goedkeuring. Wat niet wil zeggen dat de oude prik dus niets meer doet, benadrukt ze. ‘De eerste generatie coronavaccins blijft belangrijke bescherming bieden en levens redden.’ Ook Nederland houdt de bestaande coronavaccins achter de hand, voor het geval de Europese markttoelating spaak loopt, zegt het ministerie van Volksgezondheid desgevraagd. Ook blijven de ‘oude’ vaccins beschikbaar voor mensen die nog helemaal niet zijn gevaccineerd. De nieuwe prik wordt naar verwachting toegelaten als boosterprik, bovenop de eerdere vaccinaties. Met de nieuwe vaccins volgt corona weer wat meer de weg van de griep: een ziekte waartegen men kwetsbaren en ouderen aan het begin van het winterseizoen beschermt met vaccinatie, liefst in de vorm van een prik op maat tegen de varianten die op dat moment rondgaan. ‘We kunnen er gevoegelijk van uitgaan dat een vaccin dat zo goed mogelijk is aangepast op het circulerende virus, in algemene zin beter werkt’, aldus de Amerikaanse evolutiebioloog Jesse Bloom, in vakblad Nature. Experts betwijfelen of daarmee de kous af is. Ze denken dat het virus als ‘tegenzet’ nieuwe mutaties zal ondergaan. Een variant die erin slaagt de antistoffen in het bloed van gevaccineerden te omzeilen, kan immers meer mensen besmetten en zal zich dus sneller verspreiden. Vaccinologen zien intussen uit naar de komst van vaccins in de vorm van neussprays. Daarvan worden er momenteel diverse op werkzaamheid en bijwerkingen getest. Omdat het coronavirus besmet via het slijmvlies van neus en keel, zou een neusspray weleens beter kunnen beschermen tegen het binnenkomen van het virus – de zwakke schakel van de huidige vaccins.||https://www.volkskrant.nl/nieuws-achtergrond/groot-brittannie-keurt-eerste-seizoensprik-tegen-corona-goed~b5f72537/
2022-08-16||Elektrische stadsfiets met vlindergewicht rijdt, zonder versnellingen, magnifiek||Eerst even de ergernis eruit. Het Estse fietsmerk Ampler maakt elektrische stadsfietsen. Fietsen voor in de stad dus. Wat is de eerste vereiste voor zo'n fiets? Natuurlijk, een slot. En dat heeft een Ampler niet. Sterker nog, op het frame van de nieuwe Axel zijn geen bevestigingspunten voor een ringslot (ook wel frameslot), waarvan in Nederland toch bijna elke fiets is voorzien – en niet zonder reden. Betekent dus dat je zelf aan de gang moet met kwetsbare bevestigingsbeugels. Je kunt weliswaar met je telefoon de elektronica van de fiets vergrendelen, zodat die niet kan worden gebruikt door iemand die de fiets meeneemt. Als iemand hem toch meneemt, gaat de verlichting knipperen. Ja, dát houdt een randstedelijke fietsendief tegen. Zouden er in Estland geen fietsen worden gestolen? Dat gezegd hebbend: de Axel is een geweldige fiets. Het is het vierde model van de nog altijd jonge fietsenfabrikant, geboren in 2014. Hij is er ook in een al even elegante uitvoering met lagere instap, de Juna, die behalve in het frame in niets verschilt van de Axel. Twee dingen vallen direct op. De accu is, net als bij de andere Amplermodellen, zo goed als onzichtbaar in de schuine buis geplaatst. Die onzichtbaarheid vereist van de accu dat-ie niet al te volumineus is en dat heeft gevolgen voor de inhoud: met 336 Wh bedraagt die niet meer dan de helft van een huidige doorsneefiets en ook (fors) minder dan die van de directe concurrenten: VanMoofs S3 (504 Wh) en Cowboys C4 (360 Wh). Is dat erg? Nee, in het geheel niet. Je fietst er alsnog een kleine week mee door de stad, waarvoor de fiets tenslotte is bedoeld. Meer is niet nodig. Terecht dat Ampler in dat opzicht het design van de fiets de doorslag heeft laten geven. Wel lastig natuurlijk dat de accu niet uitneembaar is. Het vereist een huis, benedenwoning, een verlengsnoer of een fietsenstalling met stopcontact. Een voorwaarde die de Ampler-fietsen delen met de minder ranke VanMoofs – Cowboy heeft ervoor gekozen wél een concessie aan het design te doen: hun batterij is wél afneembaar. Het tweede dat meteen opvalt, is het gewicht van de Axel, dat extreem laag is voor een e-fiets: 16,3 kilo, inclusief accu. De Gazelle Avignon, die eerder op deze plek werd besproken, weegt zónder batterij 28,6 kilo. En, om bij de concurrentie te blijven: de C4 is 18,9 en de S3 21 kilo. Dat zijn voelbare verschillen, en maakt de Axel makkelijk mee te nemen de trap op, als je geen verlengsnoer hebt. Waar de Axel het ook wint van zijn bekendste tegenstrevers, is op het gebied van de geometrie, al blijft dat deels een persoonlijke voorkeur. Blik verkiest de minder gedrongen afmetingen van de Axel, waarop je iets meer voorovergebogen zit, die de fiets een uitgebalanceerder aanzien geven. En dan het belangrijkste: hij fietst magnifiek, zonder versnellingen. Dat laatste veroorzaakt dat het bij het optrekken even duurt voor de motor aanslaat, maar daarna heb je dankzij de koppelsensor voldoende ondersteuning. Versnellingen, redeneert Ampler, zijn in de (vlakke) stad overbodig. Blik kan dat beamen, zelfs een brug kwamen we moeiteloos over. In de duinen, waarheen we de fiets ondanks de stedelijke habitat toch mee naartoe hadden genomen (voor bewonderende blikken moet je de blasé omgeving even verlaten), gaf-ie bij de Hollandse colletjes niet thuis. Gauw terug naar de stad, waar hij lekker en licht fietst. Je zit uiteraard snel op de maximum ondersteuningssnelheid van 25 kilometer per uur, maar niet zelden gingen we daar bijna ongemerkt overheen. Alleen doordat je het stilvallen van de motor hoort, valt het op. Een dergelijke vlekkeloze overgang had Blik nog niet eerder ervaren. Tot slot nog even terug naar de details. In eerdere modellen hadden de Esten afgezien van een display; je moest alle gegevens aflezen van de app op je telefoon. Dat was conform hun no-nonsensefilosofie, maar was toch wel lastig tijdens het fietsen, en verboden bovendien. Nu is er, om in Bliktermen te spreken, een nieuwe interface: een klein afleesbaar schermpje verwerkt in de bovenbuis waarop de belangrijkste gegevens zijn af te lezen. Als dan de volgende generatie nog een slot heeft, geeft Blik zich helemaal gewonnen.||https://www.volkskrant.nl/beter-leven/elektrische-stadsfiets-met-vlindergewicht-rijdt-zonder-versnellingen-magnifiek~b6cad4e5/
2022-08-16||Australische oud-premier had bij nóg twee ministeries extra bevoegdheden||Journalisten onthulden maandag dat de in mei afgezwaaide Morrison zich op de ministeries van Gezondheidszorg, Financiën en Natuurlijke hulpbronnen dezelfde bevoegdheden liet toekennen als de zittende ministers, soms buiten hun medeweten om. Dinsdag maakte zijn opvolger Anthony Albanese bekend dat Morrison hetzelfde heeft gedaan op de ministeries van Binnenlandse Zaken en Economie. Of Morrison daarmee de wet overtrad, wordt nog onderzocht. Volgens Albanese heeft Morrison met zijn acties de Australische democratie ondermijnd. ‘Het is volkomen vreemd dat deze benoemingen door de regering van Morrison geheim werden gehouden voor het Australische volk’, zei hij. Morrison zelf geeft toe dat zijn bemoeienis met de departementen achteraf gezien niet nodig was. In een uitgebreide verklaring die hij dinsdagmiddag (lokale tijd) op zijn Facebookpagina plaatste, schrijft hij ‘in een crisis te goeder trouw’ te hebben gehandeld. ‘Het waren buitengewone tijden en er waren buitengewone maatregelen nodig om te reageren.’ Voor de continuïteit van de regering was het volgens Morrison noodzakelijk dat hij ook leiding aan de ministeries zou kunnen geven. Het risico dat ministers zouden uitvallen was ‘zeer reëel’, aldus Morrison. Zo wijst Morrison erop dat zijn minister van Binnenlandse Zaken aan het begin van de pandemie een coronabesmetting opliep. Zijn extra bevoegdheden over de ministeries heeft Morrison naar eigen zeggen maar één keer gebruikt. Namens het ministerie van Natuurlijke hulpbronnen hield hij een controversiële gasexploratievergunning voor de kust van de oostelijke deelstaat New South Wales tegen. De toenmalige minister op het departement had de vergunning wel goedgekeurd. ‘Ik geloof dat ik de juiste beslissing heb genomen in het nationale belang’, blikt Morrison daarop terug. In het lopende onderzoek is met name de reconstructie van de verkiezingsdag potentieel explosief. Die 21ste mei liet het ministerie van Binnenlandse Zaken miljoenen Australiërs per sms weten dat de autoriteiten twee schepen met asielzoekers hadden onderschept. Volgens Albanese was deze ‘bangmakerij’ een ‘schokkende schending van overheidsbeleid’ en een poging om de verkiezingsuitslag te beïnvloeden. Hij wil nu weten wie op dat moment de leiding had over het ministerie, Morrison of de zittende minister.||https://www.volkskrant.nl/nieuws-achtergrond/australische-oud-premier-had-bij-nog-twee-ministeries-extra-bevoegdheden~bccfc9ecf/
2022-08-16||Frans van Houten half jaar eerder weg als topman Philips, affaire slaapapneu-apparaten speelt ‘geen rol’||Dit heeft Philips dinsdag bekendgemaakt. ‘Met het einde van zijn derde termijn in zicht is dit het juiste moment om de leiding van Philips over te dragen’, zei president-commissaris Feike Sijbesma dinsdagochtend in een telefonische toelichting aan journalisten. Van Houtens derde termijn liep eigenlijk pas volgend jaar af, maar nu Philips met Roy Jakobs een ‘sterke’ nieuwe leider gevonden heeft, zal Van Houten al op 15 oktober het stokje overdragen, aldus Sijbesma. Van Houten (62) was twaalf jaar topman bij Philips. Onder zijn hoede maakte Philips een radicale afslankkuur door van een elektronica-conglomeraat tot een specialist in medische technologie. De lampen, wasmachines, breedbeeldtelevisies, stoomstrijkijzers en Senseo-apparaten verdwenen uit het Philips-repertoire, ten faveure van MRI-scanners, defibrillatoren, beademingsapparaten en andere levensreddende hulpmiddelen. De laatste jaren van Van Houten stonden in het teken van de crisis rond de slaapapneu-apparaten van Philips, die mogelijk gezondheidsproblemen opleverden. Het bedrijf moet 5,5 miljoen slaapapneu-apparaten vervangen omdat ze isolatieschuim bevatten dat kan afbrokkelen. Eind juli zei Philips inmiddels 3 miljoen exemplaren te hebben vervangen of gerepareerd. Door de crisis verloor Philips in nog geen anderhalf jaar tijd 60 procent van zijn beurswaarde. De malaise overschaduwde het succes tijdens de coronapandemie, toen de beademingsapparaten van het bedrijf op intensive cares van New Delhi tot New York de levens van talloze covid-patiënten hielpen redden. In zijn toelichting zwoer Van Houten dinsdag dat de slaapapneu-affaire ‘geen rol’ heeft gespeeld in zijn vervroegde afscheid. ‘Van een gedwongen exit is geen sprake geweest, alles is in goede harmonie gebeurd’, zei Van Houten. Zijn opvolger, de geboren Kerkradenaar Roy Jakobs, is momenteel de eindverantwoordelijke voor de terugroepactie van de gemankeerde slaapapneu-apparaten. Hij kwam in 2010 bij Philips binnen als marketing- en strategiebaas bij Philips Lighting. Sinds 2018 is Jakobs lid van het dagelijks bestuur van het bedrijf. In die periode ging Philips zich steeds meer richten op medische technologie. Zo ging verlichtingstak Philips Lighting in 2016 zelfstandig verder als Signify en werden de afdeling consumentenelektronica en de divisie die tv’s maakt verkocht. Onder Van Houten kreeg Philips verder te maken met zaken als de uitloop van de kredietcrisis, de brexit, de handelsoorlog die de Amerikaanse president Trump ontketende tegen met name China en de coronacrisis.||https://www.volkskrant.nl/nieuws-achtergrond/frans-van-houten-half-jaar-eerder-weg-als-topman-philips-affaire-slaapapneu-apparaten-speelt-geen-rol~bb76dc5e/
2022-08-16||Terwijl hoop vervliegt voor tien vermiste Mexicaanse mijnwerkers, groeit kritiek op president López Obrador||Het noodlot sloeg toe op 3 augustus in een kleine steenkoolmijn nabij het stadje Sabinas, in de noordelijke deelstaat Coahuila. Waarschijnlijk hakten de mijnwerkers per ongeluk een opening naar een nabijgelegen mijn die al ruim drie decennia gesloten is. Het water dat zich daar had opgehoopt, vulde de nieuwe mijn. De schacht die als ingang en uitgang dient, stortte gelijktijdig in. Tien arbeiders worden sindsdien vermist. Een team van Mexicaanse reddingswerkers bestaande uit militairen, mariniers en wetenschappers slaagde er nog niet in af te dalen in de met puin en water gevulde schacht. Na aanvankelijk hoopvolle berichten vorige week dat het meeste water was opgepompt, moesten de autoriteiten begin deze week toegeven dat het waterpeil weer tot tientallen meters was gestegen. Nu twee weken zijn verstreken, lijken de overlevingskansen voor de tien mannen vrijwel nihil. Terwijl de wanhoop oploopt bij de mijnwerkersfamilies, stelt de linkse president Andrés Manuel López Obrador dagelijks in zijn persconferenties dat de vermiste arbeiders niet in de steek zullen worden gelaten. Het is niet voor het eerst dat er ongelukken plaatsvinden in de mijnregio. Sinds het begin van de mijnbouw in Coahuila eind 19de eeuw zijn zeker drieduizend mijnwerkers omgekomen. Maar deze ramp is extra pijnlijk voor López Obrador, die tijdens zijn campagne in 2018 al de regio aandeed en de arbeiders een beter leven beloofde. Hoewel steenkolen een relatief klein deel uitmaken van Mexico’s energieproductie – een ruime 9 procent volgens cijfers van nationaal energiebedrijf CFE – past de hardwerkende, met stof bedekte mijnwerker perfect in het nationalistische verhaal van Mexico’s linkse leider. In 2020 kwam hij zijn campagnebelofte na, de Federale Elektriciteitscommissie CFE verbrak het contract met enkele grote bedrijven en ging 2 miljoen ton kolen kopen van voornamelijk kleine mijnen. De investering moest niet alleen een impuls zijn voor de lokale economie, maar ook bijdragen aan Mexico’s ‘energieonafhankelijkheid’. Coahuila’s mijnwerkers hielpen zodoende mee met het verwezenlijken van een van López Obradors dromen: het terugdraaien van de liberalisering van Mexico’s energiemarkt, een erfenis van zijn voorganger. Mexico had zichzelf in de uitverkoop gedaan aan buitenlandse ‘neokoloniale’ bedrijven, meende de president. Het was van nationaal belang dat energiebedrijf CFE weer voorrang kreeg in het elektriciteitsnet. Maar dit voorjaar stuitte zijn grondwetswijziging op de voltallige oppositie in het parlement. Tegenstanders hekelden niet alleen het concurrentievoordeel dat de staat zou krijgen. Er klonk ook luide kritiek op het voortrekken van de grotendeels fossiele energieproductie van CFE – steenkool, gas, olie – ten opzichte van groene commerciële producenten. López Obrador zette de tegenstemmers weg als landverraders. Door de ramp in Coahuila staat de spotlight weer even op de vervuilende mijnregio in het noorden, waar ondanks de nieuwe contracten van CFE de erbarmelijke werkomstandigheden niet zijn verbeterd. ‘Alle toezicht op de sector ontbreekt’, zegt Manuel Fuentes Muñiz via de telefoon, hoogleraar rechten aan de universiteit UAM in Mexico-Stad. ‘Mijnwerkers hebben geen enkele bescherming’, De wetenschapper vertegenwoordigt tevens nabestaanden van een grote mijnramp uit 2006 waarbij 65 arbeiders omkwamen. Hij beschrijft een systeem van ondercontractanten waarachter de werkelijke eigenaren van de kleine mijnen schuilgaan. Ook onder López Obrador werken mijnwerkers zonder contract en moeten genoegen nemen met wat schimmige tussenpartijen hen betalen. ‘Wanneer een mijn instort, zijn de uitbaters nergens te vinden.’ In zijn focus op Mexico’s grondstoffen en de nationale energievoorziening, is de president de arbeiders vergeten, meent de hoogleraar. Ook familieleden van de vermiste mijnwerkers hebben geen goed woord meer over voor López Obrador. Toen hij vijf dagen na het instorten van de mijn eindelijk de rampplek bezocht, deed hij dat vooral voor het plaatje, zo klonk de kritiek. ‘Bedankt meneer de president, dat u bent gekomen om op de foto te gaan met mijn pijn’, sneerde de moeder van een jonge mijnwerker.||https://www.volkskrant.nl/nieuws-achtergrond/terwijl-hoop-vervliegt-voor-tien-vermiste-mexicaanse-mijnwerkers-groeit-kritiek-op-president-lopez-obrador~b7859ac5/
2022-08-16||China zet nog eens zeven hooggeplaatste Taiwanezen op sanctielijst||Mensen op de Chinese sanctielijst mogen China, Hongkong en Macau niet bezoeken. Ook bedrijven en investeerders die relaties hebben met de gesanctioneerden mogen dat niet. Eerder sanctioneerde China al Taiwanees premier Su Tseng-chang, buitenlandminister Joseph Wu en parlementsvoorzitter You Si-kun. China is gepikeerd vanwege het bezoek van Nancy Pelosi, de voorzitter van het Amerikaanse huis van Afgevaardigden, aan Taiwan. China beschouwt Taiwan als een afvallige provincie, terwijl het land zelf zegt onafhankelijk te zijn. Na afloop van Pelosi's bezoek voerde China bijna een week lang militaire oefeningen uit rondom Taiwan. Die zijn volgens de Chinese regering momenteel ‘succesvol afgerond’, al blijft de Chinese militaire aanwezigheid in de Straat van Taiwan waarschijnlijk groter dan voorheen. De Amerikaanse Senaat stemt binnenkort over de Taiwan Policy Act, een nieuwe wet voor meer militaire en diplomatieke steun voor Taipei, die zware sancties in het vooruitzicht stelt in het geval van Chinese agressie tegen het eiland. Het Witte Huis van president Joe Biden probeert het voorstel af te zwakken, omdat er vrees bestaat voor een grote verstoring van de diplomatieke relatie met China.||https://www.volkskrant.nl/nieuws-achtergrond/china-zet-nog-eens-zeven-hooggeplaatste-taiwanezen-op-sanctielijst~b90731b6/
2022-08-16||Lees hier het liveblog van dinsdag 16 augustus terug||||https://www.volkskrant.nl/nieuws-achtergrond/lees-hier-het-liveblog-van-dinsdag-16-augustus-terug~b65d1ab2/
2022-08-16||Vullen van gasopslag bij Norg stokt op 80 procent, GasTerra wil garanties van Nederlandse regering||Begin juli stelde het kabinet een garantieregeling in om de opslag in Norg voor ‘meer dan 80 procent’ gevuld te krijgen. Dat doel werd op 5 augustus bereikt: de ondergrondse opslag is nu voor 80,5 procent gevuld. Verder vullen zonder de garantie van de overheid is voor GasTerra een riskante activiteit, legt een woordvoerder uit. ‘De gasprijs is nu zo hoog dat je vrij zeker weet dat je die op moment van verkopen niet kunt terugverdienen.’ Alleen als de regering met ‘aanvullende financiële voorwaarden’ komt, zal het bedrijf nog meer gas inkopen. Of het kabinet opnieuw in de buidel zal tasten, is niet zeker. Een woordvoerder van het ministerie van Economische Zaken en Klimaat zegt dat het vultempo bij alle Nederlandse opslagen vooralsnog voldoende is ‘om de gestelde doelen te halen’. In Norg ligt een van de vier Nederlandse bergingen waar gas wordt opgeslagen voor de winter. De andere drie zijn in Grijpskerk, Alkmaar en Bergermeer. De opslag in Grijpskerk en Norg zijn eigendom van de NAM en oorspronkelijk bedoeld als buffer voor het laagcalorisch gas uit het Groninger veld. Dat gas is vooral bestemd om huizen in Nederland, Duitsland en België te verwarmen. Deze twee opslagplaatsen worden gevuld door GasTerra, dat net als de NAM in handen is van ExxonMobil, Shell en de Nederlandse overheid. Ze worden nu nog gevuld met de laatste restjes Gronings gas en met hoogcalorisch gas van elders dat eerst in een fabriek laagcalorisch wordt gemaakt. In het grote veld in Bergermeer wordt hoogcalorisch gas opgeslagen door verschillende energiebedrijven. Dat gas is bestemd voor de industrie en elektriciteitscentrales. De gasopslag in Alkmaar is de kleinste en heet de ‘piekgasinstallatie’. Deze levert sinds 1997 bij een sterk verhoogde gasvraag. Naar aanleiding van Russische inval in Oekraïne werd dit voorjaar op Europees niveau afgesproken dat alle lidstaten hun gasvoorraden op 1 oktober voor 80 procent gevuld moeten hebben. In Nederland organiseert het kabinet dit met garantieregelingen voor de bedrijven die het gas inkopen. Is de prijs straks in de winter lager dan nu in de zomer, dan dekt schatkist het verlies. De gestelde vuldoelen verschillen daarbij per gasvoorraad: minimaal 80 procent voor Norg, 100 procent voor Grijpskerk en minimaal 68 procent voor Bergermeer. Hoewel Rusland de gaskraan inmiddels grotendeels heeft dichtgedraaid en de gasprijs op dit moment ruim 12 keer hoger is dan jarenlang gebruikelijk was, lijkt Nederland de vuldoelen inderdaad te halen. Bij Norg is dat al gelukt. Met nog anderhalve maand te gaan, zit Bergermeer goed op schema met 56,5 procent en Grijpskerk met 71,6 procent. De opslag in Alkmaar is voor 73,2 procent gevuld. ‘Gezien alles wat er de afgelopen maanden is gebeurd, zou je toch zeggen dat het verstandig is ook in Norg te blijven vullen’, zegt Martien Visser, lector energietransitie aan de Hanzehogeschool. Het kabinet heeft de gestelde percentages zelf ook steeds als minima genoemd met als uiteindelijke doel ‘zo ver mogelijk’ te vullen. Daar komt bij dat de Mijnraad het kabinet ook heeft geadviseerd Norg helemaal te vullen. Visser stelt dat het risico voor GasTerra best meevalt, aangezien het bedrijf nu miljarden verdient aan de verkoop van Gronings gas. Hij vindt het tegenvallen dat het bedrijf nu ‘achterover leunt en kijkt naar Vadertje Staat om dat beperkte risico af te dekken’. GasTerra ziet dit anders. ‘Het gaat om miljarden euro’s, wij vinden dat een groot risico’, zegt de woordvoerder. Tegelijkertijd ziet Visser ook dat de afweging niet simpel is, omdat Europa op dit moment alle capaciteit aan gas benut. ‘Als Nederland de portemonnee trekt om nog meer gas te kopen, loop je het risico dat je het vooral wegkaapt voor Europese landen die ook hun opslagen moeten vullen.’ Dan zou Nederland de prijs van gas in Europa nog verder opdrijven, terwijl er binnen het Europese gassysteem niet meer gas bij komt.||https://www.volkskrant.nl/nieuws-achtergrond/vullen-van-gasopslag-bij-norg-stokt-op-80-procent-gasterra-wil-garanties-van-nederlandse-regering~bc49feac/
2022-08-16||Drie maanden na nazi-Duitsland heeft ook Japan gecapituleerd||Het is meer feestdag dan zondag. ’s Middags naar Den Burg. Ik ging na de taptoe Den Burg in en trof Job in de boekhandel. Liefde en De ziel schept gekocht. Tegen half 7 Den Burg weer in, waar de kinderspelen waren afgelopen. Desert Victory gezien, met maarschalk (of generaal?) Montgomery, die Rommel uit Afrika dreef. Oorlog met geweldig trommelvuur enz. Hoeveel mensen zijn er gevallen voor ons? Niet dat ze wilden, maar omdat ze moesten? Doordat zij hun leven lieten, kunnen wij nu in vrede verder leven. In plaats van te denken aan de vele offers ter wille van ons (en hun nabestaanden) wordt er openbaar feestgevierd, en een punt achter het gebeurde gezet. Hierdoor tonen de mensen nog eens goed, hoe ze willoze werktuigen zijn van de oorlog en feest vieren als het ‘lot’ hun spaarde. Miljoenen levens moesten vallen, opdat wij in vrede konden door­leven. Het dringt niet tot hun door. Een van de noodlottigste gebeurtenissen in het leven van de mensheid wordt besloten met feestvreugde. Het enige wat de mensen kunnen is blij zijn, als het gevaar zo vriendelijk is om hen de rug toe te keren. Zolang de zelfbeperking niet geperfectioneerd wordt… Na afloop moest ik nog een poos staan, omdat het Wilhelmus werd gespeeld. Dat rare lied zing ik niet mee.||https://www.volkskrant.nl/cultuur-media/drie-maanden-na-nazi-duitsland-heeft-ook-japan-gecapituleerd~bcd91a62/
2022-08-16||De Volkskrant tv-selectie voor dinsdag 16 augustus||NPO 1, 20.32 uur Niet alle Britse aristocraten zijn steenrijk. Er zijn heel wat lords en ladies die opgescheept zitten met familie-erfgoed dat alleen maar geld kost, en soms vreemde sprongen moeten maken om de eindjes aan elkaar te knopen. In Het echte leven van de Britse adel zien we hoe prinses Olga Romanoff, een 72-jarige afstammeling van het Russische huis Romanov, rondleidingen door haar woning geeft om het onderhoud te kunnen betalen. Er staat ook een reisje op het programma: op het Isle of Wight woont Olga een herdenking bij van de laatste tsaar van Rusland. NPO 2, 20.41 uur Erik van Muiswinkel heeft in zijn 36-jarige carrière op de planken en op tv al heel wat prijzen op zijn naam geschreven. Samen met Diederik van Vleuten won hij de Annie M.G. Schmidt-prijs voor het beste theaterlied, voor zijn voorstelling Schettino ontving hij de cabaretprijs Poelifinario en eerder dit jaar kreeg hij een Musical Award voor zijn Nederlandse bewerking van de musical Aladdin. Mogelijk kan hij over een paar weken ook de Slimste Mens Trofee op zijn schoorsteenmantel zetten, want vandaag is Van Muiswinkel de uitdager in de kennisquiz. NPO 1, 21.23 uur Voor de elfde keer sluit Martine van Os zich aan bij een groep reislustige vijftigplussers in We zijn er bijna. Dit keer heeft het gezelschap een uitdagende trip voor de boeg, want op het programma staat een reis dwars door de Spaanse binnenlanden, met dertien campings in 33 dagen. Startpunt is San Vicente de la Barquera aan de Spaanse noordkust, waar de kampeerders elkaar leren kennen tijdens happy hour en jeu de boules. Reisleiders Ger en Evelyne Timmer zorgen dat iedereen veilig aankomt op de eindbestemming nabij Tarragona aan de Middellandse Zee. NPO 2, 22.10 uur Voetbalclub Telstar uit IJmuiden weet zich al sinds 1963 staande te houden als professionele voetbalclub. Voorzitter Pieter de Waard heeft realistische ambities voor zijn club, die hij in het coronaseizoen 2020-2021 vooral wil behoeden voor de financiële ondergang, desnoods met ludieke acties. Trainer Andries Jonker denkt dat er meer te halen valt en is druk met het professionaliseren van Telstar en de spelers. In zijn documentaire Tussen vis en staal volgt Joris Postema een jaar lang het wel en wee van de underdog van het Nederlandse betaalde voetbal. Canvas, 22.30 uur (Drama, Luis Buñuel, 1967) De geruchtmakende klassieker van Luis Buñuel, naar de gelijknamige roman uit 1928 van Joseph Kessel, is prikkelend op vele manieren. Fantasie en werkelijkheid lopen in deze mysterieuze film steeds meer door elkaar, als de uitgebluste jonge doktersvrouw Séverine (iconische rol van Catherine Deneuve), stikkend in een dodelijk saai huwelijk, haar sadomasochistische fantasieën stiekem in de praktijk gaat brengen als luxeprostituee in een bordeel. Het dreigt mis te gaan als klant Pierre Clementi verliefd wordt en haar gaat chanteren. Winnaar van de Gouden Leeuw op het filmfestival van Venetië. Fox, 00.00 uur (Komedie, Lulu Wang, 2019) Billie (rapper en actrice Awkwafina) verhuisde toen ze klein was met haar ouders naar de Verenigde Staten. Wanneer ze naar China reist om haar familie te bezoeken, dienen de cultuurverschillen zich rap aan. Officieel is ze te gast op het huwelijk van haar neef, maar die hele bruiloft is een dekmantel: Billies oma heeft niet lang meer te leven. Een milde melancholie is voortdurend aanwezig in deze persoonlijke film van de Chinees-Amerikaanse regisseur-scenarist Lulu Wang. The Farewell is een goedgehumeurd en fijngevoelig drama dat recht doet aan ieder standpunt binnen Billies uitgebreide familie. Met een mooie verrassing aan het einde. BBC 2, 00.15 uur (Thriller, Francis Ford Coppola, 1974) Stijlvolle, diep onder de huid kruipende paranoiathriller. Gene Hackman schittert als afluisterexpert Harry Caul, die een man en een vrouw moet bespioneren die samen over een druk plein wandelen. Wanneer hij later in zijn studio een geheel mixt van de verschillende opnamen van de conversatie, raakt hij geobsedeerd door de mogelijke betekenissen die hij aan het gesprek kan geven. Zeggen de geliefden ‘hij zou ons vermóórden, als hij de kans krijgt’, of klinkt het meer als ‘híj zou óns vermoorden, als hij de kans krijgt’?||https://www.volkskrant.nl/cultuur-media/de-volkskrant-tv-selectie-voor-dinsdag-16-augustus~b3e71770/
2022-08-16||Journalisten en advocaten klagen CIA aan voor spionage tijdens bezoeken aan Julian Assange||De CIA zou onder Pompeo, later minister van Buitenlandse Zaken onder Donald Trump, de privacyrechten van de Amerikaanse journalisten en advocaten hebben geschonden. Zij moesten tijdens hun bezoekjes aan de ambassade van Ecuador hun mobiele telefoons en laptops afgeven. Gegevens van hun telefoons en computers zouden vervolgens door een door Ecuador ingehuurd beveiligingsbedrijf zijn gekopieerd en zijn doorgegeven aan de inlichtingendienst. Dat is in strijd met de Amerikaanse grondwet, zegt Richard Roth, de advocaat die de eisers vertegenwoordigt. Onder hen bevinden zich onderzoeksjournalist John Goetz (o.a. ARD) en auteur en journalist Charles Glass (o.a. The New York Times Review of Books). Het Amerikaanse ministerie van Justitie wil de 51-jarige Assange, oprichter van WikiLeaks, berechten voor onder meer het publiceren van militaire geheime documenten en spionage, waarvoor hij maximaal 175 jaar celstraf kan krijgen. De Australiër zou door het lekken van vertrouwelijke documenten de dood van informanten van de Amerikaanse strijdkrachten op zijn geweten hebben, aldus de VS. Assange verschool zich in Londen lange tijd in de ambassade van Ecuador, waar hij zijn advocaten en journalisten ontving en twee kinderen kreeg met zijn voormalige advocaat Stella Morris. In 2019 moest hij weg uit de ambassade. Sindsdien zit hij vast in een Londense gevangenis. De Britse regering ging eerder dit jaar akkoord met zijn uitlevering aan de VS. Assange heeft een beroep gedaan op het Hooggerechtshof in Londen om dat te voorkomen. De CIA, die weigerde commentaar te geven op de in New York aangespannen rechtszaak, mag volgens de wet in principe geen inlichtingen verzamelen over Amerikaanse burgers. Een eerlijk proces in de VS is volgens advocaat Roth nu niet langer mogelijk. Hij meent dat het uitleveringsverzoek moet worden ingetrokken.||https://www.volkskrant.nl/nieuws-achtergrond/journalisten-en-advocaten-klagen-cia-aan-voor-spionage-tijdens-bezoeken-aan-julian-assange~bbb881e3/
