2022-08-18||Rechter overweegt verklaringen die leidden tot FBI-inval bij Trump vrij te geven||Verschillende Amerikaanse media, waaronder CNN en The Washington Post, zijn naar de rechter gestapt omdat ze willen weten hoe de huiszoeking op 8 augustus bij Trump tot stand kwam. De inval ligt uiterst gevoelig, en daarom eisen zij inzage in alle onder ede afgelegde verklaringen die de FBI had ingediend ter ondersteuning van het huiszoekingsbevel. Het ministerie van Justitie wilde het document echter niet vrijgeven, omdat er gedetailleerde verklaringen instaan van getuigen die gevaar kunnen lopen als hun identiteit bekend wordt. Donderdag was een hoorzitting over de kwestie, en de rechter oordeelde dat het ‘erg belangrijk’ was dat het publiek zoveel mogelijk informatie heeft over de inval. Rechter Bruce E. Reinhardt zei dat hij volgende week donderdag een geredigeerde versie van het document op zijn bureau wil hebben, en dan zal beoordelen of het kan worden vrijgegeven. Uit de documenten die eerder al wel zijn vrijgegeven, bleek dat Trump wordt verdacht van het schenden van de Spionagewet en twee andere wetten. De media, Trump zelf, en een aantal van zijn Republikeinse bondgenoten willen weten waar de aanklagers hun vermoedens op baseerden. De oud-president roept op tot openbaarmaking ‘in het belang van transparantie’. Bij de inval was de FBI op zoek naar documenten die Trump niet in zijn bezit mocht hebben - veel Amerikaanse media suggereren op basis van anonieme bronnen dat het ging om informatie over kernwapens. In totaal zijn er ongeveer twintig dozen met documenten en een aantal ringmappen met foto’s in beslag genomen. Terwijl de Democraten zich bezorgd afvragen of de oud-president de nationale veiligheid mogelijk in gevaar heeft gebracht, stellen Trump en zijn aanhangers dat het om een politieke heksenjacht gaat. Die retoriek blijft niet zonder gevolgen: zo probeerde een gewapende man eind vorige week een FBI-kantoor in Cincinnati binnen te dringen. Na een achtervolging werd hij door de politie doodgeschoten. De rechter die het huiszoekingsbevel ondertekende, en ook zijn gezin, worden op dit moment zwaar bedreigd.||https://www.volkskrant.nl/nieuws-achtergrond/rechter-overweegt-verklaringen-die-leidden-tot-fbi-inval-bij-trump-vrij-te-geven~b71cdf2f/
2022-08-18||FC Twente houdt kans door doelpunt Cerny uit enige mogelijkheid ||Het stond 2-0, na ruim een uur, FC Twente was een helft weggespeeld en bood eindelijk serieuze tegenstand, toen uit de eerste kans meteen een doelpunt viel. Een treffer die bepalend kan zijn over een week in de ongetwijfeld volle Grolsch Veste. Invaller Vaclav Cerny nam de bal na de dieptepass van Gijs Smal behendig aan, nadat hij zich handig had onttrokken aan buitenspel. De Tsjech, zo vaak geplaagd door blessures, rondde beheerst af met links. Het is goed dat de grensrechter niet vlagde, in een wereld zonder VAR in de voorronde van deze derde Europese competitie. ‘Oh oh, Twente, Twente Enschede’, zong de aanhang uit het oosten, toen het perspectief voor de tweede wedstrijd volledig terug was. FC Twente, in 1975 Europees finalist in de UEFA-Cup, had zich zo verheugd op de hernieuwde kennismaking met Europees voetbal. Voor het eerst sinds een verloren voorronde in 2014 tegen Qarabag mag de club uit Enschede meedoen. Met Cukaricki uit Servië was onlangs eenvoudig afgerekend. Fiorentina valt te beschouwen als het serieuze werk, met als inzet een optreden in de groepsfase van de tweede editie van de Conference League, de competitie waarvan Feyenoord de eerste finale verloor van AS Roma. Het optreden van FC Twente was tot de rust minnetjes, schraal en kansloos, en daarna hoopgevend en veerkrachtig. Geen enkele kans kreeg de ploeg tot de 2-1, nou ja, op een directe vrije trap van Michel Vlap na dan, die een metertje naast ging. Ruim 2.300 supporters waren hun favoriete voetballers achterna gereisd naar Toscane. De aanhang had de hele dag gezongen in het statige, klassieke centrum van Florence, waar het bij vlagen stortregende en onweerde. Hectoliters bier waren weggetikt door de aanhang. Misschien hadden sommigen tussendoor nog een kaarsje opgestoken in de Dom. Maar in stadion Artemio Franchi werden ze een tijdje overstemd door de tifosi van Fiorentina, net als Twente een klassieke club, meestal behorend tot de subtop, met af en toe een uitschieter naar boven of beneden. Alleen: de Italianen waren op alle fronten beter, althans, in de eerste helft. Ze vielen aan, ze joegen, ze gaven Twente geen moment de indruk kansrijk te kunnen zijn en ze scoorden bovendien al na precies één minuut, nadat linksback Biraghi de bal perfect op het hoofd van de vrijgelaten Nicolas Gonzalez liet vallen. Biraghi was met een handig balletje achter het standbeen langs op weg gestuurd door Riccardo Sottil, een Italiaanse dribbelaar, een linkspoot pur sang, zo’n speler die het bezoek aan een stadion tot een aangenaam tijdverdrijf kan maken. Sottil gaf ook de voorzet bij de 2-0, na ruim een half uur, toen hij veel sneller was dan Robin Pröpper en de inglijdende spits Cabral perfect bediende. Tja, 2-0 na een half uur. Trainer Ron Jans oogde steeds norser in zijn witte overhemd. Dit viel tegen allemaal. FC Twente is een elftal met potentie. Vorig seizoen verrassend als vierde geëindigd in de eredivisie. Selectie bij elkaar gehouden. Selectie versterkt zelfs, waardoor de bank was bezet met onder anderen Sem Steijn, Mees Hilgers, Vaclav Cerny en de Griekse international Christos Tzolis. Jans wisselde twee keer in de rust. Hij bracht Cerny en Hilgers, voor Rots en Pleguezuelo, en zowaar was Twente gelijkwaardig nu, in een wat vlakke tweede helft, zonder veel kansen te krijgen. Maar Cerny maakte dat ene doelpunt dat de kans vergroot om het hoofdtoernooi te bereiken. Een eervolle vermelding verdiende overigens het optreden van Sofyan Amrabat, de in Nederland opgegroeide international van Marokko bij Fiorentina. Hij heerste op het middenveld, met zijn overzicht, rust en fysieke kracht. Het zal wel spannend worden, volgende week in Enschede.||https://www.volkskrant.nl/sport/fc-twente-houdt-kans-door-doelpunt-cerny-uit-enige-mogelijkheid~b9df3d62/
2022-08-18||En de bemiddelaar, hij poldert voort – tussen boeren, natuurorganisaties en het kabinet||Greenpeace-directeur Andy Palmen vertrouwt het zaakje niet. ‘Dit proces is hartstikke politiek.’ De natuurorganisaties accepteerden Remkes’ uitnodiging pas na enig aarzelen. ‘Wij zijn namelijk helemaal geen partij in dit conflict. Dit is een probleem tussen het kabinet en de boeren. Maar door ons uit te nodigen, lijkt het nu een conflict tussen de natuurorganisaties en de boeren. Daardoor wordt het politieke speelveld verbreed en kan het kabinet ons straks de zwarte piet toespelen.’ Agractie-voorzitter Bart Kemp is het voor een keer roerend met Palmen eens. Hij snapt evenmin waarom Remkes de natuurorganisaties ‘en nog honderd andere partijen’ laat meepraten. ‘Als je een conflict hebt met de buurman, haal je toch ook niet het hele dorp erbij?’, vraagt de boerenleider retorisch. ‘Nou, onze buurman is het kabinet. Daar zijn onze acties tegen gericht.’ Het is een pavlovreactie in de Nederlandse politiek: als er een conflict is, over welk onderwerp dan ook, is polderen de oplossing. Succesvol polderen vereist dat alle partijen die aan tafel zitten, belang hebben bij een akkoord. Daar gaat het in dit geval al mis. Vrijwel alle bedrijven en brancheorganisaties uit de agro-industrie (de vleesverwerkers, zuivelbedrijven, veevoederfabrikanten) halen hun neus op voor Remkes’ poldersessies. Erger is dat ook de belangrijkste partij in het conflict schittert door afwezigheid. Het kabinet riep de hulp in van rasbemiddelaar Remkes naar aanleiding van de escalerende boerenprotesten. Maar de boerenorganisaties weigeren diens uitgestoken hand, tenzij het kabinet eerst een aantal van hun inhoudelijke eisen inwilligt. De boeren zien geen brood in het vrijblijvende, ‘verkennende’ gesprek dat Remkes voor ogen stond. Zij willen dat het kabinet zijn stikstofplannen wijzigt. Ze willen onderhandelen. Óók over de stikstofdoelstelling in het regeerakkoord: halvering van de landelijke stikstofuitstoot, uiterlijk in 2030. De Remkes-exercitie is daardoor ver afgedreven van de oorspronkelijke opzet. ‘De focus van de gesprekken met de heer Remkes is komen tot een beter onderling begrip’, schreven ministers Staghouwer en Van der Wal begin juli aan de Tweede Kamer. ‘De gesprekken dienen er niet toe om de doelstellingen en uitgangspunten uit het coalitieakkoord en het Nationaal Programma Landelijk Gebied (de stikstofreductieplannen van Van der Wal - red.) ter discussie te stellen.’ Maar dat laatste gebeurt nu wel. Critici vinden dat het kabinet een miskleun heeft begaan door Remkes als bemiddelaar aan te stellen. De oud-minister schreef immers het adviesrapport waarop de stikstofdoelen van het kabinet gebaseerd zijn. De expertcommissie onder voorzitterschap van Remkes concludeerde dat halvering van de stikstofuitstoot vóór 2030 het minimaal noodzakelijke is om aan de Europese natuurbeschermingswet te voldoen. De commissie stelde ook dat dit doel niet haalbaar is zonder een ingrijpende sanering van de intensieve veehouderij. Alleen het feit al dat Remkes de gesprekken leidt, is voor de boeren genoeg reden ze te boycotten, zegt Agractie-voorman Kemp. ‘Wij hebben geen vertrouwen in hem, want hij is niet onafhankelijk. Als het kabinet Elbert Dijkgraaf (oud-Kamerlid voor de SGP, red.) tot bemiddelaar had benoemd, zoals wij hebben voorgesteld, waren we waarschijnlijk wel met het kabinet om de tafel gegaan.’ Door onder druk van de boerenprotesten een nieuw polderoverleg op te starten, heeft het kabinet zichzelf klemgezet. Als het overleg mislukt, is dat een blamage voor het kabinet. Zowel Rutte en Remkes beloofde dat er ‘geen taboes’ zouden zijn bij de gesprekken. De boeren hebben dat opgevat als signaal dat ze alles ter discussie mogen stellen, ook het tijdpad en de omvang van de beoogde ammoniakreductie. De boodschap ‘geen taboes’ schept verwarring, omdat het kabinet tegelijkertijd volhoudt dat de stikstofdoelen uit het regeerakkoord staan als een huis. Greenpeace-directeur Palmen vindt ‘geen taboes’ een open uitnodiging aan de boeren om dingen die al vastlagen weer open te breken. ‘Er is een coalitieakkoord en een dik rapport van de commissie-Remkes. De partijen die Remkes heeft uitgenodigd, hebben elkaar de afgelopen jaren al honderd keer gesproken. Dus wat is nou de status van dit nieuwe overleg?’ Hij voelt zich onderdeel van een ‘cynisch politiek spel’. ‘Ik merk dat Remkes en Rutte constant zoeken naar geitenpaadjes.’ Palmen vindt het veelzeggend dat premier Rutte wel de gespreksronden met de werkgeversverenigingen en de boerenorganisaties bijwoonde, maar wegbleef toen de natuurclubs langskwamen. ‘Ik heb Remkes daarnaar gevraagd en dan is het antwoord: ‘Tja, Rutte is druk, druk, druk.’ Ongeloofwaardig, vindt Palmen. De gesprekken waren ruim van tevoren gepland. ‘Dit is gewoon politiek. Rutte ziet de opkomst van BBB in de peilingen. Hij wil daarom als redder van de boeren gezien worden. Hem is er alles aan gelegen om bij de statenverkiezingen niet op zijn snufferd te gaan, want dan heeft hij een probleem in de Eerste Kamer’, zegt Palmen. Het zou hem niet verbazen als de premier zijn eigen minister Van der Wal ‘als een baksteen laat vallen’ door afstand te nemen van haar beleid. ‘Ik sluit niet uit dat Rutte straks zegt: ‘We hebben de boeren gehoord en die 50 procent reductie uit het regeerakkoord is gewoon te veel.’ Terwijl Remkes nog even doorvergadert – maandag mogen de provincies en de gemeenten hun zegje doen – is het kabinet achter de schermen met de boeren in onderhandeling. Agractie-leider Bart Kemp meldt dat hij een aantal keer met de premier getelefoneerd heeft buiten het Remkes-overleg om. ‘We staan rechtstreeks in contact met Rutte. Hij weet wat wij willen. Onze eisen liggen bij hem op het bureau en ik zie op die punten beweging bij het kabinet.’||https://www.volkskrant.nl/nieuws-achtergrond/en-de-bemiddelaar-hij-poldert-voort-tussen-boeren-natuurorganisaties-en-het-kabinet~b6808b2e/
2022-08-18||Kan drievoudig Vueltawinnaar Roglic zich nog een keer opladen?||Zelfs de winnaar van de drie afgelopen edities steekt er niet als vanzelf bovenuit. Primoz Roglic (32) van Jumbo-Visma heeft zich niet optimaal kunnen voorbereiden. Hij heeft nog altijd last van zijn rug, de naweeën van een wervelbreuk na zijn val in de kasseienetappe van de Tour de France. Tegen zijn gewoonte in, is hij niet op hoogtestage geweest. Nadat hij in Frankrijk voor de tweede achtereenvolgende keer uitviel, is de vraag of hij zich wel mentaal kan opladen voor een wedstrijd die hij al drie keer heeft gewonnen. ‘Ik ben er klaar voor’, verzekerde hij donderdag. Olympisch kampioen Richard Carapaz (29) zal gebrand zijn op revanche, nadat hij in de Giro de roze trui in de voorlaatste etappe verspeelde aan Jai Hindley. De Brit Simon Yates (30) kan altijd wel uit de voeten op een parcours met explosieve klimmen, maar kampt vaak met glorieuze inzinkingen. De lichting achter deze generatie is zeker zo interessant. De al eerder genoemde Hindley (26) heeft sinds zijn tweede zege in Italië alleen maar aan zelfvertrouwen gewonnen. Wilco Kelderman staat hem bij. João Almeida (24) kan bij het ontbreken van ploeggenoot Pogacar proberen uit diens schaduw te treden. Met zicht op het podium verliet hij de Giro na een positieve coronatest. Het loont de moeite nog jongere renners in de gaten te houden. Wat kan Remco Evenepoel (22) nu echt in een grote ronde, na een mislukte deelname in Italië vorig jaar? Over zijn klasse kan geen misverstand bestaan, na het machtsvertoon in Luik-Bastenaken-Luik en de Clásica San Sebastián. Nederlanders zullen vooral uitkijken naar Thymen Arensman (22), die voor het eerst in zijn loopbaan voor DSM kopman in een ronde van drie weken zal zijn. Als vrijbuiter heeft hij al twee Vuelta’s achter de rug.||https://www.volkskrant.nl/sport/kan-drievoudig-vueltawinnaar-roglic-zich-nog-een-keer-opladen~bd15c37d/
2022-08-18||Israël valt kantoren van Palestijnse organisaties binnen en timmert de deuren dicht||Donderdagochtend vroeg vielen de militairen binnen bij de kantoren in Ramallah, op de bezette Westelijke Jordaanoever. ‘Ze bliezen de deur op, gingen naar binnen en rommelden met de dossiers’, vertelt de directeur van Al-Haq, een van de organisaties, tegen persbureau AP. Toen de soldaten vertrokken, lieten zij een papier achter waarop in het Hebreeuws stond dat de kantoren voorlopig ‘om veiligheidsredenen’ waren gesloten. Vorig jaar oktober stelde Israël al dat de zes organisaties gelieerd zijn aan het Volksfront voor de Bevrijding van Palestina (PFLP), een extreem-linkse beweging die door zowel de VS als de Europese Unie wordt beschouwd als een terroristische organisatie. De mensenrechtengroeperingen zelf ontkennen dat met klem, en zeggen dat Israël hen op deze manier het zwijgen wil opleggen. De organisaties zetten zich allemaal op een andere manier in voor Palestijnse burgers. Addameer, bijvoorbeeld, staat Palestijnen bij die in een Israëlische gevangenis zitten, en Defense for Children International maakt zich hard voor Palestijnse kinderen. Al-Haq brengt mensenrechtenschendingen door zowel Israël als de Palestijnse Autoriteit in kaart en probeert Israël als oorlogsmisdadiger voor het Internationaal Strafhof te krijgen. ‘We zijn lastig’, zei Shawan Jabarin, de directeur van Al-Haq, vorig jaar tegen de Volkskrant. ‘Er worden leugens verspreid, onze mensen worden geïntimideerd en het lukt Israël maar niet om van ons af te komen. Daarom wordt deze kogel op ons afgeschoten.’ Later op donderdag wrikten de medewerkers van Al-Haq de deur van hun kantoor weer open en zweerden hun werk te blijven doen, ook al hadden de militairen al hun computers meegenomen. Een delegatie van Europese diplomaten is bij het kantoor langsgekomen om hun steun te betuigen. De zes behoren tot de bekendste organisaties in het Palestijnse maatschappelijke middenveld en ontvangen aanzienlijke subsidies van Europese lidstaten en de Verenigde Naties. Ook Nederland heeft in het verleden aan een aantal van deze organisaties bijgedragen. Vorige maand nog hebben negen Europese landen vastgesteld dat de beschuldigingen nergens op zijn gebaseerd, en dat zij met de organisaties zullen blijven samenwerken.||https://www.volkskrant.nl/nieuws-achtergrond/israel-valt-kantoren-van-palestijnse-organisaties-binnen-en-timmert-de-deuren-dicht~b5cd57cd/
2022-08-18||Hoe de smokkel van peppillen de Syrische president Assad in het zadel houdt||Langs de doorgaande weg naar Syrië liggen de kamelen loom in de zon. Stalletjes van straatverkopers liggen vol uien en watermeloenen. Deze grensstreek tussen Syrië en Jordanië is sinds mensenheugenis het domein van handelaars en smokkelaars, lokaal aangeduid als baharra, Arabisch voor ‘zeilers’. De kleine zeilers maken winst op de verkoop van sigaretten, fruit of zonnepanelen. De grote hebben zich gestort op een veel lucratievere handel met als codewoord ‘linzen’. Linzen? Ze bedoelen captagon, een amfetaminepil (meestal wit van kleur) die goedkoop te produceren is en waarvan de opbrengsten ten goede komen van het regime van de Syrische president Bashar al-Assad. In het gebied dat Assad controleert, ruwweg tweederde van het land, zijn zeker vijftien grote en tal van kleine pillenfabrieken gesignaleerd. De pillen worden de grens overgesmokkeld naar Irak, Libanon en Jordanië, of per schip naar Azië en Europa, om met een omweg te belanden in de Verenigde Arabische Emiraten en Saoedi-Arabië. Het pilletje is er razend populair in het uitgaanscircuit. Het monopolie op de drugshandel ligt bij krijgsheren en zakenlieden die nauw samenwerken met het Syrische regime, onder wie Maher al-Assad, de broer van de president, en enkele neven uit de familie. Volgens een conservatieve raming van de Amerikaanse denktank Newlines Institute was de captagonexport in 2021 goed voor een slordige 5,5 miljard euro. Andere schattingen gaan uit van het dubbele. Daarmee is het pilletje vele malen lucratiever dan alle legale export van Syrië bij elkaar opgeteld (jaarlijks zo’n 700- à 800 miljoen). De oorlogseconomie kan niet langer zonder de drugs. ‘Zonder de inkomsten uit captagon overleeft het Assad-regime het niet’, verklaarde de voormalige Amerikaanse Syriëgezant Joel Rayburn recentelijk tegen het Duitse tijdschrift Der Spiegel. Captagon is een pepmiddel: het bezorgt gebruikers een onoverwinnelijk en euforisch gevoel. Zestig jaar geleden werd het in Duitsland ontwikkeld voor mensen met ADHD. Toen de neveneffecten (angstaanvallen, hallucinaties) duidelijk werden, kwam het op de VN-lijst van verboden middelen. Via Bulgarije bereikte het pilletje het Midden-Oosten, waar jihadisten het namen om nachtenlang te kunnen doorvechten. ‘Vader van de twee manen’, heet de pil ook wel, verwijzend naar de twee sikkelvormige manen die er als waarmerk op staan. Dat Syrië een narcostaat kon worden, is een gevolg van de burgeroorlog die zijn twaalfde jaar is ingegaan en de economie volledig heeft verwoest. De internationale sancties laten zich voelen, het land is failliet. Damascus ontbeert de middelen om salarissen uit te betalen aan zijn milities, met als gevolg dat ze zich allemaal op de drugshandel hebben gestort. Op een kwartier van de Syrische grens steekt de 31-jarige Omar een Marlboro-sigaret op. Omar is een Jordaniër in houthakkershemd en sneakers, een ‘zeiler’ van het kleine type. Hij komt uit grensstadje Ar-Ramtha. Vanwege zijn smokkelwerk wil hij niet met zijn echte naam in de krant. Drugs smokkelt hij niet, naar eigen zeggen omdat die verboden zijn in de islam. ‘Mijn familie heeft een reputatie hoog te houden. Voor je het weet, vallen de pillen in handen van een klein kind. Wapens zijn wel oké. Ik smokkel goud, sigaretten en wapens.’ Uit zijn verhaal, ondersteund met foto’s die hij deelt met de Volkskrant, valt op te maken dat de grens tussen Jordanië en Syrië bijzonder poreus is. Een van de foto’s op zijn telefoon toont een man in camouflage-uniform met snor. ‘Dat is mijn contact bij de Jordaanse grenswacht’, zegt Omar. ‘Hij helpt me als ik in de problemen kom.’ Op een andere foto is te zien hoe zijn GMC-auto door douaniers wordt gestript. Met een schalkse blik: ‘Ze vergeten dat je ook spullen kwijt kunt in het holle frame.’ Omar beweert ook dat de douaniers tegen betaling de grenscamera’s uitdraaien, hetgeen niet te verifiëren valt. Op die manier zou hij meermaals automatische geweren naar Jordanië hebben gesmokkeld. Hij zegt dat hij en zijn collega’s per keer omgerekend 275 duizend euro aan smeergeld neertelden. ‘Dan heb je drie kwartier de tijd.’ Met de drugs valt volgens hem een fortuin te verdienen. In Syrië heeft een pil een straatwaarde van 30 eurocent. Eenmaal in Jordanië gaat die voor het tienvoudige van de hand. Ga je nog een grens over naar Saoedi-Arabië, dan stijgt de marktwaarde naar 25 à 30 euro. Omar is een kleine speler. Heel anders gaat het eraan toe langs de rest van de bijna 380 kilometer lange grens met Syrië. Die loopt grotendeels door onherbergzame woestijngebieden, waar vaak zandstormen opsteken. Er wonen gemeenschappen wier aanwezigheid eeuwen teruggaat, ver voordat de Britten en Fransen honderd jaar geleden, na het uiteenvallen van het Ottomaanse Rijk, een streep in het zand trokken. Aan weerszijden van de streep wonen bedoeïenenfamilies met dezelfde voorouders. Oftewel: de ene neef smokkelt naar de andere. Ze kennen het gebied op hun duimpje. Vroeger bonden ze hun schapen de spullen onder, tegenwoordig zetten ze zwaarder geschut in. ‘Ze zijn zwaarbewapend’, zegt een westerse diplomaat op voorwaarde van anonimiteit. ‘Ze gebruiken nachtkijkers, drones, jachtgeweren en handgranaten.’ In januari van dit jaar, na een paar nachten met hevige sneeuw, stormden smokkelaars met 180 man tegelijk de grens over. De Jordaniërs waren getipt en openden het vuur. Er vielen 27 doden. Op foto’s die het leger aan de buitenwereld presenteerde, waren grote juten zakken te zien, hoogstwaarschijnlijk gevuld met captagon. ‘De eerste drie dagen konden we ze niet ondervragen’, zegt een hoge bron bij het Jordaanse leger op voorwaarde van anonimiteit. ‘Ze hadden allemaal die pillen genomen. Ze wisten nauwelijks wat ze deden.’ Voorheen kregen smokkelaars per persoon 2.000 euro voor de overtocht. Dat is gestegen tot het vijfvoudige. ‘Soms gebruiken ze auto’s, soms rugzakken, soms ezeltjes’, zegt een tweede militaire bron. ‘Ze zijn steeds beter getraind en georganiseerd.’ Hij voegt eraan toe dat er iedere nacht confrontaties zijn. Steeds vaker maken de smokkelaars gebruik van drones. Waar de pillen precies vandaan komen, is niet altijd vast te stellen, maar volgens onderzoek van onder meer het Newlines Institute concentreert de productie zich rond Aleppo, Homs en Damascus, aangevuld met de kuststrook bij Latakia, waar de Assad-familie haar machtsbasis heeft. Twee groeperingen maken de dienst uit in productie, vervoer en export: de Vierde Gepantserde Divisie van het Syrische leger (onder het bewind van Assads 54-jarige broer Maher) en de Libanese militie Hezbollah, die een deel van de productie voor haar rekening neemt in de Libanese Bekaa-vallei, waar veel boeren cannabis produceren. Van aansturing door een ‘staat’ in traditionele zin is nauwelijks sprake: het gaat eerder om een kartel van zakenlieden, politici en leger- en inlichtingenofficieren die belang hebben bij het voortbestaan van het regime. Een voorbeeld is zakenmagnaat Rami Makhlouf, een miljonair en neef van Assad. In 2020 vond de Egyptische douane een lading captagon en hasj in 19 duizend melkpakken, afkomstig van een van zijn bedrijven. Later raakte Makhlouf na een ruzie een deel van zijn vermogen kwijt en werd hij onder huisarrest geplaatst. De meeste pillen zijn bedoeld voor de export, hoofdzakelijk naar Saoedi-Arabië. Maar omdat de Saoedische douane iedere Syrische container ondersteboven keert, loopt het kat-en-muisspel via tussenstations in Europa of Zuidoost-Azië. Over de hele wereld duiken de pillen op in scheepsladingen groenten, kleren, lood, koffie of machineonderdelen. De grootste klapper was in maart vorig jaar, toen de douane in Maleisië 94 miljoen pillen ontdekte, verstopt in trolleywieltjes. In de Duitse stad Essen begon recentelijk een rechtszaak tegen twee Syriërs en een Algerijn die miljoenen pillen zouden hebben geëxporteerd vanuit havenstad Latakia. Voor iedere vracht captagon die de haven verlaat, aldus justitie, strijkt de Vierde Brigade van Assads broer een kleine 300 duizend euro aan smeergeld op. In zuidelijk Syrië, richting de grens met Jordanië, worden de pillen volgens lokale bronnen geperst in een handvol loodsen en verlaten schooltjes. ‘Het is niet zo dat Bashar al-Assad of Hassan Nasrallah (hoofd van Hezbollah, red.) belt met aanwijzingen’, nuanceert Muhanad al-Rish, een Syriër die voor het op Cyprus gevestigde Center for Operational Analysis and Research (COAR) onderzoek doet naar de drugshandel. ‘Het gaat om een bottom-upnetwerk van groepen die elkaar de ene keer helpen en de volgende keer aftroeven.’ Niet alles gaat de grens over. Syrische jongeren tussen de 15 en 25 jaar grijpen steeds vaker zelf naar de drugs. De oorlog heeft een hele generatie getekend. Kidnappings en moorden zijn aan de orde van de dag, milities persen burgers af bij checkpoints. Hasj, pijnstillers en captagon zijn welkome vormen van afleiding. ‘Ze verwoesten de samenleving in een steeds hoger tempo’, schreef oppositiewebsite Deraa24 eerder dit jaar. In Jordanië nam de politie in de eerste zes maanden van dit jaar 21,5 miljoen pillen in beslag, een verdrievoudiging ten opzichte van dezelfde periode vorig jaar. Vraag je in de Jordaanse hoofdstad Amman naar de schuldige, dan krijg je een opvallend antwoord: niet het regime. ‘De Syriërs zijn onze buren, onze broeders’, zegt de hoge militaire bron. Jordanië loopt in de regio voorop in de rehabilitatie van het Assad-regime, vooral uit economische overwegingen. Wie er dan schuldig is? Iran, klinkt het in Amman, of eigenlijk de pro-Iraanse milities in zuidelijk Syrië. In 2017 tekenden Jordanië, Rusland en de VS een overeenkomst die een bufferzone zonder zulke milities (‘buitenlandse krachten’) aan de Syrische zuidgrens moest garanderen. Als bondgenoot van Assad zouden de Russen daarop toezien, maar sinds het begin van de oorlog in Oekraïne trekken zij een deel van hun troepen terug. De Jordaniërs zijn bang dat Iran bezig is van dat machtsvacuüm te profiteren. Ook dat is een reden om banden aan te knopen met het Syrische bewind: aan de grens ziet men liever soldaten van het regime. Intussen groeit het aantal drugsverslaafden ook in Jordanië, ofschoon het taboe zo groot is dat officiële cijfers ontbreken. Over captagon wil niemand praten. In de nationale afkickkliniek komt de 34-jarige Firas binnen op eenvoudige sandalen. Vanwege het stigma wil hij alleen onder pseudoniem in de krant. Firas komt uit een tribale streek in het noorden. Hij raakte verslaafd aan hasj, morfine en de pijnstiller pregabaline. ‘Mijn baan bij de slager raakte ik kwijt, mijn vrouw ging twee keer bij me weg. Ik voelde me geïsoleerd.’ Op zijn arm staat een pistool getatoeëerd en de tekst: ‘Eén kogel is alles wat je waard bent.’ Hoe hij eraan komt, weet Firas niet meer. Hij slaat de ogen neer. ‘Ik was stoned. Toen ik wakker werd, had ik die tatoeage.’ Hij meldde zich bij de kliniek nadat zijn moeder hem had gesmeekt te stoppen. ‘Zodra ik hier weg mag, zal ik haar voeten kussen.’ Zijn ogen worden vochtig. Niets wijst erop dat de smokkel in de grensstreek zal afnemen, integendeel. Het verdienmodel is te aantrekkelijk, zowel voor de bedoeïenen als voor de ‘zeilers’ in Ar-Ramtha. Omar doet het omdat het moet, zegt hij, niet uit liefhebberij. ‘Het is gevaarlijk en riskant. Tijdens het werk loop ik voortdurend op mijn tenen. Ik kan me pas ontspannen als de deal is gesloten.’ De neus voor zaken heeft hij van zijn vader (‘Abu Omar’), echtgenoot van drie vrouwen en uitbater van een goedlopend warenhuis met meerdere verdiepingen. Vrouwen in hoofddoek scharrelen er tussen de sneakers, lingerie en plastic bloemen uit China. Een zangerige mannenstem schalt uit de speakers. Het zijn de vroomste soera’s uit de Koran. Vader en zoon gaan voor naar de lift, volledig met goud bekleed. Een pronkstuk. De familie kon er vijf jaarsalarissen voor neertellen. Met dank aan Omar de zeiler.||https://www.volkskrant.nl/nieuws-achtergrond/hoe-de-smokkel-van-peppillen-de-syrische-president-assad-in-het-zadel-houdt~b2f12776/
2022-08-18||Graandeal lijkt bescheiden succes: 625 duizend ton graan uit Oekraïne geëxporteerd  ||Door een Russische blokkade was het voor Oekraïners maandenlang bijna onmogelijk om graan te exporteren. Doordat het land de op drie na grootste producent van graan is, veroorzaakte dat wereldwijd prijsstijgingen. Voedseltekorten dreigden in onder meer het Midden-Oosten en Afrika. Sinds het voorjaar deed Oekraïne verwoede pogingen het graan via het spoor, wegen en rivieren te vervoeren, omdat de voorraad zou wegrotten. Dat bleek maar in zeer beperkte mate haalbaar. Er was het land daarom veel aan gelegen een veilige vaarroute over zee te bemachtigen. Een maand na het tekenen van de graandeal blijkt dat dat aardig is gelukt. Er is 625 duizend ton aan graansoorten en andere gewassen verscheept uit door Oekraïense regering gecontroleerde havens. Dat laat woordvoerder Ismini Palla van het Joint Coordination Centre (JCC) desgevraagd weten. De organisatie – die bestaat uit vertegenwoordigers van Rusland, Oekraïne, Turkije en de VN – ziet toe op naleving van het akkoord. Zo inspecteert ze vanuit Istanbul de in- en uitvarende schepen, om te voorkomen dat er wapens naar het slagveld worden vervoerd. Sinds het akkoord zijn er 20 lege schepen naar Oekraïne gevaren; 25 gevulde schepen hebben het land verlaten. De inhoud van de schepen bestond voor bijna 80 procent uit maïs. Ook is er tarwe (7 procent) en een bijproduct van zonnebloemolie, zonnebloemzaadschroot (8 procent) uitgevoerd. Geen van de schepen is onderweg aangevallen door strijdende partijen. Ook is er bij geen enkele inspectie een overtreding van de afspraken geconstateerd. De graanexporten worden daarom beschouwd als een succes, zei de VN-vertegenwoordiger bij de JCC Frederick Kenney vorige week tijdens een persconferentie. Toch klonk er kritiek. Veruit de meeste vrachtschepen die zijn vertrokken, zo’n 75 procent, voeren naar Turkije, Iran of Zuid Korea: geen landen met dramatische voedseltekorten. Dat kwam volgens Kenney omdat het oude orders waren. Hij zegt weinig invloed te hebben op de eindbestemming van de schepen: het zijn immers commerciële partijen die de vaarten uitvoeren. Sindsdien is de situatie al iets gewijzigd: deze week vertrok het eerste schip van het Wereldvoedselprogramma uit Oekraïne. De eindbestemming is Ethiopië, een van de vijf landen waar acute hongersnood dreigt. De 625 duizend ton aan geëxporteerd graan is slechts een fractie van de hoeveelheid die nog in Oekraïense graanschuren ligt. Dat is ruim 20 miljoen ton. JCC-woordvoerder Palla verwacht dat het vrachtverkeer met Oekraïne de komende periode zal toenemen. ‘Eerst waren bedrijven huiverig: ze wilden zien of de schepen veilig uit het oorlogsgebied terugkeerden. Nu lijkt er meer vertrouwen. Donderdag voerden we maar liefst negen inspecties uit. Twee weken geleden waren we al blij als we er drie konden doen.’ Het JCC rekent erop dat Oekraïne uiteindelijk tussen de 2 en 5 miljoen ton graan per maand zal exporteren. Hoe lang het nog duurt voordat deze exportvolumes worden gehaald, is niet bekend. Commerciële bedrijven doen geen zaken met het JCC, maar met het Oekraïense havenbedrijf. Dat was donderdag onbereikbaar voor vragen. Oekraïne is niet de enige die profiteert van het graanakkoord, schreef denktank Carnegie eerder, ook Rusland spint er garen bij. In ruil voor tekenen van het akkoord, zijn sommige Russische exportsancties opgeheven. Aangezien ook Rusland een grote graanproducent is, kan het nu meeprofiteren van de gestegen prijzen. Dankzij de graandeal kan het ook makkelijker aan landbouwmachines en -onderdelen komen. De meeste daarvan importeert Rusland uit Nederland en Duitsland.||https://www.volkskrant.nl/nieuws-achtergrond/graandeal-lijkt-bescheiden-succes-625-duizend-ton-graan-uit-oekraine-geexporteerd~bf75c162/
2022-08-18||Oekraïne akkoord met VN-missie naar kerncentrale Zaporizja, Rusland dreigt centrale uit te zetten ||De afgelopen dagen vonden er bij de door Rusland bezette kerncentrale opnieuw verscheidene beschietingen plaats. De centrale bevindt zich op de zuidelijke oever van de Dnjepr, terwijl de noordelijke rivieroever in handen is van het Oekraïense leger. Beide landen beschuldigen elkaar ervan de ander te provoceren. Rusland voert de onveilige situatie aan om de deskundigen van het Internationaal Atoomenergieagentschap (IAEA), de VN-organisatie die de missie zou uitvoeren, de toegang tot de centrale te ontzeggen. Een VN-woordvoerder zei maandag nog dat de organisatie in staat is om de missie veilig de frontlinie te laten doorkruisen, maar volgens Rusland is dat niet verantwoord. De Oekraïense president Volodymyr Zelensky en VN-chef António Guterres bereikten donderdag tijdens hun ontmoeting in Lviv juist een akkoord over de voorwaarden voor de missie. Guterres herhaalde na afloop zijn eerdere oproep om alle legertroepen weg te halen uit het gebied rondom de centrale. Ook de Turkse president Recep Tayyip Erdogan, die zich de afgelopen tijd vaker als bemiddelaar opwierp, was bij de ontmoeting aanwezig. Voor hem was het de eerste keer sinds het begin van de invasie dat hij een bezoek aan Oekraïne bracht. Zelensky zei donderdag nogmaals dat Rusland onmiddellijk moet stoppen met het beschieten van de kerncentrale aan de rivier de Dnipro en zijn soldaten moet terugtrekken. Oekraïne beschuldigde Rusland er eerder al van de centrale omgevormd te hebben tot een militaire basis, inclusief tanks en artilleriesystemen. Die lezing wordt gedeeld door de Verenigde Staten. Eerder op de dag had het Russische ministerie van Defensie gedreigd de centrale, die met zes reactoren de grootste van Europa is, uit te zetten. Mogelijk geeft dat Rusland de gelegenheid om de centrale van het Oekraïense elektriciteitsnet te halen en over te schakelen naar dat van Rusland. Het Oekraïense staatskernenergiebedrijf Energoatom waarschuwde bovendien dat het sluiten van de centrale het risico op een nucleaire ramp vergroot. Het IAEA luidde eerder deze maand al de noodklok. Volgens directeur-generaal Rafael Grossi is het risico op een nucleaire ramp ‘zeer reëel’. Er zou op dit moment ‘geen onmiddellijke bedreiging’ voor de veiligheid van de kerncentrale zijn, maar dat kan ieder moment veranderen, zei Grossi maandag tijdens een speciale zitting van de VN-Veiligheidsraad.||https://www.volkskrant.nl/nieuws-achtergrond/oekraine-akkoord-met-vn-missie-naar-kerncentrale-zaporizja-rusland-dreigt-centrale-uit-te-zetten~b2932cf8/
2022-08-18||Heilige Maagd, moge u de zalm terugbrengen in de rivier||Ave, ave, ave Maria! Op de ochtend van Maria Hemelvaart klinkt de hymne Ave Maria van Lourdes op een bospad langs de Wye. Tachtig inwoners van Hay-on-Wye, een plaats op de grens van Engeland en Wales, begeleiden het houten beeld van Maria, gedragen door drie mannen en gehuld in een wolk van wierook. Kort daarvoor is ze uit St Mary’s gehaald, maar haar reis leidt niet naar de hemel, maar naar de stervende rivier die achter de Anglicaanse kerk stroomt. ‘De rivier is vreselijk vervuild’, treurt pastoor Richard Williams, de man achter de ceremonie, ‘vroeger kon je de zalm uit het water zien springen. Nu niet meer.’ Na de processie wordt ‘Our Lady of the Waters and the Wye’ vastgeschroefd op een geïmproviseerde catamaran, klaar voor een vijfdaagse reis door Herefordshire. Stuurman is de beeldhouwer Philip Chatfield, die het beeld speciaal voor deze gelegenheid uit een Scandinavische denneboom heeft gebeiteld. Elke dag zal hij bij een kerk of kathedraal stoppen om Maria te laten zegenen en toezingen. Of ze de zalm, de forel en de ijsvogel kan terugbrengen in de 250 kilometer lange rivier valt te bezien, maar op zijn minst kan Maria de aandacht vestigen op de beroerde staat van de Wye en andere Britse rivieren. De rivieren in Groot-Brittannië zijn de afgelopen jaren veranderd in open riolen. Dat heeft in veel gevallen te maken met geprivatiseerde waterbedrijven die er rioolwater lozen. Officieel mag dat alleen in geval van overvloedige regen, maar in de praktijk blijkt dat routinematig te gebeuren. De Environmental Agency (de Britse Rijkswaterstaat) kampt met geldgebrek en is bovendien te druk met het bouwen van dijken en het implementeren van de Brexit. Wanneer een waterbedrijf op heterdaad wordt betrapt volgt er hooguit een waarschuwing. Een klein jaar geleden stemden Conservatieve parlementsleden tegen een voorstel om vervuilers harder aan te pakken. Bij de Wye, kronkelend door de dunbevolkte grensstreek, speelt nog een groter probleem. In de afgelopen zes jaar zijn er tientallen kippenfabrieken langs de oever neergezet. Boeren die vroeger schapen hielden, een tak van landbouw die sinds de Brexit onder druk staat, zijn overgeschakeld naar de lucratieve pluimveehouderij. Er zitten hier nu twintig miljoen kippen opgehokt. ‘Het voer voor de kippen komt uit Zuid-Amerika’, zegt Tom Tibbits (43), voorzitter van de actiegroep Friends of the Upper Wye, ‘en vijfzesde van wat in de kippen gaat, komt er weer uit. Uitwerpselen worden gebruikt als mest en eindigen uiteindelijk in de rivier.’ Tijdens de ceremonie vertelt Tibbits, een natuurkundige en cidermaker, dat het bewustzijn van het probleem tijdens de lockdown is ontstaan. ‘Mensen brachten meer tijd door bij de rivier en ze merkten dat die in levensnood verkeerde.’ Omdat de autoriteiten het probleem niet serieus namen, zijn honderden mensen zelf aan het testen geslagen. Enthousiast vertelt Tibbits hoe hij het fosfaatgehalte meet in een colorimeter, nitraat met een staaf die van kleur verandert en de troebelheid van het water met een secchischijf. ‘De resultaten sturen we naar het agentschap. Als de autoriteiten het niet doen, moeten burgers zelf in actie komen.’ Ook zonder scheikundige experimenten is te zien dat er iets mis is met de waterkwaliteit. Wachtend op de tewaterlating van de catamaran wijst Emily Hedges, een 55-jarige fotoredacteur, op de stenen in het ziltige water. ‘Die zijn door een laag slijm spekglad, ga er maar even op staan. Dat was vroeger nooit het geval. En soms stinkt het water naar kip, zeker op hete dagen. Zwemmen doe ik hier niet meer helaas. Je gaat toch niet in een open riool zwemmen? De enige mensen die hier zwemmen zijn argeloze toeristen.’ Actievoerder Tibbits wijst op nog een ander teken: ‘De waterranonkel is vrijwel verdwenen. Dat is erg, want die is een bron van leven.’ Plaatselijke politici hebben ervoor gepleit om de Wye aan te merken als een waterbeschermingsgebied, maar de verantwoordelijke staatssecretaris, Rebecca Pow, wil daar niets van weten. Het zou immers leiden tot meer regelgeving voor de boerenbedrijven. Vorig jaar zwom zwemster Angela Jones met een lijkkist in de rivier om aandacht te vestigen op de vervuiling, nu is het dus de beurt aan Maria, die een reis van 125 kilometer zal afleggen. Voor beeldhouwer Chatfield is het ook een persoonlijk traject omdat hij in 1995 bemanningslid was van de Maria Asumpta, een brik die schipbreuk leed voor de kust van Cornwall. Samen met pastoor Richard kwam Chatfield op het idee voor de bedevaart, waarna psychiater Rachel Jenkins de praktische kant op zich nam. Zij trof in dagboeken van haar vader een krantenknipsel aan uit 1968 over de vervuiling van de Wye, ook toen. Het alarmerende krantenartikel, dat in de kerk te zien is op een tentoonstelling over riviergoden, de flora in de Wye en duurzaam boeren, geeft ook aanleiding tot hoop. Dankzij menselijk ingrijpen, werd de rivier vanaf de jaren zeventig namelijk steeds schoner – waarom zou dat niet nog eens kunnen gebeuren? Volgens Tibbits was dat overigens mede te danken aan het milieubeleid van de EEG, de voorloper van de Europese Unie, waar de Britten zich in 1973 bij hadden aangesloten. Als de laatste voorbereidingen voor de boottocht afgerond zijn, heffen leden van het kerkkoor van St Mary’s het loflied op de Heilige Maagd weer aan. Chatfield en een collega-kanovaarder lopen met de catamaran het water in, gevolgd door een dame die het vaartuig besprenkelt met rozenblaadjes. Kort na de afvaart strandt het gevaarte door het zeer lage waterniveau op de rotsen onder Hay Bridge en raken laaghangende takken het hoofd van Maria. Na wat trekken en duwen kan het peddelen worden hervat. Bij het uitzwaaien begint de regen te vallen waarnaar menigeen snakte. Father Richard kijkt dankbaar naar de betrokken lucht. ‘Maria begint al te helpen.’||https://www.volkskrant.nl/nieuws-achtergrond/heilige-maagd-moge-u-de-zalm-terugbrengen-in-de-rivier~bfcaf443/
2022-08-18||Is de opvang van asielzoekers in Nederland gelijkmatig over het land verdeeld?||Naar Nederland komen sinds de coronapandemie meer asielzoekers en nareizigers. Maandelijks melden zich drie tot vierduizend vluchtelingen, die door het Centraal Orgaan Opvang asielzoekers (COA) moet worden gehuisvest. Door sluiting van enkele locaties kampt het COA met een tekort aan opvangplekken. Momenteel heeft het COA 109 locaties ter beschikking, verspreid over het land. De opvang is niet evenredig verdeeld over gemeenten. Zo’n 250 gemeenten – waaronder vooralsnog de gemeente Tubbergen – hebben geen enkele opvanglocatie. De 60 vaste COA-locaties bieden aan 28 duizend personen onderdak. Naast de opvang in Ter Apel met 2.000 bedden liggen de grote locaties in plattelandsgemeenten als Budel (1.500), Gilze (1.200), Dronten en Luttelgeest (ieder 1.000). De 49 tijdelijke plekken kunnen samen 10 duizend asielzoekers opvangen. Amsterdam (850 bedden) en Leeuwarden (600) hebben de meeste tijdelijke plekken. De 850 Amsterdamse vluchtelingen verblijven in A&O Hostel in Amsterdam Zuid-Oost; ook in het Van der Valk Hotel in Houten zijn 135 vluchtelingen ondergebracht. Het aangekochte hotel in Albergen, in de gemeente Tubbergen, komt daar mogelijk bij. Staatssecretaris Eric van der Burg (VVD), verantwoordelijk voor asielopvang, probeert de laatste maanden gemeenten te bewegen meer plekken te vinden voor COA-locaties. Daarnaast heeft hij de veiligheidsregio’s verzocht om crisisnoodopvangplekken te creëren, bijvoorbeeld in sporthallen. Die zijn soms maar enkele weken in gebruik en vallen niet onder de verantwoordelijkheid van het COA. In totaal hebben de 25 veiligheidsregio’s vrijwel alle 5.500 gevraagde crisisnoodopvangplekken gecreëerd. Mogelijk komen er nog 5.600 noodplekken bij. Hoe deze noodopvang over de gemeenten is verdeeld, is niet bekend. Naast de opvang van asielzoekers herbergen de gemeenten samen tienduizenden Oekraïense vluchtelingen. Bijna alle 60 duizend bedden voor Oekraïners zijn bezet. Na erkenning van de vluchtelingenstatus komen vluchtelingen in aanmerking voor een socialehuurwoning. Sinds 2017 mogen gemeenten zelf bepalen of statushouders daarbij voorrang krijgen ten opzichte van andere woningzoekenden. Het aantal aan statushouders toegewezen huurwoningen toonde na vijf jaar van daling in 2021 weer een stijgende lijn. Deze toename is het directe gevolg van de gestegen toeloop van asielzoekers en van gezinshereniging na de coronaperiode. De toewijzing van huurwoningen aan statushouders is evenredig verdeeld over Nederland. Voor elke gemeente geldt een taakstelling, om naar rato van het inwoneraantal huurwoningen toe te wijzen. De meeste gemeenten slagen er niet in deze doelen te halen. Om de bestaande achterstand te kunnen inlopen moeten alle gemeenten samen 13.500 statushouders huisvesten beschikbaar stellen in de tweede helft van 2022. De laatste jaren gaat ruwweg 5 tot 10 procent van de vrijgekomen huurwoningen naar (een gezin van) statushouders. In 2021 lag dat percentage weer iets hoger, maar het is nog ver verwijderd van de toewijzingen uit 2015 en 2016, toen veel Syrische vluchtelingen een huurwoning kregen. In die periode ging ruim 10 procent van de huurwoningen naar een statushouder. Tussen regio’s zijn geen grote verschillen zichtbaar. Rond Utrecht en Ede-Wageningen gingen er de afgelopen jaren verhoudingsgewijs weinig woningen naar statushouders, terwijl rond Amersfoort en op de Veluwe juist relatief veel woningen werden toegewezen aan deze groep. Toch voldoen ook de gemeenten in deze regio niet aan de doelstellingen: van de 15 gemeenten hielpen hier in 2021 slechts 5 het vereiste aantal statushouders aan een woning. In een eerdere versie van dit bericht stond dat 1 op de 10 corporatiewoningen wordt toegewezen aan een statushouder. Dit was verkeerd berekend. Het daadwerkelijk aantal toegewezen huurwoningen ligt een factor 1,7 á 2 lager, omdat in een nieuwe huurwoning gemiddeld 1,7 á 2 statushouders wonen. De bijbehorende grafiek, waarin het percentage toegewezen statushouders per regio werd weergegeven, is verwijderd.||https://www.volkskrant.nl/nieuws-achtergrond/is-de-opvang-van-asielzoekers-in-nederland-gelijkmatig-over-het-land-verdeeld~bb9a188b9/
2022-08-18||In de ploegentijdrit is het vanaf kilometer 0 alle hens aan dek||‘Het is bijna kunst.’ Waar menig profrenner gruwt van de discipline wegens het moeten doorstaan van ondraaglijke pijnen, zoekt hoofd performance Mathieu Heijboer van wielerploeg Jumbo-Visma naar woorden om zijn hartstochtelijke beleving van de ploegentijdrit te illustreren. ‘Het is surrealistisch, het is magisch, zo’n rij renners, allemaal in dezelfde kleding, allemaal in dezelfde houding, op hoge snelheid over de weg te zien zeilen.’ Vrijdag is het eindelijk weer eens zover, dit keer in de straten van Utrecht, 23,3 kilometer, met start en finish bij de Jaarbeurs, als de openingsetappe van de Vuelta. In de grote ronden staat het onderdeel maar weinig op het programma. De laatste keer was in 2019, ook in de Ronde van Spanje. Toen schoof de trein van Jumbo-Visma in kustplaats Torrevieja onderuit over een plas water, afkomstig uit een lekkend kinderbadje, honderden meters verderop. De Tour de France agendeerde de ploegentijdrit eerder dat jaar in Brussel. Jumbo-Visma was dit keer de sterkste. Heijboer: ‘Het is moeilijk te zeggen waarom het weinig gebeurt. Misschien vinden organisaties dat de onderlinge verschillen te groot worden. Voor kleinere teams kan dat onrechtvaardig voelen. Zeker bij etappekoersen van een week is de impact groot.’ Het maakt zijn enthousiasme er niet minder op. ‘Er is geen onderdeel waarbij het hele team – renners, coaches, staf, mecaniciens – zo intensief is betrokken. Alles, álles moet kloppen.’ Heijboer vertelt over het kneden van een geoliede machine. Ook zonder ploegentijdritten op de kalender besteedt Jumbo-Visma aandacht aan het specialisme. Op trainingskampen in de winter vertrekt er geregeld een groepje renners om in elkaars zog automatismen op te pikken. Het credo is om het tempo niet te laten zakken. Wie zich op gang moet trekken, verspeelt nodeloos energie. Er is aandacht voor de plek op de weg. Niet te dicht langs de kant, er moet ruimte zijn om zelf uit te sturen, zodat de anderen de bestaande lijn kunnen vasthouden. Mooi detail: alleen in de laatste positie een slok uit de bidon nemen. Zo voorkom je onverhoedse slingerbewegingen in de rij. Heijboer: ‘Het zijn vaste afspraken. Bij het beloftenteam werken we er al mee. Het voordeel is dat je nieuwkomers snel kunt inpassen.’ Voor het optreden in Utrecht is weinig getraind. De selectie kwam pas op het laatste moment rond, mede als gevolg van onzekerheid over de ernst van blessures. Dinsdag is nog gereden op de militaire vliegbasis Deelen. Voorafgaand aan de etappe zelf kunnen de acht wielrenners twee keer het parcours in Utrecht afleggen. Volgens de wetten van de aerodynamica zou het eenvoudig zijn: de langste rijdt voorop, gevolgd door een aflopend rijtje met steeds kleinere renners. In de praktijk is de puzzel veel ingewikkelder, zegt Heijboer. Niemand kan in z’n eentje zo lang de kar trekken. En als de grootste achteraan sluit, fietst hij in de luwte van de dreumes van het team. Tel uit je winst. Heijboer: ‘Je kijkt naar specifieke kenmerken. Het zijn niet alleen zwaardere renners die hard kunnen fietsen. Je hebt ijzersterke tijdrijders die klein van stuk zijn, zoals Remco Evenepoel of Primoz Roglic. Wie daarachter rijdt en er nogal bovenuit steekt, moet zich echt even opofferen. Dat betekent korter rijden aan kop. Of neem iemand als Mike Teunissen. Die is behoorlijk explosief. Hij is in staat het tempo aan kop wat op te voeren, zonder zichzelf meteen op te branden. Dan is het mooi als er achter hem een echte tijdrijder zit die de net wat hogere snelheid dan voor langere tijd aankan. Tony Martin was daar een kei in. Ik denk dat Rohan Dennis dat ook kan, al wordt het voor hem de eerste keer bij ons.’ Heijboer: ‘Ik zal nooit iemand de opdracht geven: jij rijdt 30 seconden op kop. Je hebt te maken met telkens wisselende omstandigheden: de wind, het parcours, de prestaties van de anderen. Hou je het 10 seconden vol? Prima. 40? Des te beter. Er zijn er meestal maar twee of drie die de langere beurten aankunnen. Dat is heel belangrijk. Het geeft rust in de groep en tijd voor herstel. ‘Het gevaar is dat een renner zich belangrijker voelt dan de rest. Dat hij maar blijft geven, terwijl zijn snelheid aan het teruglopen is. Als het goed is, valt zoiets meteen op, zeker bij degene die er pal achter zit. Er wordt heel wat geschreeuwd in zo’n groep. Wegwezen, jij! We leggen altijd uit dat dit niks te maken heeft met gezagsverhoudingen. Iedereen rijdt volledig in functie van het hele team.’ Degene die voorop rijdt, zal in de bocht altijd de ideale lijn kiezen. Passeren heeft geen zin. Het leidt tot het maken van meer meters en het verlies van samenhang in de groep achtervolgers. Vanuit de volgauto geeft de coach voortdurend aan wat de acht verderop te wachten staat. Nog 200 meter, scherpe bocht naar links. Zo kan de renner op kop tijdig de afweging maken om zich op het rechte stuk te laten aflossen of de draai toch nog maar even mee te nemen. Die verantwoordelijkheid laat Heijboer doorgaans volledig aan het team. Het bochtige parcours in Utrecht leidt mogelijk tot een ander scenario. Heijboer: ‘Zeker vanaf 1,8 tot aan 3 kilometer is het draaien en keren, we weten ook nog niet precies hoe het zit met vluchtheuvels en middenbermen. Dat is te lang om één iemand het werk te laten doen. Het kan zijn dat we toch een verplichte wissel afspreken.’ Er is geen ontkomen aan: ook de mindere tijdrijder die in etappekoersen het niet zo nauw neemt in de race tegen de klok omdat het voor hem weinig op het spel staat, moet nu tot in de puntjes verzorgd aan de start verschijnen. Sepp Kuss kon het zich in de laatste tijdrit van de Tour de France nog veroorloven om zonder overschoenen te vertrekken, in Utrecht is zoiets uitgesloten, verzekert Heijboer. Waar mecaniciens toen elk boutje nog maar eens natrokken op de fietsen van geletruidrager Jonas Vingegaard en groenetruidrager Wout van Aert, verdienen nu alle acht fietsen een dergelijke behandeling. De coach: ‘Je bent zo sterk als je zwakste schakel.’ Is het volle bak, vanaf het vertrek van het startpodium? Heijboer: ‘Het staat met koeienletters op de weg geschreven: vanaf kilometer 0 is het alle hens aan dek. Er is geen uitweg meer.’ In Brussel, in 2019, zag hij dat drie renners na 200 meter en een bocht al voluit moesten sprinten om de anderen bij te benen. Hij keek tevreden vanuit de auto toe. ‘Een vlekkeloze uitvoering is ook niet goed. Dit bewees dat de ploeg meteen op de limiet zat. Lossen en alleen over de finish komen, hoort erbij. Het is juist geen goed teken als je tot op het laatst met z’n achten samen blijft .’ De weerzin van veel renners tegen het onderdeel is hem bekend. ‘Het blijft vreselijk afzien. Maar aan de andere kant: als je dat niet kunt opbrengen, heb je de verkeerde sport gekozen.’ Hij wijst liever op de prijs die de winnende ploeg te wachten staat. Niet eens zozeer het geld. Tijdwinst voor Roglic zou mooi zijn. Maar vooral dit telt: de versterking van de teamgeest. ‘Het is de ervaring dat je dit samen hebt klaargespeeld. Die euforie laat zich in het wielrennen met niets vergelijken.’||https://www.volkskrant.nl/sport/in-de-ploegentijdrit-is-het-vanaf-kilometer-0-alle-hens-aan-dek~bfbe9b32/
2022-08-18||De Renaissanceschool gaat open, met dank aan Artikel 23||Een droom van Thierry Baudet komt uit. In september gaat in Almere de eerste Renaissanceschool open. Het is volgens Ralf Dekker, bestuurslid van de Stichting De Tocqueville waaronder de school valt, ‘voor 80 procent zeker’ dat de school kan beginnen. Het is een stap op weg naar Baudets Forumland, een utopia met een eigen munt, een datingapp voor partijleden en eigen scholen ter verspreiding van het gedachtengoed. In Almere er zijn al achttien vooraanmeldingen. Als die ouders gaan betalen – Dekker sprak over een schoolgeld van 200 à 300 euro per maand – en er leraren zijn aangenomen, kan een particulier schooltje worden opgericht. De ambitie is dat dit ooit een door de overheid gefinancierde school wordt. Daartoe zijn steunverklaringen van ouders nodig, om te bewijzen dat er lokaal behoefte is aan zo’n school. De stichting is hard bezig die binnen te hengelen. Dekker heeft eerder in de media wat losgelaten over de uitgangspunten van de Renaissancescholen. Die zijn conservatief, hebben vooral mannelijke leerkrachten, doen niet aan ‘woke-denken’, geloven niet in de klimaatcrisis, de lessen gaan niet over gender en seksualiteit en er wordt niet negatief gepraat over de witte man. Niemand draagt er een mondkapje. Dekker benadrukt dat het geen Forum voor Democratie-scholen zijn; ze worden door de stichting geleid. Wellicht om te voorkomen dat potentiële klanten denken dat geloof in antisemitische complotten, bagatelliseren van de holocaust, verheerlijken van de daden van Poetin, spijt over het verlies van de koloniën, ontkenning van wetenschappelijke kennis, dreigen met tribunalen als politiek middel en normaliseren van vrouwen- en homohaat tot de lesstof behoren. Baudet zelf liet zich niet onbetuigd. ‘Veel mannelijke docenten, jongens en meisjes gescheiden ook, vermoedelijk schooluniformen, klassieke muziek, Latijn vanaf een jaartje of vier/vijf’, twitterde hij. Haha, grapje. Op de website renaissanceschool.nl staat het lesprogramma uitgelegd. In het taalonderwijs zal aandacht zijn voor ‘onlogische uitspraken, dogma’s en slogans’. Er worden volksverhalen, sprookjes, mythen en legenden gelezen – alle ruimte voor het boreale cultuurgoed. Bij geschiedenis draait het vooral om vaderlandse geschiedenis, waarbij níét wordt ingeprent ‘dat de huidige wereld de beste zou zijn’. In Nederland is het nog steeds mogelijk dat iedere religie, sekte of ideologie haar eigen school sticht, met dank aan Artikel 23, een grondwetsartikel uit 1917 dat de vrijheid van onderwijs garandeert. Iedereen kan zo de eigen waarheden in de kinderhoofden gieten, beducht voor ‘staatsonderwijs’ als fanatici zijn. Het is moeilijk om een school gefinancierd te krijgen, maar een privéschooltje kun je zo oprichten. Ook het particuliere onderwijs aan leerplichtige kinderen valt onder toezicht van de Inspectie. Die kijkt naar het voldoen aan de kerndoelen en de veiligheid van kinderen. En: of het onderwijs niet strijdig is met Artikel 1 van de grondwet, dat discriminatie en het ondermijnen van de democratie verbiedt. Die laatste twee zullen we zien met de Renaissancescholen. Gelukkig heeft onderwijsminister Dennis Wiersma onlangs laten merken dat hij scholen waar kinderen onveilig zijn acuut kan sluiten. Ik heb ook een droom. Dat ons onderwijs openbaar wordt, voor iedereen. Dat mensen hun ideeën over politiek, God, Allah, Boeddha, Steiner of Plato thuislaten. Op school hebben die niets te zoeken. Ik zal het niet meer meemaken, maar het wordt tijd.||https://www.volkskrant.nl/columns-opinie/de-renaissanceschool-gaat-open-met-dank-aan-artikel-23~bceaa2b1/
2022-08-18||Atlete Femke Bol is bescheiden, maar zelfverzekerd: op deze EK ligt de ‘dubbel’ voor het grijpen||Femke Bol heeft haast. Veertien uur nadat ze als eerste Nederlander de Europese titel op de 400 meter heeft veroverd, staat ze donderdag alweer met zweet op het voorhoofd en haar spikes in de hand de pers te woord. Ze is zojuist de halve finale van de 400 meter horden soepeltjes doorgekomen. Een paar vragen maar, het mag niet te lang duren. Na haar zege op woensdagavond raffelde ze ook al zo rap de gesprekjes met journalisten af. Ze praat vlot en bijna zonder adempauzes, haar stem nog iets hoger dan normaal door de net geleverde inspanning. Als ze vindt dat het lang genoeg geduurd heeft, zet ze een stapje opzij, richting de uitgang. Zo dwingt de ‘Europameisterin’ het einde van het vragenvuur af. Het is wel te begrijpen dat Bol (22) niet blijft hangen in de catacomben van het Olympiastadion. Ze is in München hongerig naar nog meer succes en mikt op ‘de dubbel’: goud op de 400 meter ‘vlak’ en de 400 meter horden. Ze wil ook nog als lid van de 4x400 meter estafette triomferen. Logistiek kan het allemaal net, onder meer omdat Bol de series van haar individuele nummers mag overslaan en direct voor de halve finales is geplaatst. Toch is het niet eenvoudig om het volle schema goed door te komen. Na haar zege op de 400 meter, in een nieuw Nederlands record van 49,44, volgden ‘dopingcontrole, ijsbad, fysio en eten’. Om 1 uur ’s nachts lag ze in bed, rond 3 uur viel ze in slaap. Om half 8 stond ze naast haar bed, klaar voor het vervolg van haar campagne. Bol is nietsontziend voor zichzelf. Dat was ze als tiener in Amersfoort al. Eenmaal aan atletiek verslingerd, zette ze er veel voor opzij. Terwijl haar vriendinnen de verlokkingen van het uitgaan ontdekten, werd Bol rond haar 16de juist fanatieker. Dat ging en gaat vanzelf. Ze heeft nooit het idee dat het een opoffering is. ‘Ik kan elke dag naar buiten, rondjes rennen, over de horden vliegen; doen wat ik het liefst doe. Daar hoort tot het uiterste gaan ook bij’, zei ze vorig jaar in de Volkskrant. Tegelijkertijd is ze bescheiden. Lang dacht ze dat het hoogst haalbare voor haar een plekje in de estafetteploeg op de 4x400 meter zou zijn. Misschien bij de Spelen van 2024 in Parijs, hoopte ze. Dat was veel te klein gedacht, haar talent bleek veel groter. De omslag bij haarzelf kwam in 2020, toen ze tweemaal de beste was in de Diamond League, de prestigieuze internationale wedstrijdcyclus. Het jaar erna volgde in Tokio brons op de olympische 400 meter horden. Ze werd uitgeroepen tot Europees talent van het jaar. Haar naam was gemaakt, haar zelfvertrouwen uitgehard. Ze noemt zichzelf een realist als het aankomt op haar sportieve verwachtingen. Ze droomt niet, ze schat in. Dat ze nadrukkelijk zegt de 400 meter en 400 meter horden te willen winnen, is veelzeggend. Ze weet dat ze het kan. En ze begrijpt dat ze haar kans moet grijpen nu ze in die positie is. De afgelopen jaren bouwde ze op sportcentrum Papendal onder leiding van coaches Laurent Meuwly en Bram Peters onvermoeibaar aan haar fysieke vermogen. In Nederland kent ze haar gelijke niet, zeker niet op de horden, haar specialisme. Eens in de zoveel tijd doet ze trainingswedstrijden over 250 meter, waarbij zij over horden springt en haar tegenstanders zonder hekjes over de baan mogen. Dan nog is ze vaak de snelste. Wie in München de U-bahn neemt, komt Femke Bol tegen. Meer dan levensgroot staat ze in een wat ongemakkelijke houding, met beide handen op haar rechterknie, op reclameposters van haar schoenensponsor. Door het lage standpunt van de fotograaf lijkt haar schoeisel onnatuurlijk groot. Zij is de enige die zo prominent in de stad te zien is. Het zegt iets over haar status, over haar commerciële waarde. De vrolijke Bol, wier stopwoordje ‘super’ is, is populair. Ze heeft, in ieder geval vanuit Nederlands perspectief, de plek van Dafne Schippers ingenomen als boegbeeld van de atletiek. Op de reclameposter staat haar naam en daaronder: ‘European Record Holder, 400m Hurdles’. Die omschrijving benadrukt onbedoeld de beperking waarmee Bol te maken heeft. Zij mag in Europa ongenaakbaar zijn, een fenomeen op de 400 meter horden, mondiaal ligt dat anders. In die zin verschilt haar status met die van Schippers in haar beste dagen. De sprintster werd behalve driemaal Europees kampioen – in 2014 zelfs op 100 en 200 meter – ook tweemaal wereldkampioen op de 200 meter (2015 en 2017). Voor Bol lijken wereldtitels moeilijker bereikbaar. Zij heeft te maken met de Amerikaanse Sydney McLaughlin, die bij de WK haar eigen wereldrecord aanscherpte van 51,41 tot 50,68. Bols persoonlijk record ligt op 52,03. En net als Bol is de maar zes maanden oudere McLaughlin ook van plan de ‘400 meter vlak’ tot haar jachtterrein te maken. Op de EK hoeft ze zich niet druk te maken om de Amerikaanse en kan ze de overmacht op haar eigen continent ten volle benutten. Voorwaarde is wel dat ze tussen de races door een beetje vaart maakt. En dan moet ze donderdagavond ook nog naar de huldiging van de 400 meter. Dat is weer een extra afspraak in haar volle agenda. Ze weet daarom precies wat haar tot die tijd te doen staat. ‘Snel herstellen, nog even slapen en dan het Wilhelmus horen.’ Na die woorden maakt ze zich uit de voeten.||https://www.volkskrant.nl/sport/atlete-femke-bol-is-bescheiden-maar-zelfverzekerd-op-deze-ek-ligt-de-dubbel-voor-het-grijpen~bd3dc45f/
2022-08-18||Anouk Vetter stapt uit zevenkamp: ‘Mijn lijf heeft de afgelopen weken vaak gezegd: meid wat doe je?’ ||Na vijf onderdelen van de zevenkamp lag Anouk Vetter (29) op koers voor een medaille, maar die zou er niet komen. Na de voorbereiding op het speerwerpen trok ze zich terug. Ze had te veel last van haar rechter achillespees. Geen echte blessure, haastte ze zich te zeggen. ‘Maar ik kon hier ook niet doorheen beuken.’ Pijn hoort bij Vetters bestaan op de atletiekbaan. Ze moet immers zoveel vormen van atletiek beheersen. De meerkamp bestaat bij de vrouwen uit zeven onderdelen: 100 meter horden, hoogspringen, kogelstoten, 200 meter, verspringen, speerwerpen en de 800 meter. Elk onderdeel trekt op een unieke manier een wissel op het lijf van Vetter en soms is som der delen net iets te veel. Niet voor niets stelt bondscoach Ronald Vetter, ook vader van de 29-jarige sporter, dat een topatleet maximaal twee à drie meerkampen per jaar kan verteren. Meer zou roofbouw betekenen. Vetter had er dit seizoen al twee op zitten, eentje meer dan Nafissatou Thiam, de ongenaakbare wereldkampioene die ook in München geen tegenspraak duldde. In mei won Vetter als eerste Nederlandse ooit de prestigieuze Hypomeeting in het Zwitserse Götzis in een nieuw nationaal record van 6.693 punten. In juli verbeterde ze dat puntentotaal nog eens, met 6.867, en veroverde daarmee het zilver op de WK. Het leek niet op te kunnen voor Vetter, die in 2016 doorbrak met de Europese titel in Amsterdam. Nu bleek het toch onmogelijk om slechts een maand na de succesvolle WK opnieuw de complete en zo veeleisende zevenkamp af te werken. Dat scenario was ingecalculeerd. ‘Het was een gok om hier mee te doen’, vertelde ze. De inspanningen van de WK werkten lang door. ‘Mijn lijf heeft de afgelopen weken vaak gezegd: meid, wat doe je? Maar ik wilde niet thuis zitten en denken: wat als...’ In die vermoeide weken na de WK speelde haar achillespees ook al op, maar ze dacht bij aanvang van het toernooi in München het euvel onder controle te hebben. Zo gek was dat niet. In de aanloop naar het mondiale titeltoernooi in de VS kreeg ze een hamstringblessure. Huilend had ze haar vriend een berichtje gestuurd: ‘voor mij geen WK’. Dat pakte toch heel anders uit. In München leek het er op de eerste dag van de meerkamp ook op dat ze het fysieke ongemak net op tijd had overwonnen, al vielen haar verrichtingen iets tegen. Vooral bij het hoogspringen liet ze met 1,71 meter veel punten liggen. Bij de WK sprong ze nog over 1,80 meter. Dat scheelt 111 punten in een discipline waar een topprestatie grofweg 1.000 punten oplevert. Ook al bleef ze op alle onderdelen wat achter bij haar eerdere wedstrijden van dit jaar, toch stond ze er lang goed voor. Wie de ingewikkelde puntentelling van de meerkamp doorrekende op basis van haar scores uit het verleden kon verwachten dat Vetter nog goed zicht had op zilver of brons. Heel anders dan Emma Oosterwegel. De vrouw die vorig jaar in Tokio het brons omgehangen kreeg, kwam op de 100 meter horden ten val en kon na het eerste onderdeel niet verder. Maar toen ging het donderdagochtend ook voor Vetter mis. Tijdens het inspringen voelde ze de steken weer waarvan ze dacht dat die inmiddels verleden tijd zouden zijn. ‘Die pijn moet nu wel even weg gaan’, zei ze tegen zichzelf. Het tegendeel was het geval. ‘Het werd alleen maar stijver.’ Met de pijnlijke achillespees kon ze niet goed afzetten bij het speerwerpen. En dat is juist een van de onderdelen waarop Vetter punten pakken kan, net als bij het kogelstoten dat ze woensdag met 15,68 meter had gewonnen. Als ze daar niet voluit werpen kon, had het ook geen zin om door te gaan. Bovendien moet ze zuinig zijn op haar lichaam. ‘Ik ben ook niet meer de jongste’, grapte ze. Haar afhaken moet vooral niet te serieus worden opgevat, vindt Vetter, die in 2016 in Amsterdam Europees kampioen werd. In 2019 gaf ze na zes onderdelen op tijdens de WK in Doha. Toen was ze mentaal op, had alle plezier in de atletiek verloren. Ze hervond de sportvreugde keerde terug in Tokio met zilver. Haar opgave nu is niet met toen te vergelijken. ‘Dit is gewoon pech, niet het einde van de wereld.’ De Europese kampioenschappen waren een toetje in een al heel succesvolle atletiekzomer. ‘Dit is het beste seizoen uit mijn carrière’, constateert Vetter. ‘Ik ben daar heel blij mee. Ik ben blij dat ik het hier heb geprobeerd. Vandaag is het even balen, morgen weer lachen.’||https://www.volkskrant.nl/sport/anouk-vetter-stapt-uit-zevenkamp-mijn-lijf-heeft-de-afgelopen-weken-vaak-gezegd-meid-wat-doe-je~b05c7cdd/
2022-08-18||IJsproducent Ben & Jerry’s wil slavernij tegengaan en kiest voor cacao van Tony’s Chocolonely||Voor zijn chocoladesmaken gebruikt Ben & Jerry’s al chocola die het fairtradelabel draagt. Per september betaalt het bedrijf extra om te garanderen dat de gebruikte cacaobonen door boeren zijn geteeld die geen kinderen laten werken of slavenarbeid toestaan op hun plantages en die omkijken naar de milieueffecten van cacaoteelt. De boeren waar het Nederlandse Tony’s vat op heeft, zijn verenigd in zes coöperaties. In ruil voor een hogere prijs leggen die coöperaties verantwoording af over de werk- en leefomstandigheden van hun boeren. Het extra geld moet rechtstreeks naar de boeren vloeien. Nu Ben & Jerry’s ook cacaobonen via deze Tony’s Open Chain aanschaft, richt men twee extra coöperaties op. De betreffende coöperaties bestaan uit boeren uit Ivoorkust, dat samen met Ghana tot de grootste producenten van cacao ter wereld behoort. In beide West-Afrikaanse landen werken zo’n anderhalf miljoen kinderen op cacaoplantages, schat het aan de Universiteit van Chicago verbonden onderzoeksinstituut NORC. 30 duizend Ghanezen en Ivorianen werken volgens Ben & Jerry’s als ‘moderne slaven’ op cacaoplantages. Bij Tony’s zijn ze volgens woordvoerder Bibianne Roetert ‘supertrots’ op de samenwerking met Ben & Jerry’s, die de titel Chocolate Love A-fair meekrijgt. ‘Het voelt als een erkenning dat zo’n grote speler ons helpt onze missie van 100 procent slaafvrije chocolade te volbrengen.’ Het in 2005 opgerichte Tony’s Chocolonely is een kleine speler op wereldwijde chocolademarkt, waar Mars, Nestlé (Nesquik, Kitkat) en Mondelez (Milka, Côte D’or) de dienst uitmaken. ‘Toen Tony’s begon, bewonderden we Ben & Jerry’s om hun combinatie van winst maken en met de wereld begaan zijn. We hebben gemeenschappelijke waarden.’ Samenwerken lag voor de hand, beaamt Roetert. ‘Sommige fans schreven ons brieven om te vragen wanneer we nu eens samen zouden optrekken.’ De samenwerking tussen de bedrijven brengt ook een nieuwe ijssmaak: melkchocolade met karamel en zeezout, gebaseerd op een van de bekendste Tony’s-repen. Ook de cacao voor repen van Delicata, een product van Albert Heijn, wordt al via de coöperaties van Tony’s aangekocht. Het Europees Parlement riep in juni op tot een Europees verbod op de import van producten waar gedwongen arbeid aan te pas komt. Naar verwachting presenteert de Europese Commissie dit najaar een plan om bedrijven te dwingen niet weg te kijken van slaven- en kinderarbeid in de productieketens van hun goederen. Ben & Jerry’s is op dit moment in een rechtszaak met moederbedrijf Unilever verwikkeld. De ijsmakers spanden die aan omdat Unilever de Israëlische tak van het concern aan een Israëlische investeerder wil verkopen. Op die manier kan er toch ijs in de door Israël bezette Palestijnse gebieden worden verkocht. Het bestuur van Ben & Jerry’s zou momenteel geen salaris meer ontvangen van Unilever.||https://www.volkskrant.nl/nieuws-achtergrond/ijsproducent-ben-jerry-s-wil-slavernij-tegengaan-en-kiest-voor-cacao-van-tony-s-chocolonely~be1d62a1/
2022-08-18||Voorgesteld Zorgakkoord kan stimulans zijn om ‘passende zorg’ te bevorderen||In de lange zoektocht naar de ideale financiering van de Nederlandse gezondheidszorg is een nieuw voorstel gelanceerd. Met het Integraal Zorgakkoord (IZA) hoopt het ministerie van Volksgezondheid samen met de belangrijkste zorgverleners de zwakten in het huidige stelsel weg te werken. De huidige financieringsstructuur stimuleert zorgverleners ertoe vooral aan hun eigen belang te denken, om moeilijke gevallen op het bordje van een ander te schuiven. Preventie zou een veel belangrijker pijler moeten zijn onder de Nederlandse zorg, maar komt moeilijk van de grond omdat niemand er een direct belang bij heeft. Om alle partijen in de zorg te verleiden meer in het algemeen belang te denken, worden ze in het IZA gedwongen beter samen te werken. De vrije artsenkeuze staat ook opnieuw ter discussie. Een verre voorganger van Kuipers, Edith Schippers, deed een poging deze helemaal af te schaffen. Patiënten zouden zich voortaan moeten neerleggen bij de keuze die hun zorgverzekeraar voor hen had gemaakt. Zorgverzekeraars konden zo met gedetailleerde contracten afdwingen dat elke zorgverlener zijn werk goed en efficiënt deed. Het leidde in veel gevallen tot een verstikkende en kosten verslindende bureaucratie, het was terecht dat de Kamer hier uiteindelijk van afzag. Tegelijkertijd heeft de ongecontracteerde zorg in het huidige stelsel ook nadelen. Zorgverleners in de wijkverpleging en de geestelijke gezondheidszorg kunnen nu in de verleiding komen om aan cherrypicking te doen en alleen de makkelijke en rendabele cliënten en patiënten te behandelen. Door contracten af te sluiten kunnen verzekeraars borgen dat ook en vooral de moeilijke gevallen voldoende goede zorg krijgen. Het is dus te verdedigen om ongecontracteerde zorg soms te ontmoedigen, zoals het IZA voorstelt. In het ideale zorgstelsel hebben patiënt en zorgverlener een uitgebreid gesprek zodat ze samen kunnen concluderen welke zorg gewenst is, passende zorg heet dat. In het ideale zorgstelsel heeft de zorgverlener ook geen financiële prikkel om zoveel mogelijk medische ingrepen te doen. Die prikkel is er nu vaak wel en versterkt de natuurlijke neiging van veel artsen om het maximale te doen om een patiënt gezond te krijgen. Te veel zorgverleners worden afgerekend op het aantal handelingen dat ze verrichten, te weinig zorgverleners worden ervoor beloond dat ze erin slagen het aantal behandelingen terug te brengen. Het ziekenhuis dat voorop liep bij het terugdringen van onnodige zorg, het Bernhoven-ziekenhuis in Uden, kwam in financiële problemen. Te hopen valt dat de voorgestelde veranderingen voldoende zijn om de passende zorgbenadering van de grond te krijgen.||https://www.volkskrant.nl/columns-opinie/voorgesteld-zorgakkoord-kan-stimulans-zijn-om-passende-zorg-te-bevorderen~b89fbf8f/
2022-08-18||Moskee-oprichter Echarrouti liet na de moord op Theo van Gogh blijken dat de pijn van Amsterdam ook door moslims werd gedeeld||Toen radicale moslims in 1989 wereldwijd de dood eisten van Salman Rushdie omdat diens boek De duivelsverzen de profeet zou beledigen, organiseerde Mohamed Echarrouti een bijeenkomst in zijn Al-Kabirmoskee in Amsterdam. Thema: vrijheid van expressie in een westers land en hoe daarmee om te gaan. ‘Hij wilde de emoties kanaliseren en tegelijkertijd het fundamentalisme bestrijden’, zegt Ahmed Marcouch, die als 20-jarige de bijeenkomst bijwoonde. Echarrouti heeft zijn hele leven de dialoog gezocht. Marcouch: ‘Hij was in staat om over onenigheid en kwaadsprekerij heen te stappen en kon mensen bij elkaar brengen en houden. Als ik aan Echarrouti denk, is het eerste woord dat in me opkomt verbroedering.’ Drie jaar geleden kreeg hij een hartinfarct en moest hij gas terugnemen. Zaterdag 25 juni overleed Echarrouti op 71-jarige leeftijd. Hij is in Marokko begraven. In 1972 kwam Echarrouti naar Amsterdam. Omdat er nog geen moskee was, besloot hij er een op te richten. Twee jaar later kon hij aan de slag in de kelder van een kerk in De Pijp, de eerste moskee in Amsterdam. Enkele jaren later verhuisden ze naar een voormalige bioscoop. Stoelen eruit, tapijt erin, geld voor meer inrichting was er niet. In 1982 nam de moskee zijn intrek in een garage aan de Amstel. De toegankelijke en goedlachse Echarrouti zag het als een religieuze opdracht om er voor iedereen te zijn, gelovigen, andersgelovigen en niet gelovigen. Onder zijn leiding groeide Al-Kabir uit tot een multifunctioneel gebedshuis met sociaal-maatschappelijke en educatieve activiteiten als huiswerkbegeleiding, lezingen, kooklessen, politieke debatten en interreligieuze bijeenkomsten. Bewindslieden, Kamerleden, wethouders en ambtenaren kregen rondleidingen. Christenen, de Joodse gemeenschap, het COC en de toekomstige koning kwamen op bezoek. De pers was altijd welkom. Echarrouti stimuleerde onderwijs voor vrouwen, organiseerde Arabische les voor jongeren en zette zich in om radicalisering van moslimjongeren tegen te gaan. ‘Jongeren die radicaliseren hebben vaak een zwakke theologische bagage, waardoor ze vatbaar worden voor de ideeën van radicale organisaties’, zei hij in Het Parool. Nadat Marokkaans-Nederlandse meisjes op een tippelzone waren gesignaleerd, organiseerde Marcouch, destijds politieagent, met Echarrouti een bijeenkomst over de gevaren van loverboys. Marcouch: ‘Waar anderen de deuren sloten, deed hij ze open. Ik ken geen moskee in Nederland die vooruitstrevender was.’ Echarrouti bemiddelde tussen ouders van dochters die een relatie kregen met een niet-moslim jongen. De islamitische gemeenschap vond dat hij soms te ver vooruit liep; daarover ging hij graag de discussie aan. Op de moeilijkste momenten deed Echarrouti een stap naar voren. Na de moord op Theo van Gogh in 2004 speelde zijn moskee een spilfunctie om ‘de boel bij elkaar te houden’, zoals toenmalig burgemeester Job Cohen het formuleerde. Marcouch: ‘Echarrouti liet blijken dat de pijn van Amsterdam ook de pijn van de islamitische gemeenschap was.’ Ahmed Aboutaleb, destijds wethouder van Amsterdam, hield in een afgeladen en gespannen Al-Kabir moskee een veelbesproken toespraak. Hij zei dat iedereen die de vrijheid van religie, de vrijheid van meningsuiting en het anti-discriminatiebeginsel niet deelt, er verstandig aan doet zijn conclusies te trekken en te vertrekken. Later keek Cohen in Al-Kabir met bijna vijftienhonderd moslims naar de film Fitna van Geert Wilders. De emoties liepen ook hoog op toen een Marokkaans-Nederlandse tasjesdief in Amsterdam-Oost werd doodgereden door een automobilist, die in paniek achteruit was gereden nadat haar tasje van de achterbank was gegrist. Dankzij bemiddeling door Echarrouti eindigde de stille tocht niet op de plek waar de tasjesdief was overleden. Marcouch: ‘Echarrouti was een topdiplomaat. Hij heeft grootse dingen verricht en een geweldige bijdrage geleverd aan de emancipatie van de Marokkaans-Nederlandse moslims.’||https://www.volkskrant.nl/mensen/moskee-oprichter-echarrouti-liet-na-de-moord-op-theo-van-gogh-blijken-dat-de-pijn-van-amsterdam-ook-door-moslims-werd-gedeeld~b1e2981f/
2022-08-18||Voor het eerst Nederlandse scholier (15) aangehouden voor wurgen klasgenoten bij ‘stikspel’||Het vanuit de Verenigde Staten overgewaaide fenomeen, ook wel ‘wurgspel’ of in het Engels ‘choking game’ genoemd, is relatief populair onder jongeren. Net zoals bij vergelijkbare ‘challenges’ is het doel om buiten bewustzijn te raken. In Amsterdam is nu aangifte tegen de dader gedaan, waardoor de zaak voor het eerst bij het Openbaar Ministerie terechtkomt. ‘Het verwurgen van iemand zien wij niet als een spelletje, maar als een misdrijf’, schrijft de jeugdofficier van justitie in een persbericht. Op camerabeelden van de school van de jongeren zag het Openbaar Ministerie dat de Amsterdamse scholier bij vier medeleerlingen een wurggreep aanlegde. Ze raakten allemaal buiten bewustzijn. Er is besloten de jongen in voorlopige hechtenis te nemen. Zo wil de rechtbank Amsterdam de kans op herhaling van strafbare daden minimaal houden. De jeugdofficier van justitie vindt het noodzakelijk om op te treden tegen het fenomeen, omdat ‘de gevolgen van dit ‘stikspel’ je de rest van je leven kunnen achtervolgen’. Door het zuurstoftekort in de hersenen kan zwaar lichamelijk letsel ontstaan. Het OM memoreert dat sommige kinderen in de afgelopen jaren zelfs gestorven zijn erdoor. Nederland kende een ernstig incident in 2017. Een 16-jarige jongen stierf terwijl hij zich probeerde te verstikken, met zijn filmende telefoon op hem gericht. Zijn ouders richtten vervolgens de stichting Tegen Internet Misstanden op. Zij willen inzicht bieden in gevaarlijke hypes op het web waartoe kinderen zich aangetrokken kunnen voelen. Onlangs deed het overlijden van Archie Battersbee in het Verenigd Koninkrijk veel stof opwaaien. De 12-jarige jongen werd bewusteloos na een vergelijkbare uitdaging, de ‘blackout challenge’, waarbij je je adem zo lang mogelijk moet inhouden. Gezien de ‘verwoestende schade’ aan zijn brein was het volgens het ziekenhuis niet in het belang van de bewusteloze jongen om hem kunstmatig in leven te houden. Zijn ouders waren het niet eens daarmee, maar verloren de hevige juridische strijd om zijn voortbestaan.||https://www.volkskrant.nl/nieuws-achtergrond/voor-het-eerst-nederlandse-scholier-15-aangehouden-voor-wurgen-klasgenoten-bij-stikspel~ba5e3d2b/
2022-08-18||Japanse overheid wil dat jongeren niet minder, maar juist méér alcohol gaan drinken||De Japanse schatkist loopt zoveel inkomsten uit accijnzen mis, dat de belastingdienst onder het motto ‘Sake Viva!’ een prijsvraag voor 20- tot 39-jarigen heeft uitgeschreven om aan creatieve ideeën te komen om meer drank te verkopen. In november wordt het beste idee uitgevoerd. Volgens de belastingdienst is het alcoholverbruik per Japanner gedaald van 100 liter in 1995 tot 75 liter in 2020. En dat ziet de Japanse overheid, die al worstelt met de grootste staatsschuld ter wereld – meer dan 250 procent van het bbp – aan de schatkist. Nu accijnzen uit alcoholverkoop nog maar 1,7 procent van de totale inkomsten van de belastingdienst vormen, gaat de overheid oude drinkgewoonten nieuw leven inblazen en nieuwe momenten voor alcoholconsumptie creëren. In verantwoorde hoeveelheden, natuurlijk, maar de belastingdienst zou het fijn vinden als de jonge generatie, die door gebrek aan uitgaansmogelijkheden tijdens de pandemie minder geïnteresseerd is in barbezoek, thuis eens een fles opentrekt. Japanners staan bekend om hun stevige drankgebruik. Wie niet regelmatig een avond doorzakt met collega’s loopt carrièrekansen mis, want net als in Zuid-Korea en China is zuipen met de baas een goede manier om de remmingen te doorbreken die ontstaan door de strenge hiërarchie op kantoor. Dit verschijnsel heeft een speciaal Japans woord: ‘nominication’, een combinatie van het Japanse woord voor drank (nomi) en het Engelse woord voor communicatie (communication). De oudere kroegtijgers, die met hun drankjes bijdroegen aan de schatkist, sterven langzaam uit. Volgens schattingen van de Wereldbank zijn 65-plussers goed voor bijna eenderde van de Japanse bevolking, waarmee Japan het meest vergrijsde land ter wereld is. Ook nodigen de lagere besteedbare inkomens, als gevolg van drie decennia van economische stagnatie, niet uit tot brassen met dure drank. Japanse jongeren hebben bovendien meer alternatieve mogelijkheden voor vrijetijdsbesteding dan de ouderen, voor wie drinken in de kroeg de enige vorm van ontspanning na het werk was. Vandaar dat geheelonthouders in opkomst zijn. Mensen die niet tegen drank kunnen, of er niet van houden, organiseren zich in Facebookgroepen en alcoholvrije kroegen met trendy mocktails. Die vinden jongeren aantrekkelijker dan sake en shochu, Japanse drankjes die lijden onder een duf imago, zoals oude jenever in Nederland.||https://www.volkskrant.nl/nieuws-achtergrond/japanse-overheid-wil-dat-jongeren-niet-minder-maar-juist-meer-alcohol-gaan-drinken~b8a16bc7/
2022-08-18||Eigenlijk moeten lonen 10 of 20 procent stijgen om de koopkracht op peil te houden, maar dat mag niet||De prijs van spaghetti is in één jaar met 37 procent gestegen. Toiletpapier is 30 procent duurder, boter ook 30 procent, halfvolle melk 25 procent en gemalen koffie 21 procent. De prijsstijgingen beperken zich niet tot de supermarkt. Ook een americano op het terras is een rib uit het lijf, laat staan het inschakelen van een loodgieter of huisschilder. Gelukkig kan er nog een bloemkool en een bos wortelen in de aanbieding worden gekocht voor 1 euro, en twee kilozakken aardappelen kruimig voor 3 euro, zodat de inflatie in juli beperkt bleef tot 10,5 procent. Niettemin zijn veel mensen hierdoor in acute financiële nood gekomen. Elke dag verschijnen in de media, tussen al het gekrakeel rond de opvang van asielzoekers en demonstrerende boeren, ook Nederlanders die zeggen niet meer rond kunnen komen zonder te bezuinigen op primaire levensbehoeften. In plaats van drie keer per dag eten ze nu twee keer. Het FD had donderdag zelfs een verhaal over de noden van de hogere inkomens die het nu moeten doen met ‘één kaasje in plaats van drie’, omdat de energierekening van de luxe woonboerderij is gestegen van 900 naar 1.600 euro. ‘Hoge inkomens hebben ook hoge lasten, dat wordt weleens vergeten’, zo stond er. Duidelijk is dat niemand persoonlijk slechter wil worden van crises, of het nu een pandemie is, de oorlog in Oekraïne, de vluchtelingenstroom of de klimaatverandering. En dat betekent dat de overheid het verlies aan koopkracht moet bijpassen. Helaas is die overheid dezelfde belastingbetaler die wordt gedupeerd door de inflatie. Dus eigenlijk is iedere koopkrachtreparatie vestzak-broekzak. Hoogstens zou de overheid de lasten kunnen herverdelen door meer geld bij de hoge inkomens op te halen en dat aan de lage inkomens te geven, maar dat is in een land met de VVD als permanente regeringspartij vrijwel onmogelijk. Tot nu toe heeft de overheid de rekening doorgeschoven naar de toekomstige generatie belastingbetalers door de staatsschuld te verhogen. Met een rente van nul procent was dat lucratief, maar nu stijgt die rente. Deze week heeft het kabinet de rekening daarom op het bordje van de werkgevers gelegd. Die moeten de koopkracht repareren door de lonen te verhogen. De cao-loonstijging van 3,5 procent blijft ver achter op de inflatie. Eigenlijk zouden de lonen – met daaraan gekoppeld de uitkeringen – met 10 of zelfs 20 procent moeten stijgen om de koopkracht op peil te houden. Maar dat mag niet van Olaf Sleijpen, directeur monetaire zaken en financiële stabiliteit van De Nederlandsche Bank, die in NRC waarschuwde dat hiermee de dodelijke loon-en-prijsspiraal in gang zal worden gezet. De werkgevers zullen de loonstijgingen doorberekenen in de prijzen. Alleen passende loonstijgingen zijn toegestaan, waar Sleijpen helaas geen getal aan koppelde. Maar hij bedoelt dat de lonen zoveel mogen stijgen dat alleen de bedrijfswinsten daaronder lijden. Maar die winsten gaan vooral naar de klagende gepensioneerden, want de pensioenfondsen zijn nu eenmaal de grootste aandeelhouders. De enige echte oplossing is voorlopig geen pasta te eten, maar alleen bloemkool, wortelen en aardappelen kruimig. Wel nu kopen.||https://www.volkskrant.nl/economie/eigenlijk-moeten-lonen-10-of-20-procent-stijgen-om-de-koopkracht-op-peil-te-houden-maar-dat-mag-niet~b1c13aa1/
2022-08-18||Het weerbericht voor vrijdag 19 augustus: zon, daarna wolken||Vrijdag begint op de meeste plaatsen zonnig. Met name in het oosten kan in de vroege ochtend een enkele mistbank ontstaan. De mist lost in de loop van de ochtend op. Vanuit het westen trekt bewolking oostwaarts over het land. In de middag bereikt deze bewolking het midden en oosten van het land. Hierbij kunnen enkele (felle) buien voorkomen, met mogelijk onweer, hagel en windstoten. Aan het eind van de dag is vooral in het westen nog wat zon mogelijk. In de nacht van vrijdag op zaterdag klaart het op. Hierbij kan mist of nevel ontstaan, de minima liggen rond 14 graden. Op zaterdag zijn er flink zonnige perioden, vooral in het westen van het land. Verder landinwaarts ontstaan stapelwolken. De middagtemperatuur komt uit op 22 tot 25 graden, met de hoogste waarden in het oosten. Zondag heeft de zon meer concurrentie van wolken en in de middag kan lokaal een bui ontstaan. Toch blijft het merendeels droog en met een temperatuur van 23 graden wordt het vrij normaal zomerweer. De volgende week begint met een overtrekkende storing die voor een buiig weertype zorgt. Daarna wordt het droog met zon.||https://www.volkskrant.nl/nieuws-achtergrond/het-weerbericht-voor-vrijdag-19-augustus-zon-daarna-wolken~bc767602/
2022-08-18||In verdeeld Amerika krijgt Biden een klimaatwet alleen verkocht als inflatiewet||Joe Biden heeft ’m deze week getekend, de ‘Inflation Reduction Act’. Een mijlpaal in zijn presidentschap, maar wel een met een misleidende naam. Want de wetgeving gaat nauwelijks over het terugdringen van de hoge inflatie, die in juli 8,5 procent bedroeg. Volgens het Congressional Budget Office, dat economische ramingen maakt voor het Amerikaans Congres, zal de wet een verwaarloosbaar effect hebben op de geldontwaarding. In de praktijk gaat het om een klimaatwet (al staan er ook andere onderwerpen in, zoals het terugdringen van het overheidstekort en lagere zorguitgaven omdat Medicare voortaan over de prijs van geneesmiddelen mag onderhandelen). Het Congres trekt een ongeziene 430 miljard dollar uit voor klimaatinvesteringen. Volgens onderzoekers kan de wet 24 ton emissies vermijden voor elke nieuwe ton die het creëert. Waarom verwijst de wet dan in naam toch naar inflatie? Simpel: dat is politiek makkelijker te verkopen, zeker in een verkiezingsjaar. Amerikaanse kiezers zien hoe hun koopkracht uitgehold door hoge prijzen, en dat rekenen ze hun beleidsmakers aan. Het is daarom zaak voor politici om daadkracht te tonen, of op zijn minst te suggereren. Dat beseft Biden maar al te goed. ‘Ik wil dat elke Amerikaan weet dat ik inflatie heel serieus neem’, verklaarde de president in mei. ‘Het is mijn grootste binnenlandse prioriteit.’ De Volkskrant belichtte daarop hoe lastig commander in chiefs het in het verleden hebben gehad om hoge inflatie effectief te bestrijden (met een speciale vermelding voor de Whip Inflation Now-buttons van voormalig president Gerald Ford, die hoorden bij een grandioos mislukt plan dat econoom Alan Greenspan vond getuigen van ‘ongelooflijke domheid’). In de praktijk maakt die machteloosheid weinig uit. De hoge inflatie raakt alle Amerikanen, dus daar moet je als politicus communicatief wat mee. Nu kan je zeggen dat klimaatverandering ook de hele bevolking aangaat, maar dan verlies je de politieke realiteit uit het oog dat een aanzienlijk deel van de Amerikanen daar niet in gelooft. Bovendien is koopkrachtverlies een bekommernis die gaat over het eind van de maand, terwijl klimaat over het eind van de wereld gaat. Het laatste laat langer op zich wachten, waardoor die politiek oninteressanter is. Vooral voor Joe Manchin speelde dit opportunisme. De Democratische Senator uit West Virginia (die eerder in deze krant werd geportretteerd door oud Amerika-correspondent Michael Persson) wilde zijn cruciale steun niet geven aan een wet die te veel aan klimaatbeleid deed denken. Als Manchin over de Inflation Reduction Act praat, is het om te benadrukken dat ‘die onze staatsschuld verlaagt, leidt tot lagere energiekosten en minder zorguitgaven’. Van de term ‘green deal’ wil hij niets weten. De reden daarvoor is niet ver te zoeken. Geen enkele Senator kreeg meer donaties uit de olie- en kolensector dan Manchin, wat verklaart waarom hij zich sinds oudsher verzet tegen het inperken van kolencentrales en subsidies voor elektrische auto’s. Het zal hem daarom vast niet plezieren dat er in de ‘inflatiewet’ prikkels zijn opgenomen om kolen als energiebron af te bouwen, en dat Amerikanen voortaan 7.500 dollar krijgen als ze een elektrische auto kopen, of 4.000 dollar voor een tweedehandse. Volgens Bloomberg zit niemand minder dan Bill Gates achter de draai van Manchin, wat vast weer gefundenes Fressen is voor complotdenkers. Nu heeft Manchin zijn huid wel duur verkocht. Hij haalde namelijk best wat binnen voor zijn achterban, zoals nieuwe vergunningen voor olie- en gasontginning, en een zak geld voor projecten voor CO2-opslag. Voor zijn moeite kreeg hij van Biden de pen die de president had gebruikt om de wetgeving te ondertekenen. Er zijn in de Amerikaanse geschiedenis meerdere voorbeelden van wetgeving die de ware intenties verhult, soms in Orwelliaanse proporties. De Clear Skies Act uit 2002 bijvoorbeeld, die de Clean Air Act uit 1970 zou hebben afgezwakt (de wet raakte evenwel nooit goedgekeurd). Of de Healthy Forest Initiative uit 2003, die houtbedrijven juist toeliet om méér bomen om te hakken. In een studie uit 2003 concludeerden de juristen Brian Christopher Jones en Randal Shareen dat sommige Amerikaanse wetgeving kwalificeert als misleidende reclame, tenminste, als concurrentiewaakhond FTC daar iets over te zeggen had gehad. Dit soort cosmetica is niet voorbehouden aan de Verenigde Staten. Ook Nederland kan er wat van, leert een snel telefoontje met de Haagse verslaggever Frank Hendrickx. Hij moet niet lang nadenken over voorbeelden. ‘Een schoolvoorbeeld is de Participatiewet uit 2015. Die moest zogezegd leiden tot een meer participatieve samenleving, wat alleen maar positief klinkt. Maar in de praktijk ging het om allerlei bezuinigingen, zoals op sociale werkplaatsen voor mensen met een afstand voor de arbeidsmarkt. Zo ook was ‘meer mantelzorg’ gewoon een besparing op de thuiszorg.’ Dan is er nog de Wet studievoorschot hoger onderwijs uit 2014. Een voorschot klinkt mooi, alsof je nu al een deel van een bedrag krijgt dat je later zal ontvangen. In werkelijkheid was het deze wet waarbij de basisbeurs plaatsmaakte voor een leenstelsel. ‘Het kabinet heeft lang geprobeerd om het eufemistische ‘voorschot’ ingang te doen vinden in de volksmond, maar toch had iedereen het over het leenstelsel’, zegt Hendrickx. ‘De wet heeft ertoe geleid dat veel studenten met meer schulden zijn afgestudeerd.’ Een laatste voorbeeld is het Programma Aanpak Stikstof (PAS) uit 2015. Met dat ‘beleid’ kon de overheid beloven om in de toekomst minder stikstof uit te stoten, waardoor activiteiten met stikstofbelasting bij vergunningsverlening al bij voorbaat konden worden gecompenseerd. Stikstof op de pof dus − veel ‘aanpak’ van het stikstofprobleem was er niet. Dat moest zich wel wreken, wat het ook deed in 2019 toen de Raad van State een streep door PAS zette. Het gevolg was dat veel woningbouw- en wegenprojecten moesten worden stilgelegd. In die zin moet ook de klimaatwet-die-niet-zo-mag-heten zich bewijzen. Zoals collega Sterre Lindhout kopte in haar analyse ‘Gaat het klimaatplan van de VS het tij keren, of is het ‘een klimaatzelfmoordpakket’? Volgens critici is de inhaalbeweging die de VS ermee hebben ingezet nog altijd te weinig, te laat.||https://www.volkskrant.nl/nieuws-achtergrond/in-verdeeld-amerika-krijgt-biden-een-klimaatwet-alleen-verkocht-als-inflatiewet~b475ac66/
2022-08-18||Fraai meanderende Hans Dagelet is de spil van Het Indisch interieur ★★★☆☆||Als een echte King Lear roept de vader zijn kinderen, kleinkinderen en aanhang bij elkaar om de erfenis te verdelen. Hij heeft niet lang meer te leven en wil voor die tijd de boel aan kant hebben. Alleen is hij geen koning, maar architect in ruste, hij heeft geen koninkrijk te verdelen maar de inboedel van het familiehuis in Wageningen, dat vol hangt met Indische spullen – van dansmaskers tot inheemse schalen. Dat is het uitgangspunt van het nieuwe toneelstuk Het Indisch interieur van Bo Tarenskeen die de voorstelling ook regisseerde en een van de zonen speelt. Knappe prestatie van Tarenskeen, want hij haalt veel overhoop in deze familie-tragikomedie. Tegelijk is er ook iets vreemds aan zijn voorstelling: wat begint als een bijna klassiek toneelstuk met herkenbare personages, verandert langzaam in soms ongrijpbare filosofische verhandelingen. De personages lijken dan afstand te nemen van hun dagelijkse sores en dragen verbale hoogstandjes voor. Dat Tarenskeen behalve theatermaker ook filosoof is, laat zich hier overduidelijk gelden, maar het staat een heldere dramaturgie op den duur nogal in de weg. De premisse is duidelijk: vader verdeelt zijn spullen, zijn drie kinderen (gespeeld door Bodil de la Parra, Reinout Bussemaker en Tarenskeen zelf) zitten er niet op te wachten, en ten slotte gaat alles naar de kringloopwinkel, want het blijkt allemaal kitsch. Tegelijk staan die spullen voor wat deze familie bindt: het Indisch verleden, de al dan niet aanwezige melancholie, de wortels, en de wens zich juist te ontwortelen. Elk van de drie kinderen heeft daar zo zijn eigen visie op en dat levert soms grappige maar ook venijnige onderlinge confrontaties op. Tarenskeen weet de toon aanvankelijk licht te houden, maar gaandeweg wordt die een stuk serieuzer, bijvoorbeeld als er tussen grootvader en een kleinkind wordt gefilosofeerd over wat nu eigenlijk een ziel is. Hans Dagelet is als de oude vader de spil van de voorstelling. Bijna lucide dwarrelt hij om zijn nazaten heen, en van zijn verleden weg. Door zijn fraai meanderende tekstbehandeling en zijn soms onnavolgbare timing wil je hem voortdurend in de gaten houden. Al even eigenzinnig is het acteren van Mingus Dagelet, die in dit geval zijn kleinzoon speelt en zich al aan het familieregime lijkt te ontworstelen. Hij is dan ook geen architect geworden zoals de anderen, maar architectuurcriticus, en dat is een heel ander métier. In de fragmentarische opzet doet Het Indisch Interieur denken aan Leedvermaak van Judith Herzberg, met al die terzijdes en die generaties die door elkaar heen lopen. Het verschil is dat bij Herzberg de taal verraderlijk simpel lijkt, juist om het onderliggende leed te verdoezelen; Tarenskeens taal is veel gewichtiger. De voorstelling wordt gespeeld in een nagenoeg kaal toneelhuis, met de personages als dolende zetstukken. Die abstractie werkt goed, want daardoor blijft de voorstelling weg van tempodoeloe-nostalgie. Halverwege is er een muzikaal intermezzo, met John Coltranes versie van My Favorite Things uit The Sound of Music. Hans Dagelet danst dan bijna gewichtloos zijn gedachten uit.||https://www.volkskrant.nl/cultuur-media/fraai-meanderende-hans-dagelet-is-de-spil-van-het-indisch-interieur~b6164f9c/
2022-08-18||Soepel strijkend, met hier en daar een blue note, pakt violist Randall Goosby iedereen in ★★★☆☆||Klaar als een klontje: in klassieke muziek is mannelijk wit nog steeds de hoofdkleur. Maar het borrelt, bleek bij de Vriendenloterij Zomerconcerten in het Amsterdamse Concertgebouw. Een: het Antwerp Symphony Orchestra trad aan met zijn vrouwelijke chef-dirigent, Elim Chan, geboren in Hong Kong. Twee: de vioolsolist, Randall Goosby, gaat prat op Afrikaans-Amerikaans-Koreaanse wortels. En drie: niet minder kleurig was de componist die hij kwam promoten. Zijn naam: Joseph Boulogne, Chevalier de Saint-Georges. Hij werd in 1745 geboren op Guadeloupe, als zoon van een plantagehouder en een tot slaaf gemaakte vrouw. Ging als knul naar Parijs, waar hij werd gedrild in schermen, vioolspelen en componeren. Stortte zich op de genres van zijn tijd, denk aan kamermuziek, opera’s en symfonieën. Kende zo’n succes dat hij als ‘de zwarte Mozart’ in de boeken kwam. Boulogne is nooit echt vergeten, maar de laatste jaren maakt zijn muziek een opmerkelijke rentree. Mede dankzij Randall Goosby, de 26-jarige violist die van kleurrijke componisten zijn specialisme heeft gemaakt. Helaas viel niet iedereen voor het stuk dat hij meebracht: Boulognes Vioolconcert opus 8 nummer 2. Geen straf om naar te luisteren, maar opwindend evenmin. Licht verteerbare noten, gerangschikt in keurig symmetrische zinnen. Wat niet meehielp was Goosby’s lichte viooltoon, die hij alleen in een paar solomaten aan het zinderen kreeg, Maar toen de toegift. Louisiana Blues Strut van Samuel Coleridge-Taylor, een zwarte Britse componist van omstreeks 1900. Het was alsof Goosby in een andere versnelling schoot. Soepel strijkend, met hier een blue note en daar een uithaal, pakte hij iedereen in.||https://www.volkskrant.nl/cultuur-media/soepel-strijkend-met-hier-en-daar-een-blue-note-pakt-violist-randall-goosby-iedereen-in~b2ce626f/
2022-08-18||Komen er binnenkort meer vaccins tegen apenpokken? ||In totaal zijn er in Nederland tot en met woensdag 1.087 besmettingen met apenpokken geconstateerd. Dat zijn er 62 meer dan vorige week, de kleinste stijging sinds half juni. Het overgrote deel van de besmettingen vindt nog steeds plaats onder mannen die seks hebben met mannen, maar het virus verspreidt zich inmiddels ook buiten die groep. In de afgelopen week zijn er 2.840 prikken gezet. Daarmee komt het totaal aantal mensen dat een eerste vaccinatiedosis heeft ontvangen op 8.281. Het vaccinatietempo ligt iets lager dan vorige week, toen er 3.565 eerste prikken werden gezet. Voorlopig is het ‘niet nodig om meer dan alleen deze doelgroep te vaccineren’, zo laat een woordvoerder van het ministerie van Volksgezondheid weten. De enige anderen die in aanmerking komen voor een prik zijn nauwe contacten van besmette personen en laboratoriumpersoneel dat met levend virus werkt. Dat er met de 70 duizend beschikbare vaccins niet veel meer mensen geprikt kunnen worden, speelt volgens het ministerie geen rol. Volgens internist-infectioloog Chantal Bleeker-Rovers, lid van het apenpokken-responsteam van het RIVM, zouden alle mannen die seks hebben met mannen en veel verschillende sekspartners hebben gebaat kunnen zijn bij vaccinatie. ‘Het zou goed zijn als we gaan kijken hoe we de mannen die nu buiten de selectie vallen, maar wel een hoog risico lopen, toch een prik kunnen geven’, denkt Bleeker-Rovers. Er zijn veel mannen die zelf inschatten dat ze in de risicogroep vallen en graag een vaccin willen, zegt ze. Maar of het een goed idee is dat ze zich zelf kunnen aanmelden voor vaccinatie, is volgens Bleeker-Rovers de vraag. ‘Een deel van de hoogrisicogroep is moeilijk te bereiken, dat kost gewoon wat meer tijd en energie. Je wilt niet dat zij uiteindelijk achter het net vissen omdat de prik al is gegaan naar iemand die hem minder nodig heeft.’ Waarschijnlijk niet. De enige producent van het vaccin, het Deense bedrijf Bavarian Nordic, heeft de productie al verdubbeld en hoopt die tegen het einde van het jaar te verdrievoudigen. Maar dat is niet genoeg om aan de huidige vraag te voldoen. Bavarian Nordic overweegt daarom om de technologie van het vaccin met andere fabrikanten te delen, om zo de productiecapaciteit uit te breiden. Nederland zal, net als bij coronavaccins, nieuwe doses in Europees verband aankopen. Binnen de EU worden de vaccins dan verdeeld op basis van behoefte. Daarbij komt Nederland waarschijnlijk niet als eerste aan de beurt: in vergelijking met andere landen is de voorraad vaccins hier relatief hoog. De GGD’s voeren, net als bij corona, bron- en contactonderzoek uit. Daarbij lukt het in zo’n 80 procent van de gevallen om de bron van de besmetting vast te stellen. In de overgrote meerderheid van de gevallen is dat een huisfeestje of uitgaansgelegenheid, maar het achterhalen van nauwe contacten is minder makkelijk. ‘Niet iedereen heeft contactgegevens van mensen met wie ze in aanraking zijn geweest’, legt Bleeker-Rovers uit. Mensen die besmet zijn, moeten in isolatie totdat hun huidafwijkingen verdwenen zijn, wat volgens het RIVM twee tot drie weken kan duren. ‘In de praktijk zien we gelukkig dat dat ook vaak korter is’, zegt Bleeker-Rovers. ‘Maar het blijft ingewikkeld voor sommige mensen. Bijvoorbeeld omdat ze een eigen bedrijf hebben en inkomsten mislopen als ze thuiszitten. Of omdat ze op het werk niet willen vertellen waarom ze thuis moeten zitten.’ Volgens Bleeker-Rovers moeten mensen alert blijven, zodat een eventuele besmetting met apenpokken vroeg wordt gesignaleerd. ‘Het bewustzijn in Amsterdam lijkt groot te zijn, maar ik vraag me af of dat daarbuiten net zo is. Dat geldt niet alleen voor de risicogroep zelf, maar ook voor huisartsen. Hoe vaker je ermee te maken hebt, hoe eerder je eraan denkt en hoe makkelijker je het kunt herkennen.’||https://www.volkskrant.nl/nieuws-achtergrond/komen-er-binnenkort-meer-vaccins-tegen-apenpokken~bad8a1fc/
2022-08-18||Uitvaart vol ongemak en zwarte humor van mimecollectief Het Paradijs ★★★☆☆||Het rondreizende theaterfestival de Parade is neergestreken op zijn eindbestemming in Amsterdam (12 t/m 28 augustus). Hoewel het Martin Luther Kingpark in het openingsweekend iets rustiger oogde dan tijdens voorgaande edities, waren de tribunes in diverse theaters bomvol. Zoals bij Alto van danscollectief 155 en theatermakers Magic Tom & Yuri, die met hun hilarische dansvoorstelling een ode brengen aan subculturen van twintig jaar geleden (denk: alto’s, metalheads en skaters). Het was ook dringen bij Vals Verlangen van toneelgroep Gouden Bergen, waarin acteurs Ferhat Kaplan en Yeliz Dogan in het heimwee duiken van de eerste generatie Turkse migranten in Nederland. En dat doen ze met vaart en humor, waardoor het nergens in sentiment verzandt. Vanaf deze week valt er ook genoeg te lachen bij het driekoppige mimecollectief Het Paradijs. De voorstelling Descend into the grave opent met een begrafenis waar drie mannen (Ivar Schutte, Vincent van Woerkom en gastspeler Aleksej Ovsiannikov) en twee vrouwen (gastspelers Melyn Chow en Sanne Bakkers) elkaar treffen. De spanning in hun beheerste lijven én in de zaal is aanvankelijk te snijden. Tijdens de wat lange uitvaartdienst worden de eerste capriolen uitgehaald met de kist, waarbij vooral Bakkers scoort met haar schichtige, ontroerende blik. Het ongemak van het vijftal wordt verder uitgediept tijdens de verplichte kop koffie na de ceremonie. Daarna mag het dak er af; regisseur Luuk Weers overdondert met pompende muziek, chaotisch gejoel en agressieve bewegingen over het hele podium. Totdat de kist de mimespelers een voor een opeist en Weers de mimespelers als zombies over het toneel laat kronkelen. Wie de zwarte humor kan inzien van een ongemakkelijke uitvaart en van het leven dat verder moet, zal genieten van deze dwaze treurmars.||https://www.volkskrant.nl/cultuur-media/uitvaart-vol-ongemak-en-zwarte-humor-van-mimecollectief-het-paradijs~bd182804/
2022-08-18||Ook in Nederland leven mensen met de angst vermoord te worden. Vooral vrouwen||33 jaar heeft Salman Rushdie geleefd met de dreiging van een aanslag op zijn leven. Ik weet niet wat erger is: dat het dan nu, op zijn 75ste, alsnog is gebeurd, of de aanhoudende angst waarmee hij 33 jaar heeft moeten leven. Ook in Nederland leven mensen met de angst vermoord te worden. De meesten van hen zijn geen criminelen maar gewone Nederlanders. Het overgrote deel van de daders is man en het slachtoffer is twee keer zo vaak een man als een vrouw. Maar in de relationele sfeer zijn het bijna altijd vrouwen die vermoord worden. Elk jaar worden veertig vrouwen door hun (ex-)partner vermoord. Veel van deze vrouwen hebben dan al jaren in angst geleefd en meestal is er al sprake van huiselijk geweld. We hebben het hier niet over excessen bij randgroepen in de maatschappij: bij onderzoek rapporteert 8 procent van alle mensen een vorm van huiselijk geweld: stalking, fysiek geweld, seksueel geweld. Verbale agressie is daarbij niet meegeteld. In mijn praktijk kom ik ook partnermishandeling tegen. Een patiënte van mij is door haar partner doodgestoken, waar haar jonge kind bij was. Een andere patiënte is meermaals door haar vriend het ziekenhuis in geslagen, onder andere met een schedelbasisfractuur. Ik weet van meer vrouwen dat ze bedreigd of geslagen worden. Vrouwen die mishandeld worden, zijn in gevaar en dus angstig. Maar de angst voor wat er gebeurt als ze weggaan is vaak nog groter. Daarbij, angst verlamt. Angstige mensen ervaren continu stress en ontwikkelen minderwaardigheidsgevoelens, posttraumatische stress, depressies en raken vaker verslaafd – wanneer je voortdurend in angst leeft wil je jezelf verdoven. Geregeld zijn er ook kinderen in het spel. Die raken eveneens getraumatiseerd en hebben een verhoogd risico later ook weer in een gewelddadige relatie te komen – zowel als slachtoffer als als dader. De aanslag op het leven van Salman Rushdie raakt zo omdat hij symbool staat voor de vrijheid van meningsuiting voor ons allemaal. Ik hoop dat de veertig vrouwen in Nederland die elk jaar sterven door femicide ook zo raken. Zij staan immers symbool voor veiligheid thuis. Aangezien 8 procent van alle mensen geweld thuis rapporteert, kennen wij allemaal meerdere mensen bij wie dit speelt. Misschien is dat wel bij je zus of je broer of je beste vriendin thuis. Of wellicht in je eigen huis. Salman Rushdie kunnen we niet beschermen, maar elkaar hopelijk wel. Niemand hoort angstig te hoeven zijn. En vooral niet in je eigen huis. Als je bang bent voor je partner, je ouder of je kind, is er iets mis. Als je partner of andere naaste bang is voor jou, net zo. Een gewelddadige thuissituatie zit zodanig in de taboesfeer dat we er met elkaar niet over praten. Terwijl de eerste stap uit geweld erover praten is. Zoek hulp, als dader, slachtoffer of getuige. Wanneer het bespreekbaar is, is er wat aan te doen, en wordt de wereld hopelijk voor iedereen wat veiliger.||https://www.volkskrant.nl/wetenschap/ook-in-nederland-leven-mensen-met-de-angst-vermoord-te-worden-vooral-vrouwen~b6fec7af/
2022-08-18||Als de vuilnis maar niet ontploft, dacht ik wekenlang||Willem Frederik Hermans schreef ’s nachts. Niet omdat het dan beter ging, maar omdat hij overdag had lopen uitstellen. ‘Wat ga je doen?’ ‘Ik ga de vuilniszak wegbrengen.’ ‘Maar we liggen te slapen.’ ‘Weet ik, maar overdag lukt het me niet. Ik ben zo terug.’ Ik verliet de woonstee. Hiemstra kreeg weer eens gelijk, de nacht was beduidend koeler. Daar stond-ie, de horrorzak, z’n huid ziekelijk gespannen. Hopelijk was het daarbinnen, onder het plastic, ook afgekoeld, al kon ik me zo voorstellen dat er na weken stoven en pruttelen sprake was van een lichaamstemperatuur. Ja, zover had de zak me, dat ik in die termen over hem piekerde, overdag, als ik voor het raam stond en hem zag staan broeien in de pleurishitte – maar nu ook al ’s nachts, dus, in bed. Hij stond, psychologisch gezien, tegen mijn hersenpan geparkeerd. Het was uit de hand gelopen door een weeffout in de weeffout van het systeem dat ik hanteer zijnde chef vuilnis. Het systeem is iedere volle zak dichtbinden, en meteen naar het vuilpunt brengen, een meter of honderd verderop. Femke Bol zou daar, heen en terug, een halve minuut over doen. Misschien omdat ik Femke Bol niet ben, sloop er een weeffout in. Al snel kwakte ik iedere zak eerst tegen de woonstee, en pas als er een stuk of drie stonden, sjouwde ik ze walgend naar het vuilpunt. Verse zakken gaan boven uitgestelde zakken, noteer dat ergens. Nu de weeffout in de weeffout die de zak waarover we spreken ten gevolg heeft gehad. Kijk, ik sjouw nooit alle drie de vertraagde zakken in één sessie weg, maar slechts twee. Vaak aan elke hand één, dat wel, wat me kennelijk zo trots maakt, dat ik de derde uitstel tot een volgende keer. Erg? Niet per se. Zolang je maar de twee oudste zakken wegbrengt. Anciënniteit is het sleutelwoord. ‘Een soort waaiersysteem’, heb ik Jet al eens uitgelegd, ‘zoals wielrenners hebben, maar dan met zakken. Snap je?’ Geen antwoord. Hoe dan ook, deze zak was ooit de oudste, en na hem twee keer te hebben overgeslagen, was hij té oud geworden, zo oud dat ik vreesde dat pissebedden de complete bodem eruit gevroten hadden. Dat er duizenden krioelend uit zouden storten als je de zak optilde. En/of dat er ratten in woonden, inmiddels. De rat, las ik van de week hardop voor, rukt overal op waar mensen slordig omspringen met hun vuilnis. Klopt, zei de zak. Hieraan lag ik te denken, op mijn brits, en nog wel meer ook. Of de buren, wanneer ze voor dag en dauw in hun auto’s stappen, de zak ruiken. Zo ja, dan zou dat, ben ik bang, ernstig ten koste gaan van het goud in de mond van wat hun ochtendstond is, niet de mijne, want ik, de schuldige, lig een verdieping hoger voorlopig nog wel even te maffen – ook dat nog. Enfin, half drie ’s nachts, losse veters, in mijn slaapshirt. Uitstel fnuikt, of het nu belastingformulieren zijn of losse vullingen. Met een ferme gris tilde ik mijn kwelgeest van de aarde. De bodem zat er nog in, en eigenlijk viel de hoeveelheid pissebedden mee, al had ik geen lenzen in. Hurken en voelen liet ik aan Midas Dekkers over. Maar het leek erop alsof ze ’s nachts, net als mensen en honden, hun mand opzochten. Daar liep ik, met mijn druppende vriend. Halverwege kwam iets me tegemoet, een fiets, wat erop zat, kon ik zonder jampotjes niet vaststellen, maar het zei: ‘Dag buurman’, wat me slecht beviel.||https://www.volkskrant.nl/mensen/als-de-vuilnis-maar-niet-ontploft-dacht-ik-wekenlang~b1c5c94d/
2022-08-18||Koortsachtig werken schilders en tekenaars in Haarlem aan een geheimzinnige kunstestafette||‘Zal ik die keuken anders maar helemaal weglaten?’ Pietsjanke Fokkema kijkt kritisch naar haar schilderij in wording. Daarop is rechts in beeld een al behoorlijk uitgewerkte keuken te zien. ‘Over de vlakindeling ben ik tevreden, maar in die keuken staan eigenlijk te veel kleine gedoetjes.’ Ze moet snel beslissen. Ze heeft nog maar een paar uur de tijd om haar werk af te krijgen. Fokkema neemt deel aan het kunstproject In a Pig’s Whisper in de Haarlemse Vishal, waarvoor ze binnen één dag een nieuw kunstwerk moet maken. De afgelopen weken waren er elke dag twee nieuwe kunstenaars aan het werk in de voormalige overdekte markthal uit 1769, die tegenwoordig als expositieruimte dient. Kunstenaar Chantal Breukers, die het project met collega-kunstenaars Noor van der Brugge en Beth Namenwirth bedacht en initieerde, vertelt: ‘In a pig’s whisper betekent ‘in een mum van tijd’. Dit project is een soort ‘cadavre exquis’ zoals de surrealisten dat hebben uitgevonden, een gedicht dat wordt geschreven door meerdere dichters.’ Daarbij bedenkt de eerste dichter één dichtregel, de tweede reageert daarop met een nieuwe regel en vouwt het papier zo om dat de eerste regel onzichtbaar wordt, en zo verder. Voor In a Pig’s Whisper is aan dertig uiteenlopende schilders en tekenaars gevraagd te reageren op het werk van de kunstenaars van de dag ervoor. Ze krijgen alleen het werk van hun voorganger te zien, alle eerder gemaakte kunstwerken zijn afgeschermd. Breukers: ‘In a Pig’s Whisper lijkt ook wel op het spelletje waarbij kinderen een woord of zin aan elkaar doorfluisteren, en er uiteindelijk iets compleet anders uitkomt dan waarmee het begon.’ Aan de lange zijden van de eeuwenoude markthal zijn twee enorme stroken wit canvas gespannen, die gedurende het project gevuld raken met tekeningen en schilderijen. De initiatiefnemers, die alle drie ook als kunstenaar meedoen, bedachten nog een paar extra spelregels voor een avontuurlijk werkproces: (1) er wordt gewerkt op een vast formaat van 150 bij 120 centimeter en (2) iedereen moet precies om 17.00 uur een foto doorsturen naar zijn of haar opvolger, zodat die zich enigszins kan voorbereiden. Sommige kunstenaars arriveren na een slapeloze nacht met mappen vol schetsen, en er wordt van ’s ochtends vroeg tot ’s avonds laat koortsachtig doorgewerkt. Het schilderij van Fokkema maakt ze in reactie op voorganger Casper Warmoeskerken. Die maakte een schilderij van een zwarte jongen met een grote donsjas, met op de achtergrond een roze straatlantaarn en elektriciteitspalen. Hoewel de jongen wat verscholen zit onder zijn pet en capuchon, lijkt zijn borende blik de bezoeker overal in de Vishal te volgen. In het werk van Fokkema zien we een grote woonkeuken, waarin die roze straatlantaarn terugkomt in de vorm van roze kamerlampen. Op de voorgrond staan twee stoelen met daarop rommelig gedrapeerde kleren. Op de rechterstoel is de jas te herkennen van de jongen uit het werk van Warmoeskerken. Door zulk spel met in dit geval kleur (roze), lijnen (de verticale lantaarns) en thematische elementen (zoals de jas) ontstaat er spannend beeldrijm tussen de werken onderling. Dat nodigt de bezoekers op hun beurt uit tot een nieuw spel: het zoeken naar overeenkomsten en het fantaseren over de keuzen van de kunstenaars. Fokkema vertelt dat de woonkeuken op haar schilderij haar eigen woonkeuken voorstelt. ‘En die donkere man van Warmoeskerken, die is bij mij thuis langsgekomen en heeft al zijn kleren uitgetrokken.’ Ze wijst naar de kleren op de linkerstoel: ‘Net als ikzelf. Het is een verleidingsscène, snap je?’ Ze lacht. ‘Ik noem dit werk: One Day/Night Stand.’ Hoe begin je een fluisterspel? Chantal Breukers vond het schilderij Boer met varken (1644) van Adriaen van Ostade als startpunt. ‘Een gelukje: hij is een Haarlemse held’, zegt Breukers, ‘en dan heeft hij ook nog eens zo’n prachtig varken geschilderd.’ De hekkensluiter van In a Pig’s Whisper is Hamid el Kanbouhi. Op vrijdag 19 augustus zal hij de twee naar elkaar toe gegroeide stroken canvas in één extra groot eindwerk aan elkaar schilderen. Breukers: ‘Hij werkt altijd groot, snel en met zwier; hij mag de ketting aan elkaar rijgen. Of beter nog: hij maakt het slotje van de ketting.’ Op zaterdag wordt het eindresultaat van het Haarlemse fluisterspel onthuld én worden de afzonderlijke kunstwerken (die over twee weken, na de expositie, worden losgesneden) verkocht. Bezoekers kunnen vrijdag in de Vishal nog zien hoe indrukwekkend snel en knap groot nieuw werk gestalte krijgt. En hoe dat ook soms weer razendsnel verdwijnt. Van de keuken van Fokkema is tien minuten na haar getwijfel – in een mum van tijd – al geen spoor meer te bekennen.||https://www.volkskrant.nl/cultuur-media/koortsachtig-werken-schilders-en-tekenaars-in-haarlem-aan-een-geheimzinnige-kunstestafette~b986e192/
2022-08-18||Nicolien Mizee en Ger Beukenkamp over haar faxboeken en zijn memoires: ‘Ger vertelde nóóit iets over zichzelf. Echt een beetje onmenselijk’ ||‘Kijk, dáár stond de fax.’ Ger Beukenkamp wijst naar de erker van zijn werkkamer met een weergaloos uitzicht over de Amstel. ‘En als Nicolien gefaxt had, lag hier een tapijt van witte vellen.’ Bij Mizee-lezers is het verhaal van Ger en Nicolien bekend: Nicolien Mizee volgde op haar 29ste lessen scenarioschrijven bij Ger, raakte diep van hem onder de indruk en begon hem faxen te sturen. Lange berichten over haar wel en wee, de moeizame relatie met haar ouders, haar geliefde, haar vrienden, haar strijd met de instanties en nog veel meer. Anekdotisch, essayistisch, scherp, humoristisch en altijd doortrokken van Nicoliens typische eerlijkheid. Sinds 2017 worden de faxen gebundeld en door Van Oorschot uitgegeven. In mei verscheen het vijfde deel, Een licht bewoond eiland. Nicolien schrijft Ger nog steeds. Ger antwoordde nooit. Tot nu. Na lang aandringen van Nicolien schreef hij een autobiografie, Dora’s dankbaarheid, die komende week verschijnt. Daarin leren we de man achter de faxen kennen – eindelijk. ‘Het was logisch dat ik Nicolien niet terugschreef. Ze was een leerling, dus dan moet je afstand houden. Bovendien was ik erg bang voor heftige vrouwen. Maar het was voor Nicolien ook prettiger dat ik niet antwoordde. Als ik zou zeggen: ‘Dat wat je schreef over vogeltjes, dat interesseerde me geen ruk’, dan zou zij denken: o, daar schrijf ik maar niet meer over.’ Dat zou heel beperkend voor haar zijn. Die vogels zijn maar een voorbeeld, hoor. Ik ben gek op vogels.’ ‘Ja, nou! Ik keek hier vaak om het hoekje, of er alweer eentje was. Het was, het ís, heel leuk om een privécolumnist te hebben.’ Nicolien: ‘Ik weet nog dat ik hier een keer op bezoek was om over een scenario van mij te spreken en toen hoorden we een pruttelend geluid uit die hoek. Ger veerde op en zei: ‘Een fax van Nicolien! O, nee wacht, dat kan niet, jij bent hier!’’ ‘Afstandelijk. Afwachtend. En met een houding van: kom maar op.’ ‘Nou… ze stelde goede vragen. Dat wel.’ Nicolien: ‘Ik begreep niets van Ger. Dagelijks belde ik met Nynke, een klasgenoot. Over wat Ger in hemelsnaam met een ‘premisse’ bedoelde – we hadden geen idee. We waren ook bang voor Ger. We vonden hem eng. Zijn manier van lesgeven was totaal anders dan van de andere docenten, die hamerden alleen maar op gevoel. Je moest ‘uit jezelf putten’ en ‘bij jezelf komen’. Ze verweten mij dat ik te cerebraal was. Ik had al geaccepteerd dat dat mijn grote gebrek was. Maar toen was daar Ger. Die had helemaal niets met gevoel. We moesten gewoon de lay-out van een scenario aanhouden. Een plot schrijven in maximaal tien zinnen.’ ‘Ja, wél. Ik wilde al schrijfster worden vanaf het moment dat ik kon lezen. Tot mijn 30ste lukte dat niet. En toen maakte Ger het ineens heel simpel. Hij leerde me dat er voor alles een beste oplossing is. Dat hielp me ook enorm in het leven zelf.’ ‘Nee, totaal niet.’ ‘Ja.’ Dora’s dankbaarheid begint met een mailwisseling tussen Nicolien en Menno Hartman, de uitgever: ‘Beste Nicolien, zou Ger er iets voor voelen zijn memoires te schrijven? Zelf dacht hij aan een uitgave van de toneel- en televisieteksten van al zijn koningsdrama’s. Toneelteksten zijn het enige genre dat nog slechter verkoopt dan poëzie.’ (…) ‘Beste Menno, Ger springt eerder van de Magere Brug dan dat hij iets over zichzelf vertelt. Na vijfentwintig jaar kauwgom trekken en dwingend ondervragen weet ik nog altijd bijna niets van hem. Ik denk echter dat jij kans van slagen zou hebben als je het als volgt aanpakt…’ ‘Ja.’ ‘Nou, dat wilde ik al heel lang. Ger vertelde gewoon nóóit iets over zichzelf. Werkelijk extreem. Dan zei ik: ‘Goh, ben jij geboren in Amsterdam?’ Kreeg ik: ‘… jaa…’ En dan zei ik: ‘O, waar dan?’ En hij dan: ‘Ehhh, moeten we dit allemaal bespreken?’’ ‘Ehhh… ja…’ ‘Omdat ik bang ben belachelijk te zijn. En zeurderig en vervelend. Maar als Nicolien had aangedrongen, had ik het wel verteld, hoor.’ Nicolien: ‘Ik drong ook aan! Maar hoe meer ik dat deed, hoe meer jij je terugtrok! Echt een beetje onmenselijk. Nynke en ik noemden Ger ‘de machine’. We stelden ons voor dat hij ’s avonds in een kast ging staan en zichzelf uitzette. Ik dacht ook dat hij in een soort kale bungalow zonder spullen zou wonen. Toen ik hier een keer huiswerk kwam brengen, was ik verbijsterd dat het zo gezellig was. Een andere keer zei Ger iets als ‘dan zit ik met vrienden in Kassel’ en ik dacht: vrienden? Hij kan dus vrienden hebben.’ ‘Ik heb me drie jaar lang verzet. Ik wilde het echt niet. Kijk, autobiografisch schrijven… ja, het kán. Alles kan. In een boek autobiografische elementen gebruiken, dat snap ik. Als je been is afgezet, kun je schrijven over iemand wiens been is afgezet. Maar letterlijk over je eigen leven schrijven, dat is andere koek. Bovendien heb ik in mijn hele leven nog nooit wat meegemaakt.’ (Ger Beukenkamp groeide op in het arme Amsterdam-Noord, mocht van zijn vader niet studeren, moest in dienst, werkte voor laboratoria, waaronder het lab van Shell, verzamelde voor experimenten ‘menselijk onderzoeksmateriaal’ in illegale abortusklinieken en in een Amerikaans ziekenhuis voor veteranen, exploreerde de gayscene van de jaren tachtig, ontmoette per ongeluk John Travolta, doceerde aan de toneelschool én schreef talloze scenario’s voor toneel, tv en film.) Nicolien: ‘Ik zei op een gegeven moment: ‘Hè, Ger, doe niet zo moeilijk. Begin gewoon met iets leuks. ‘Op een zonnige dag fietste mijn moeder naar de kraamkliniek’ – hop, daar heb je je eerste zin al.’ Ger vond dit hoogst bespottelijk. Hij keek me aan en zei: ‘Mijn moeder kón niet eens fietsen.’ Nou, dat is toch razend interessant? Ze kon niet fietsen, huh? Maar hoe bewoog ze zich dan voort?’ Ger: ‘Hebben wij dit gesprek gevoerd?’ Nicolien: ‘Dit gesprek hebben wij gevoerd.’ Ger: ‘Geloof ik niks van. Nou ja. Ehhh.’ Nicolien: ‘Zo is Menno uiteindelijk met het plan gekomen om mij telkens de eerste zin van een hoofdstuk aan Ger op te laten geven. Dan had hij iets om mee aan de slag te gaan.’ Ger: ‘Het was een vertelvorm die ik nog niet kende, dat trok me over de grens. Het gaf de boel iets krankzinnigs, waardoor ik het toch wel wilde proberen.’ ‘Er zitten zinnen tussen die Ger zelf ooit tegen me gezegd heeft, zoals: De wereld begint bij de Peperstraat, dat vond ik een mooie. Verder is het veel willekeur. Of nou ja, ik probeerde hem wel te sturen… ‘Te speels’, zei de onderwijzer – en dan hoopte ik dat hij het over zijn jeugd ging hebben. Ger natuurlijk meteen weer tegenstribbelen. Ik kon beter met iets volslagen belachelijks aankomen. Zorg ervoor dat uw aangifte vóór 1 mei binnen is.’ ‘De lezer moet toch ook wat te doen hebben? Die moet zelf maar bedenken wat voor emoties er bij bepaalde gebeurtenissen horen.’ Nicolien: ‘Dat vind ik dus prettig, zeker in deze tijd waarin álles op emotie is gericht. Als je het maar voelt, is het waar. Bij mijn schrijfleerlingen ben ik het gevoel ook meer en meer gaan weghalen. Dan beschreven ze iets, een fantastisch verhaal, helemaal goed, maar dán kwam het: ‘Ik had het gevoel dat er een olifant op mijn borst ging staan, ik had het gevoel dat, enzovoorts…’ Nou, dan pakte ik mijn rode pen. Ik heb de emoties in het boek van Ger totaal niet gemist.’ ‘Nou… ik…’ Ger: ‘Zal ik even koffie gaan zetten?’ Ger: ‘O ja! Hoe wil je dat? Wil je even apart zitten? Of draai je je gewoon even om…?’ ‘Dat kan mij niets schelen.’ Nicolien: ‘Mij ook niet.’ Terwijl Ger koffie inschenkt, kijkt Nicolien gefascineerd toe hoe de spandex kolf-bh wordt aangetrokken. ‘Goh, het lijkt wel een soort Star Wars-pakje. En zit er een soort motortje aan? Ger, wist jij dit?’ Ger: ‘Nee! Werkt het hetzelfde als bij koeien?’ ‘Hoe vaak moet je dit doen?’ ‘Wil je een krentenbol?’ ‘Er waren passages die ik meteen heel mooi vond. Over het opgroeien in Noord. De beschrijving van die snoepwinkel. Dat zijn moeder getuige was van de deportatie van een grote groep Joden… Maar ook die scène waarin een soldaat, die dood is neergevallen tijdens de Nijmeegse Vierdaagse, wordt opengesneden voor vivisectie. Ger heeft dat buitengewoon goed opgeschreven. Precies met de goede details.’ ‘Er waren hele stukken die ik bijna automatisch oversloeg. Dat waren dan beschrijvingen van scenario’s die Ger ooit geschreven heeft. Ik had helemaal geen zin om dat allemaal te lezen, ik wilde gewoon door met Gers leven. Toen hebben Menno en ik – ja Ger, dit weet jij niet – elkaar stiekem even opgebeld. ‘Menno’, zei ik, ‘ik heb Ger nu twee keer uitgelegd dat hij niet al die scenario’s moet beschrijven, maar dan gaat-ie me uitleggen waarom ik dat verkeerd zie. Dus nu moet jij er maar wat van zeggen.’ Ger: ‘En dat heeft Menno gedaan.’ Nicolien: ‘Wat me verder ook opviel, was dat Ger over heel veel dingen denkt dat de lezer het niet boeiend zal vinden.’ G: ‘Hè?’ N: ‘Ja, bijvoorbeeld over die wonderlijke kerel met wie je naar Amerika gaat.’ G: ‘Paul.’ N: ‘Ja, Paul. ‘Wat er later met Paul gebeurde is nu niet interessant’, zoiets schreef je dan. Maar ik dacht: nou, dat wil ik juist wel weten! Hebben jullie nog contact? Hoe is het die man vergaan…?’ G: ‘Hij is gaan zeilen. Hij is gedesillusioneerd geraakt in zijn werk en toen heeft hij een zeilboot gekocht.’ N: ‘Voor eeuwig weggezeild…’ G: ‘Nee, hij kwam ook nog wel aan wal, hoor.’ ‘Ja, dat was ook zoiets… Kijk, tijdens het schrijven van een scenario weet ik dat er nog allemaal mensen overheen gaan; de producent, de regisseur, de dramaturg, de acteurs. Maar in een boek! Als je een regel opschrijft, ben je daar voor honderd procent verantwoordelijk voor. Tot op de komma. Daar had ik niet bij stilgestaan, toen ik eraan begon.’ Nicolien: ‘Ger mailde al snel de eerste hoofdstukken. ‘Af.’ Ik zei: ‘Nee Ger, dit is niet af, dit is een eerste versie. Er moet nog heel veel aan gebeuren. Je moet elke zin twee keer omdraaien.’ Nou, dat snapte hij helemaal niet.’ Ger: ‘Als je een zin twee keer omdraait, staat er toch weer wat er stond? Wat een gelul. Maar goed, je gaat er toch aan zitten prutsen en verdomd, voor je het weet, heb je elke zin minstens twee keer herschreven. Ik heb er uiteindelijk bijna twee jaar over gedaan.’ ‘Ja, ik heb het wel zó geschreven dat Nicolien het amusant zou vinden. Want zij amuseert mij ook met haar faxen.’ ‘Laatst schreef ze over een wespennest in een stopcontact.’ Nicolien: ‘O ja!’ Ger: ‘Iemand anders zou zeggen: ‘Ja, nou ja, een wespennest.’ Maar als Nicolien dat opschrijft… Het begint met onverklaarbaar gezoem in de slaapkamer – nou, dan lees je meteen door. En dan moet ze naar de buren, want het geluid komt uit de muur.’ N: ‘Maar die buren geloofden mij niet. Nog erger, mijn man hoorde het gezoem niet eens! Je hoort ze al tegen elkaar zeggen: ‘Ja, ja, Nicolien, die denkt dat er wespen in het stopcontact zitten. Nou, dát kan natuurlijk niet.’ Ik zag het al helemaal aankomen. Want ik héb zoiets al eens meegemaakt, met vliegen onder de vloer. De Rentokil-man die toen kwam kijken, die geloofde het niet. ‘Waar zijn die vliegen dan, mevrouwtje, ik zie ze niet.’ En ik: ‘Nee, die heb ik net opgeruimd.’ Dus uiteindelijk heb ik het stopcontact opengeschroefd en alle dooie wespen die eruit vielen laten liggen als bewijs. G: ‘Kijk, de anekdote wint het wat mij betreft van de emotie. Je kunt, als je goed bent, over een wespennest schrijven en daarmee laten zien wie je bent. Nicolien kan dat.’ ‘Nee.’ ‘Absoluut niet. Absoluut niet.’ ‘Nee, nee, nee.’ ‘Nee, ik meende het echt. Ik was zeer buikgericht. Dat is na de overgang pas een beetje afgenomen. Maar misschien, terugkijkend, bedoelde ik er misschien mee: stel je kwetsbaar op. Je buik is kwetsbaar.’ Ger: ‘Weet je, als ik Nicolien toen aan mijn buik had laten voelen, waren die faxen er niet geweest.’||https://www.volkskrant.nl/cultuur-media/nicolien-mizee-en-ger-beukenkamp-over-haar-faxboeken-en-zijn-memoires-ger-vertelde-nooit-iets-over-zichzelf-echt-een-beetje-onmenselijk~b234bfb5/
2022-08-18||Lale Gül kiest klassiekers voor haar zomerbibliotheek: ‘Ik hou van boeken over totale losers die ook nog eens verzuurd zijn’||Pieter van Woensel (pseudoniem: Amurath-Effendi) is een eigenaardige schrijver uit de 18de eeuw met wie ik kennismaakte tijdens mijn studie Nederlands aan de Vrije Universiteit in Amsterdam. Arts, geheim agent, schrijver, kritisch denker en wereldreiziger: hij was het allemaal. Zijn tegendraadse denken, gecombineerd met een groot schrijftalent, leverde teksten op waarin Van Woensel het Nederlandse volk ongezouten de waarheid vertelde. Hij gebruikt veel ironie, wat zijn werk erg onderhoudend maakt. Ook richt hij steeds retorische vragen tot de lezer, waardoor je aan het denken wordt gezet. Hij gebruikt vaak vergelijkingen om zijn standpunten uit te leggen, zoals: een schrijver zou niet schrijven als er geen lezers waren die het lazen. Net als een praatzieke niet zou praten als er geen luisteraar was. Of: als je je vinger hebt gesneden of een ander ongeluk hebt gehad, maak je na een tijdje toch weer dezelfde fout of krijg je hetzelfde ongeluk. Zo gaat dat ook met revoluties, de ene volgt op de andere.’ De auteur houdt een geestig pleidooi voor scepsis en windt zich erover op dat er in Nederland te weinig intellectuelen zijn. Er zijn sinds 1600 maar 8.000 boeken geschreven, klaagt hij: we hebben 2,5 miljoen inwoners, van wie de helft vrouw is, die liever in de spiegel kijkt dan boeken leest. En van de mannen moet tweederde handenarbeid verrichten om hun brood en boter te verdienen. Die zijn dus al verloren voor ons schrijvers. Dan hebben we nog 400 duizend mensen over, maar er zijn ook een hoop kinderen en bejaarden, dus er blijven nog maar 200 duizend over, maar dan heb je nog de katholieken die niet lezen en de paus blind vertrouwen, en de gereformeerden lezen allang niet meer, alleen het domineesbriefje. Van de 8.000 boeken gaan er 6.000 over God, dus die kun je afschrijven want die zijn totaal zinloos. De lantaarn was een poging licht te brengen in het duister van de Nederlandse samenleving door moderne onderwerpen aan te snijden als echtscheiding, voorbehoedsmiddelen en de vraag of Nederland wel geschikt was voor een democratisch bestel. Dankzij zijn jarenlange reizen over de wereld kon Van Woensel veel vergelijken en relativeren. Hij werkte in Sint-Petersburg als arts, maakte langdurige reizen door het Midden-Oosten, woonde in Istanbul en op de Krim en bezocht de Nederlandse kolonies in Zuid-Amerika. Ook op het gebied van religiekritiek was Pieter van Woensel een te bewonderen visionair, nog vóór Multatuli. Ik hoop daarom dat er binnenkort een Pieter van Woensel-leerstoel komt. Zijn Aanteekeningen, gehouden op eene reize door Turkeyen, Natoliën, de Krim en Rusland in de jaren 1784-89 (1792-1795) zijn ook zeer de moeite waard. Het is geestig om in een wereld te duiken waarin de islam veel verdienstelijker en respectabeler was dan het christendom. Bruid van de dood gaat over Sophia, die is opgegroeid in een traditioneel-islamitisch, Pakistaans gezin. Ze is nog jong en studeert in Leiden, maar haar ouders zijn al bezig met het uitzoeken van een huwelijkspartner: haar bloedeigen neef. Sophia ziet dat niet zitten en verlangt naar een andere wereld waarin ze samen kan zijn met haar liefde Alexander, die bij haar op school zit en Nederlands is (en dus niet islamitisch). Ze is met hem naar bed gegaan omdat ze graag wil leven zoals Nederlandse meisjes en gaat ervan uit dat ze daarna verkering hebben, maar of Alexander dat ook vindt, is nog maar de vraag. Ze weet niet of ze voor zichzelf moet kiezen of voor de tevredenheid van haar ouders. Alhoewel de details en omstandigheden anders zijn, komt de thematiek van dit boek erg overeen met de hamvraag in mijn eigen debuut, Ik ga leven: de spagaat tussen de dwingende omgeving die ook niet beter weet dan conformeren aan de schaamtecultuur en het verlangen naar vrijheid, waarvoor je niet durft te kiezen omdat die het definitieve verlies van je familie als gevolg heeft. Een kwestie die speelt bij veel meer islamitische tieners en twintigers in Nederland en bepalend is voor het verloop van hun leven. Sophia leeft met haar Pakistaanse ouders in het oosten, terwijl iedereen om haar heen in het westen verblijft. Ze mag ook bijna niets van haar ouders. Ondertussen heeft ze vaak contact met haar nicht Samia uit Londen, die reeds is uitgehuwelijkt. Zij kan niet vrijuit brieven schrijven, omdat de inhoud ervan door haar ouders gelezen wordt; ze moeten mailen. Het gaat slecht met Samia’s huwelijk, want haar man verbiedt haar van alles, zoals westers eten, hij scheurt haar ‘te westerse’ kleren kapot, drinkt te veel alcohol en heeft nooit seks met haar. Samia wil scheiden, maar dat mag niet van de gemeenschap, want scheiden is een schande. Het loopt niet goed af. Samia raakt buitenechtelijk zwanger van een Engelsman en als de familie erachter komt dat ze daarna abortus heeft gepleegd, wordt ze uit eerwraak vermoord door haar 15-jarige broertje. Hij komt er met een lichte straf vanaf vanwege zijn leeftijd. Sophia beseft dat ze deel uitmaakt van deze cultuur en besluit haar koffers te pakken. Ze neemt afscheid van een leven dat zwijgzaamheid als cultuurkenmerk heeft. In het nawoord zegt de schrijfster dat ze vrouwenrechten voor moslima’s wil verbeteren en dat het verhaal is gebaseerd op het incident met de Pakistaanse vrouw Samia in 1991. Ze wilde dit boek schrijven omdat ze besefte dat in Nederland eigenlijk niemand meer zou kunnen begrijpen wat de toestand van Pakistaanse meisjes is. Maar, zegt Tahir: de werkelijkheid is nog wreder dan wat zij beschreven heeft. Ik had op deze plaats ook Deborah Feldmans boek Unorthodox kunnen zetten, dat zeer de moeite waard is, maar ik kies bewust voor een boek dat eindelijk eens gaat over de onderdrukking van islamitische vrouwen. Over de rest wordt al zoveel gesproken. Voor mij is dit boek het ultieme bewijs dat literatuur een enorme kracht heeft om mensen te verbinden en bewust te maken. Je kunt na het lezen van dit werk niet anders dan invoelen wat een dementerend persoon meemaakt en hoe het is voor de dierbaren. Tijdens mijn studie leerde ik dat literatuur een manier is om orde in de chaos te scheppen, want de wereld zoals we die kennen is een en al chaos, je hebt zoveel verhalen en verhaallijnen en ontwikkelingen en personages die door elkaar heen lopen, maar in zo’n boekje van 143 bladzijden kun je je tenminste in één verhaal verdiepen, en dat kan leiden tot meer empathie. Iedereen zou dit boek gelezen moeten hebben omdat alzheimer en dementie veel voorkomen in de (westerse) wereld. Het is een unieke manier om in de huid te kruipen van iemand die geestelijk niet meer aanwezig is. ‘Hoe voel je je?’ ‘Als een schip’, zeg ik, ‘een schip, een zeilschip dat in een windstilte is terechtgekomen. En dan plotseling is er even weer wat wind, vaar ik weer. Dan heeft de wereld weer vat op me en kan ik weer meebewegen.’ Ik heb zelden een boek gelezen dat ik zo meesterlijk geschreven en tegelijkertijd zo aangrijpend vind. Ik zou willen dat ik zo kon schrijven en de lezer zo zou kunnen meezuigen in het verhaal. Je vergeet dat je woorden op een bladzijde aan het lezen bent, als lezer bevind je je gewoon in die woonkamer van Maarten Klein en Vera, of je wilt of niet: je voelt mee, je denkt mee, je zit daar tussen hen in. Het is naar mijn mening een perfecte literaire exercitie, echt een schoolvoorbeeld van wat literatuur moet zijn. Bovendien is dit boek een een ode aan de taal, want we leven zolang we ons kunnen uitdrukken. ‘Er zit verdomme nergens verhaal meer in hier.’ ‘Woorden, dat is wat energie geeft, is energie zelf. Een mens hoort van woorden te zijn. Totaal. Zo voor de hand ligt dat.’ Dit is het indringende verhaal van een competitieve en energieke arts die longkanker behandelt en zélf longkanker krijgt. Terwijl hij decennialang naast het bed van duizenden patiënten stond, ligt hij nu zelf als patiënt op bed. Dit confronteert hem met de kant van het verhaal die hij niet kende: de angst, de eenzaamheid, de liefde voor het leven dat elke dag meer uit je handen glijdt, je liefdesrelatie die verbroken wordt door de ziekte, het fysieke lijden, de reacties van de buitenwereld die je irriteren, de vernedering van het afhankelijk zijn en verpleegd worden door eigen collega’s. Mijn lichaam voelt aan als een vreemd object. Ik lig in bed en probeer me te herinneren wie ik ben. Dit lichaam, dat al meer dan vijftig jaar lang heeft aangevoeld als het mijne, kan niet van mij zijn. Alles doet pijn. Mijn ledematen, mijn borst en schouders. Mijn hoofd. Zelfs mijn buik brandt. Nu hij het allemaal aan den lijve ervaart, staat hij er steeds meer bij stil dat hij al die tijd toch niet empathisch genoeg was, hoewel hij dat wel van zichzelf dacht. ‘Als je het niet hebt, kun je niet oprecht zeggen: ‘ik begrijp het’. Je kan het niet weten. Je kan mijn moeheid niet voelen. Je kan de moeheid van een gemiddelde kankerpatiënt niet voelen.’ Maar behalve pijn en ellende brengt de ziekte hem ook het inzicht waar het leven écht om draait: liefde, familie, bewustzijn. Echte dokters huilen ook is een prachtig en eerlijk boek vol ontroering, maar ook humor. Voor mij persoonlijk erg herkenbaar omdat ik twee familieleden heb verloren aan kanker. Maar eigenlijk is het voor iedere lezer een invoelbare emotionele rollercoaster. Ik hou van vlot geschreven boeken over totale losers die ook nog eens depressief en verzuurd zijn. Daarom kon dit boek, veruit de donkerste roman van Houellebecq, niet in het rijtje ontbreken. De auteur staat bekend om zijn fascinatie voor het 19de-eeuwse realisme, naturalisme en decadentisme. Vandaar dat determinisme, erfelijkheid en de lelijkste toestanden des levens niet geschuwd worden in zijn werken. De hoofdpersoon Florent-Claude Labrouste is een 47-jarige man die beleidsmaker is op het gebied van landbouw, waar van alles mis lijkt te gaan. Zijn vriendin is er alleen maar voor zijn erfenis en gaat voortdurend vreemd. Natuurlijk moest Houellebecq ook choqueren, dus lezen we dat hij een video vindt van zijn vriendin waarin ze seks heeft met drie honden. Soit, dat had van mij niet gehoeven. Dat is een stukje dat u even moet doorstaan, helaas. Maar waar de auteur briljant in slaagt, is de lezer laten voelen hoe het is om door en door depressief te zijn. De hoofdpersoon besluit van het toneel te verdwijnen vanwege de opeenstapeling aan teleurstellingen in zijn miserabele leven en hoopt dat zijn vriendin dan vanzelf een keer terugkeert naar Japan. Hij begint ondertussen met antidepressiva die zijn serotonineniveau verhogen, waardoor hij geholpen wordt ‘de voornaamste riten van een normaal leven in een hoogontwikkelde maatschappij’ te trotseren: een minimale wasbeurt uitvoeren, eenvoudige administratieve handelingen verrichten, beperkte sociale contacten onderhouden. Dat werkt goed voor zijn gemoed, maar zijn geslachtsdeel werkt niet meer. En laat dat nou hetgeen zijn waar hij al zijn waarde uithaalt; zijn hele identiteit en mannelijke merite lijken vast te hangen aan het feit dat hij seks kan hebben. Hij wás zijn geslachtsdeel. Dus nu is hij niets meer. Labrouste kwijnt ‘ongelukkig, verbitterd en eenzaam’ weg in zijn hotelkamer. Hij blikt in de loop van het verhaal meermaals terug op zijn verleden, analyseert stapsgewijs de verkeerde levenskeuzen die uiteindelijk tot zijn depressie hebben geleid en probeert dat enigszins te herstellen door een ex van hem op te zoeken: de enige op wie hij smoorverliefd was. Maar ook dat wordt een grote teleurstelling. In het licht van de boerenprotesten in Nederland en de gele hesjes in Frankrijk is dit boek erg interessant en zelfs profetisch. Aymeric is een vriend van de hoofdpersoon en een boer met veel land. Hij doet er alles aan om goed voor zijn vee en land te zorgen, maar de zaken gaan alleen maar slechter en hij verdient niet genoeg. Na een jaar bezoekt de hoofdpersoon hem opnieuw, maar dan zit hij aan de fles en is z’n vrouw bij hem weg. De boer is heel boos en verzuurd, samen met andere boeren. Hun bestaan wordt onmogelijk gemaakt en ze gaan in verzet. Dit boek bevat lange zinnen, heel veel komma’s, heel veel analyses over de verschillen tussen mannen en vrouwen, allerlei observaties over mensen, kritiek op de bureaucratische EU, zoals het niet meer mogen roken in hotels, en is een aanklacht tegen de moderne wereld waar goddeloosheid en het verderfelijke kapitalisme de dienst uitmaken. Het boek hangt aan elkaar van de maatschappijkritiek: we zijn veel te individualistisch geworden, antidepressiva houden ons op de been, we zijn niet meer gelukkig en daarom gedoemd tot niets. Maar er zijn ook grappige opmerkingen tussendoor, zoals dat Nederland geen land is, maar hooguit een onderneming. We krijgen een inkijkje in de ideeënwereld van een authentiek rechtse man die zich niet meer thuisvoelt in onze progressieve, extreem individualistische maar ook hedonistische wereld waar de totale leegte, schaamteloosheid en morele teloorgang hoogtij vieren. Volgens hoogleraar rechtsfilosofie Andreas Kinneging deugt er niets van onze huidige moderne wereld en heeft de Verlichting louter ellende, schade en verval gebracht. Hij is tegen revoluties, tegen socialisme, tegen multiculturalisme en tegen feminisme. Hij wil terug naar een wereld waarin goed en kwaad nog helder te onderscheiden waren, waar er nog duidelijke normen en waarden golden, en noemt zichzelf dan ook geen conservatief, maar reactionair. Voor mij was dit boek totaal geen onbekend terrein, aangezien alles wat ik las exact strookte met hoe de meeste islamieten denken over de wereld. In feite lees ik de gedachten van mijn familie terug, maar dan in hoogintellectueel taalgebruik en erg geestig beschreven. Alhoewel ik het met geen enkel woord van de heer Kinneging eens ben, kan ik niet ontkennen dat het een waar genot is om zijn boek te lezen en je te verdiepen in de ideeënwereld van iemand die mij en vele anderen vreemd is en die ik nooit zo goed begrijp: die van een conservatieve ‘boze, witte’ man. En uiteindelijk moet je je ideologische vijanden goed kennen om ze te bestrijden, hetgeen ik op mijn eigen manier doe. Bovendien heeft de auteur een prachtig taalgebruik, dus het verveelt niet. Het is een gestructureerd cultuurkritisch exposé met kop en staart tegen alles wat volgens Kinneging veel te ver gaat: het onrealistische gelijkheidsdenken, het verlies van de goede smaak en de kunst, de mensheid die dommer wordt door minder te lezen, de achteruitgang van de kwaliteit van het universitair onderwijs en het nihilisme van de macht. We moeten terug naar de Griekse filosofie en het christendom die de Europese cultuur richting hebben gegeven en dus frist Kinneging ons geheugen op over Plato, Aristoteles, Augustinus en Thomas van Aquino. Een nadeel is dat de schrijver weinig wetenschappelijke onderbouwing geeft voor zijn ­beweringen; het is louter subjectief.||https://www.volkskrant.nl/cultuur-media/lale-gul-kiest-klassiekers-voor-haar-zomerbibliotheek-ik-hou-van-boeken-over-totale-losers-die-ook-nog-eens-verzuurd-zijn~b6747851/
2022-08-18||Er zijn twee categorieën internationale literaire festivals: de bezopen en de onuitstaanbare||Eind mei belandde ik in Kiel voor een literair festival. Mijn redacteur en ik werden verwacht drie dagen met andere Europese redacteuren en schrijvers op te treden en panelgesprekken te voeren, omwille van het opbouwen van een groter internationaal netwerk. Er zijn twee categorieën internationale literaire festivals: de bezopen en de onuitstaanbare. De bezopen festivals vliegen na het kennismakingsuurtje al uit de bocht door de open bar en nerveuze schrijvers die zich zonder drankmisbruik geen houding kunnen geven. Die eindigen in halve orgies op het afsluitende feest. De saaie festivals geven je geen kans te zuipen omdat het activiteitenschema bomvol wandelingen, boekhandelsbezoeken en niet-maar-toch-wel verplichte poëzielezingen staat en je tegen de tijd dat je aan het avondeten zit alleen nog huilend in je hotelbed CNN wil kijken. Die verdring je. Zo snel mogelijk. Kiel viel zonder twijfel in de tweede categorie. De eerste dag van het festival, de dag van aankomst, werden we tussen vijf uur en tien uur ’s avonds onderworpen aan een vijf uur durende voorleessessie waarbij alle dertien (!) auteurs een hoofdstuk uit hun boek voorlazen, waarna dat nog eens werd overgedaan door een acteur in het Duits. Er was per auteur twintig minuten ingepland, maar men ging daar dik overheen. Avondeten: koude pizza en gegrilde broccoli. Op dag twee, toen ik om 2 minuten over 9 de hotellobby in stapte, stond een strenge productiemedewerker in wandelschoenen me op te wachten. ‘They have left without you!’, riep ze. Ik hollen naar de festivallocatie, waar het eerste deel van de schrijvers samen met hun redacteuren werd geïnterviewd, drie kwartier per duo in slecht Engels. Na de eerste helft van de gesprekken te hebben doorstaan, lunchten we in een visrestaurant waar we gerookte zalm met smeersels kregen opgediend. Men dacht dat dat het voorgerecht was, zo klein waren de porties. De Fransen waren niet blij. Ik vroeg, in verband met allergieën, of het eten notenvrij was. De serveerster zei van niet. Of de keuken dan iets anders kon bereiden, al was het een broodje kaas? Geen sprake van. Mijn redacteur kon niet anders dan lachen, de hele weg terug naar het hotel. In de avond worstelden we ons door een niet-maar-toch-wel verplicht concert in een Kiels buurthuis. De zangeres stond erop dat er werd gedanst. De Deense schrijver glipte de zaal uit om zich aan de bar te bezatten. Ik was niet zo snel en moest het podium op. De laatste dag werd ik alsnog vergiftigd, door een koude pastaschotel waar geen gram vis in was verwerkt maar wel cashewnoten. Ik jaste in de plee van het restaurant vloekend mijn Epipen in mijn bovenbeen en spendeerde de rest van de dag kotsmisselijk in mijn hotelkamer. En ik was blij, blij dat ik de rest van het festival niet hoefde te doorstaan. Toen mijn redacteur en ik per auto de Duits-Nederlandse grens passeerden, juichte ik. Ik denk dat ik precies op dat moment alles heb verdrongen. Hoe ik me dit alles toch weer voor de geest weet te halen? Ik las Mona, een roman van de Argentijnse Pola Oloixarac, een satirische uiteenzetting over de wereld van internationale literaire festivals. Het boek eindigt met een voordracht van een IJslandse dichter aan een meer, die met zijn poëzie een watergod aanspreekt die het festival overspoelt. Zo had het moeten gaan in Kiel. Zo en niet anders.||https://www.volkskrant.nl/columns-opinie/er-zijn-twee-categorieen-internationale-literaire-festivals-de-bezopen-en-de-onuitstaanbare~bc34096b/
2022-08-18||Het was qua saaie gesprekken net alsof we in een gewoon, niet-rijdend café stonden||Het eerste deel van de reis zat er een gamende jongen naast me die gaandeweg indringender naar zweet begon te ruiken, hoewel de airconditioning van de trein prima werkte. Wellicht was het spelletje dat hij speelde spannend, maar aan zijn gezichtsuitdrukking en lichaamshouding was dat niet te zien. Alles aan hem drukte lusteloosheid uit, behalve zijn zweet. Een stukje van zijn elleboog en knie bevonden zich in de ruimte die eigenlijk bij mijn zitplaats hoorde. Je zit op mijn helft, wilde ik zeggen, zoals ik vroeger tijdens de autorit naar onze vakantiebestemming op de achterbank altijd tegen mijn broertje schreeuwde, waarna mijn moeder altijd iets snauwde als ‘koppen dicht, anders keren we nu om’. Ditzelfde schreeuwde ik nu inwendig naar mezelf, om te voorkomen dat ik verteerd zou worden door ergernis. De trein kon hier niets aan doen, hetzelfde overkwam me vaak in het vliegtuig. Alleenreizende mensen zouden niet gedwongen moeten worden een piepklein tweezitsbankje met een wildvreemde te delen, vind ik, maar dat is waarschijnlijk een egocentrische en milieuvervuilende gedachte. Bezorgdheid over het klimaat was niet de reden dat ik met de trein naar Frankrijk ging. De trein was voor deze reis het meest praktische vervoermiddel. Maar er is, naast alle andere heel erge crises, ook een ander klein crisisje: de reiscrisis. Precies op het moment dat Schiphol is geïmplodeerd, zijn er ook problemen met de Thalys. Ze staan uren stil op het spoor zonder airco, waarna verhitte reizigers ruiten stukslaan, en ook vallen er elke dag een paar uit. Mensen stranden in Brussel en moeten zelf maar uitzoeken hoe ze de nacht overleven en er zijn ook treinen die helemaal niet vertrekken. In de Thalys waar ik in zat stonden wat mensen verdwaasd in het gangpad. Ze hadden voor de vorige trein gereserveerd, maar die was geannuleerd. Deze, een trein later, zat vol, dus ze moesten staan. We hadden een kwartier vertraging. Dat boeide niemand, ook de zwetende jongen kon het niets schelen – of wel, maar hij was uitdrukkingsloos – terwijl het voor mij extra spannend was, want ik moest voor de overstap een klein stukje met de Parijse metro en mijn tijd was al krap. Maar ik arriveerde op tijd en ging opgelucht zitten in een andere, dit keer Franse, hogesnelheidstrein. Van de Franse spoorwegen had ik dagen eerder al een montere mail ontvangen waarin ze uitlegden dat het warm was en dat treinen soms stukgaan. Neem vooral veel water mee, stond er. Een gewaarschuwd mens telt voor twee, dus ik sleepte drie literflessen spa blauw mee in een rugtas, als een goed voorbereide dromedaris. Mijn kroegvriend Michiel zat ook in deze trein (maar dan in de eerste klas). Dit was niet toevallig, we waren op weg naar dezelfde bestemming: een stel vrienden in een prachtig vakantiehuis. We ontmoetten elkaar in de restauratie, aan een paarse perspex statafel in de vorm van de letter Y. De Franse barman die twee smerige koffie voor ons maakte, bleek vaak in Nederland te zijn geweest. Hij sprak wat Nederlands, en zijn uitspraak was behoorlijk goed. Je kon horen dat hij lang had geoefend op de G’s. Hij vertelde ons dingen die we al wisten over Nederland, namelijk dat het erg duur is geworden, dat hotels niet meer te betalen zijn en dat het vol zit met toeristen, maar omdat hij het in gebrekkig Nederlands vertelde klonk het toch exotisch. Ik voelde wat sympathie voor de man, want hij vertelde dat hij van metal hield, maar toch begon ik me na een tijdje te vervelen. Ik keek uit het raam naar het landschap tussen Reims en Nancy, terwijl Michiel de conversatie voortzette. Het was qua saaie gesprekken net alsof we in een gewoon, niet rijdend, café stonden. Treinreizen is, ondanks de problemen met hogesnelheidslijnen, vergeleken met vliegen eigenlijk vrij geweldig.||https://www.volkskrant.nl/columns-opinie/het-was-qua-saaie-gesprekken-net-alsof-we-in-een-gewoon-niet-rijdend-cafe-stonden~bb31a930/
2022-08-18||De laatste loodjes zijn het zwaarst, maar na deze Zomerquiz bent u klaar!||Deze zomerquiz bestaat uit zes afleveringen. Deze laatste week hebben we vijf vragen voor u. Elk antwoord levert een letter op, van die vijf letters kunt u een woord maken. Na zes weken quizzen en puzzelen, kunt u nu tot een correcte oplossing komen. Daarvoor heeft u ook de zes (geprinte) afleveringen nodig. Mail die oplossing (dus niet het woord van deze week) vóór 29 augustus naar: zomerquiz@volkskrant.nl om kans te maken op een prijs. Let op: het is handig onderstaande afbeelding te printen. 1. Serieuze popmuziek en niet al te serieuze animatiefilms gaan de laatste jaren goed samen. Zo heeft een Amerikaanse rappende boyband de ziel verkocht aan gele fantasiekarakters die zweren bij bedrijfskleding. Hoe heten die figuren? Eerste letter. 2. Deze comédienne maakte dit voorjaar haar zwangerschap bekend en zegt daardoor prompt uit de cast van een Nederlandse jeugdfilm te zijn gegooid. Eerste letter voornaam. 3. Woordgraptogram*. Wapens (gratis in Engeland) waar zzp’ers mee werken. Derde letter. * Een cryptische omschrijving van een niet-bestaand woord (woordgrap). 4. ‘Verwacht veel rococo’ schreven we over de komende editie van het Festival Oude Muziek. In welke (oude) stad moet u daarvoor wezen? Eerste letter. 5. Een Amerikaanse singer-songwriter heeft de bijnaam ‘astral folk goddess’ en had in de zomer van 1967 een nummer-1-hit. Hoe heette dat liedje over iemand met ‘stormachtige ogen’? Eerste letter. De hoofdprijs is een e-bike, de Ampler Curt of een vergelijkbaar model, t.w.v. 3.190 euro. Onder de correcte inzenders verloten wij bovendien tien gesigneerde en genummerde ingelijste prints van een speciale editie die Timber Sommerdijk voor deze zomerquiz maakte (t.w.v. 500 euro, 300 grams fine art print, oplage van tien). Daarnaast verloten we onder de correcte inzenders twintig keer Het Woordgraptogramboek (t.w.v. 22,99 euro), gesigneerd door woordgraptogrammaker Wisse Beets. Dit boek verschijnt op 20 oktober bij uitgeverij Loopvis. De uitslag wordt bekendgemaakt in het magazine van 17 september. Over de uitslag kan niet worden gecorrespondeerd.||https://www.volkskrant.nl/beter-leven/de-laatste-loodjes-zijn-het-zwaarst-maar-na-deze-zomerquiz-bent-u-klaar~b889bc8a/
2022-08-18||Zo simpel kan lekker eten zijn: drie Griekse gerechtjes die zo op de campingtafel staan||Ook deze zomer blijft Van Boven voor u zorgen. Met oersimpel vakantievoer, dat u in uw vakantiehuisje, caravan of tent kunt bereiden. Met zo min mogelijk pannen (ik houd het zo veel mogelijk bij één pan), geen ingrediënten uit het keukenkastje van thuis en met boodschappen die doorgaans bij elke (super)markt wel te vinden zijn. Zes weken lang geef ik u recepten voor een makkelijk hoofdgerecht, een salade óf voor- of lunchgerecht en een toetje óf drankje. Ik ben verslaafd aan dille, wat verrassend goed bij dit recept past. Maar vervang die gerust als u er geen fan van bent. Peterselie, basilicum, verse oregano: alles werkt in deze orzo. Meng de olie, bijna alle dille en een flinke snuf zout en peper in een schaaltje. Giet de inhoud van het blikje polpo in een hapjespan. Vul het blikje met water en giet het erbij. Voeg de knoflook toe en wat zout en peper. Breng aan de kook en giet al roerende de orzo erdoor. Draai het vuur wat lager en laat de orzo in de saus garen. Dit duurt hooguit 10 minuten. Roer de citroenrasp erdoor en de dille-olie. Schep bijna alle feta erdoor en dien de pasta op, bestrooid met de laatste feta en de achtergehouden dille. Skordalia is een traditionele Griekse saus gemaakt met veel knoflook en brood of aardappel als bindmiddel. Ik vervang dat bindmiddel hier door witte bonen en laat de noten uit de saus bijna heel, waardoor het meer een salade wordt dan een traditionele dip. Rooster de noten wel even in een droge koekenpan. Als u zo weinig ingrediënten gebruikt, wordt de smaak (en de crunch!) van de noten ineens essentieel. Meng alles goed en dien op met lekker brood erbij. Wie zin heeft om te hakken of een vijzel heeft meegenomen, maalt de salade (of de restjes) alsnog fijn als smeersel. Ook lekker op brood met een schijf tomaat erop of eronder. Dit dessert maakte mijn moeder al voor me toen ik nog klein was. Zo simpel kan lekker eten zijn. Meloenen zijn er midzomer te kust en te keur. Ik gebruik hier een galiameloen, maar een cantaloupe of honingmeloen kan natuurlijk ook. Ook nog lekker met een paar zoutflakes erover, dat brengt alle zoetigheid van de honing een beetje in balans. Dat laat ik aan u. Snij de meloen doormidden en vervolgens in 8 gelijke parten. Verwijder de zaadlijsten en snij het vruchtvlees los van de schil. Laat ze wel in de schillen liggen, want die lenen zich goed als ‘bordje’. Snij de bootjes meloen in stukjes. Meng de tijm door de honing en lepel die over de stukjes meloen. Bestuif met kaneel en steek prikkers in elk partje. Dien op als toetje. Of als ontbijt, dat kan ook.||https://www.volkskrant.nl/beter-leven/zo-simpel-kan-lekker-eten-zijn-drie-griekse-gerechtjes-die-zo-op-de-campingtafel-staan~b840c5cd/
2022-08-18||Stilte, aandacht en liefde in de Noord-Hollandse polder||Wonderlijk toch, hoe dat werkt met stilte. Je hebt íéts van geluid nodig, iets kleins, iets zachts in de verte, en pas dan besef je hoe stil de rest is. Hoor je niets, dan hoor je niets, dus ook de stilte niet. Aan de Grote Sloot in Schagerbrug is het zo stil vanavond, juist omdat we net genoeg horen. De wind die ruist in het riet, een tractor die ergens een erf op draait, geroezemoes van een terras – daarover straks meer. Eerst het landschap. In het kort: zo plat als een dubbeltje. Het vlakke land, dat vecht in de winter en juicht in de zomer, zoals Jacques Brel het bezong. Maar het is de Noord-Hollandse variant, met aan de ene kant de Westfriese Omringdijk en aan de andere kant de duinen. Dwars erdoorheen loopt de Grote Sloot, een kaarsrechte streep water met één knik, ergens tussen Schagerbrug en Sint-Maartensbrug, omgeven met boerderijen die er vaak al eeuwen staan. Oer-Hollandse taferelen moeten dat zijn geweest, met de volgemolken melkbussen aan de kade, opgepikt per platte boot en meer van die Dik Trom-scènes zonder één op z’n kop gehangen Nederlandse vlag erbij. Die zien we vanavond trouwens ook niet als we gaan zitten bij Brasserie de Keuken, dat een terras heeft uitgestald aan het water naast een brug. Hoog riet, waterlelies en een briesje, of noem het maar een bries eigenlijk, want wind waait lekker als het een aanloop mag nemen zoals hier. Geen boer van vroeger had kunnen vermoeden dat we er nu zó bij zouden zitten op deze plek, onder een parasol met geknoopte vlechtjes, met een glas sauvignon blanc (Fattori) en focaccia met peer en gorgonzola. Die laatste blijkt een voorbode voor een menu dat met aandacht en liefde in elkaar zit. Vijf gangen, en de aftrap is voor dungesneden picanha, het staartdeel van de rund, opgevrolijkt met basilicum, radijs en een krokantje van oude kaas. Voor het vlees rijden ze speciaal naar een slager in Hoorn horen we, en inderdaad: lekker. In de keuken staat Manon de Waard samen met haar geliefde Martijn van Zwieten. Ze werden al een paar keer gevraagd om op deze plek iets te beginnen, maar altijd dachten ze: dat nooit, daar is niks, dat kennen we te goed. Want De Waard groeide hier op en heeft iedereen hier nog wonen aan de Grote Sloot, op de een of andere manier kom je er niet weg. Die achternaam, dat is trouwens een bekende hier. De Waard is van de tenten, een begrip in Nederlandse kampeerkringen. De oprichter is de opa van de chef en even verderop ligt duincamping De Lepelaar, ooit ontstaan als testterrein voor de tenten die beroemd zijn om hun ingenieuze ontwerpen. Iconisch ook, met die kenmerkende beige tint. Je zou kunnen zeggen dat het een type mens is dat in De Waard-tenten de wereld in trekt, maar die verhandeling houdt u tegoed. Feit is wel: het idee voor Brasserie de Keuken ontstond in een De Waard. Na een paar horecapogingen elders wisten ze het even niet meer. Van Zwieten en De Waard vertrokken naar Italië, tent mee. Eind september, dus alles dicht, onweersbuien en slagregen. En toen gingen ze fantaseren, toch eens een tekeningetje gemaakt, en ja hoor, na een maand in een De Waard-tent – die doorstond de Piemontse herfst glansrijk – besloten ze: we beginnen zelf iets. Toch daar, toch de Grote Sloot. Of de Côte de Sloot, zoals ze hem nu noemen nadat ze er zelf een vleugje Frankrijk aan hebben gegeven. Of Italië, wat u wil. Nu er even geen kok te vinden valt, koken ze er zelf. Maar dat kunnen ze. We merken het ook weer bij de lamsnek en -bout die fijn uit de verf komen met een lauwwarme puree van knolselderij en een jus van knoflook en tijm. Daarbij nog een partje ingemaakte puntarelle, een soort artisjokhart maar dan helemaal anders. En meer nog. Kabeljauw met een opperdoezer in parmaham gerold, sugarsnaps en een beurre blanc van garnalen. Cheesecake toe, met passievrucht en een bodem van bastogne, begeleid met bloedsinaasappelijs, rood fruit en een mousse van champagne en perzik – als je het allemaal doet, hoef je ook niet te kiezen. Echt ingewikkeld wordt het nooit, lekker is het wel. En vol, want het is ze gelukt: er is leven gekomen bij dat bruggetje, bij die sloot, bij dat pláátje dat altijd alleen een plaatje was. Als we weglopen, de brug over en verder de Grote Sloot af, verstomt het geluid van het terras. En doordat de wind is gaan liggen, horen we ook het ruisen van het riet niet meer. Er is geen verkeer, de zee is net te ver en dan overvalt het ons: we horen niets meer. Heel even dan, tot we toch nog twee glazen horen klinken en we niet meer niets horen, maar juist daarom de grandioze stilte.||https://www.volkskrant.nl/beter-leven/stilte-aandacht-en-liefde-in-de-noord-hollandse-polder~bace53de/
2022-08-18||Milanese ‘sciura’s’ zijn altijd tot in de puntjes verzorgd – comfort komt op de laatste plek||Als één stijl het modebeeld van de laatste vijf à tien jaar domineert, is het wel de casual look. Corona krijgt vaak de schuld, maar de trend was eigenlijk al een paar jaar eerder ingezet met de opkomst van normcore en athleisure. Goed nieuws voor onze lichamen, die nu altijd comfortabele kleren kunnen dragen, of we nou thuis, op ons werk of op een feestje zijn. Maar onze ogen, willen die niet eens wat anders zien dan hoodies, leggings en sneakers? Verlangen die niet af en toe terug naar tijden waarin mensen nog een beetje hun best deden, ook al zat de resulterende outfit niet per se lekker? Gelukkig is de kunst van het geven van een fuck als het gaat om aankleden nog niet helemaal verloren gegaan. Kijk bijvoorbeeld naar Italië. En dan vooral naar de stijl die ‘sciura glam’ wordt genoemd, naar het gelijknamige instagramaccount dat een student tandheelkunde uit het zuiden van Italië in 2016 begon. Hij verhuisde naar Milaan en raakte onder de indruk van de stijl van de rijke, oudere vrouwen (sciura is het Milanese woord voor zo’n dame) die hij daar op straat en op terrassen zag pronken. Pronken inderdaad, met kunstig gecoiffeerd haar, een overdaad aan poweraccessoires zoals grote zonnebrillen en dure tassen, behangen met juwelen en gekleed in tot in de puntjes verzorgde outfits met daaronder vanzelfsprekend een paar hakken. ‘Deze vrouwen gaan naar de kruidenier in Gucci en Prada’, aldus Angelo van @sciuraglam (zijn achternaam houdt hij geheim). Daarmee positioneren zij zich lijnrecht tegenover de heersende casual mores. Zijn er bijvoorbeeld nog mensen die zich extra optutten als ze gaan vliegen, zoals vroeger? Een sciura zou het niet in haar hoofd halen om in een loungepyjama met sloffen een vliegtuig te betreden. Zij begeeft zich nog immer in vol ‘airport chic’ ornaat tussen de joggingpakken. Comfort komt op de laatste plek en ze doet al helemaal niet aan minimalisme, want: ‘If you’ve got it, flaunt it’. En als je het niet hebt, moet je het alsnog ‘flaunten’, met andere woorden: gij zult pronken! Zo overduidelijk veel aandacht aan je uiterlijk besteden en daar vervolgens zo vol overgave mee showen was een beetje ouderwets geworden. Maar als tegenwicht aan het huidige straatbeeld is dat eigenlijk wel weer verfrissend.||https://www.volkskrant.nl/cultuur-media/milanese-sciura-s-zijn-altijd-tot-in-de-puntjes-verzorgd-comfort-komt-op-de-laatste-plek~b32b0e0a/
2022-08-18||En altijd stelde haar moeder op de terugweg dezelfde vraag||‘Wat denk je, staat ons huis er nog?’Een zomerse zondagavond in de vroege jaren negentig. We zitten in de auto op de terugweg van de Veluwe. Daar hebben we een stacaravan waar we ieder weekend naartoe gaan. Het is een kinderparadijs: uren spelen in de bossen, wandelen met de hondjes, hutten bouwen en kastanjes verzamelen. Blosjes op de wangen en boskleren aan, ons huis in Amsterdam-Noord als verre vriend die verder geen aandacht behoeft. En iedere week stelt mijn moeder op hetzelfde punt van de route – het stoplicht om de hoek – diezelfde vraag. ‘Wat denk je, staat ons huis er nog?’ Mijn kinderbrein nam dit soort rare vragen van volwassenen voor lief. Ze spraken tot de verbeelding, zetten aan tot nadenken. Ik zag ons huis voor me: de grote zilveren nieuwbouwpui, de drie verdiepingen, de twee-onder-een-kapconstructie, de tuin. En ik probeerde voor me te zien hoe dat grote huis dan zou verdwijnen. ‘Zou het zijn meegenomen? Uitgesloten. Het past niet op een vrachtwagen want daar is het te groot voor. Zou het zijn weggelopen? Kan ook niet, want het heeft geen voeten om zich mee te verplaatsen. En als het zelf was vertrokken, waar zou het dan heen zijn? En waarom? Vond hij ons niet leuk meer? We hadden het toch goed, samen? Of zou het zijn weggeblazen door een harde wind, of door de boze wolf van de drie biggetjes?’ Alles bij elkaar opgeteld, kon ik maar tot één conclusie komen: ons huis zou er waarschijnlijk nog staan. Ik werd ouder, de puberteit deed haar intrede. Mijn moeder bleef de vraag stellen, en ik begon me zorgen over haar te maken. Wilde ze zélf gerustgesteld worden? ‘Ik denk het wel hoor, mama!’, probeerde ik. Ze keek me aan via de achteruitkijkspiegel. Een blik die niet bezorgd aandeed, eerder geamuseerd. ‘Ja? Weet je dat zeker?’, reageerde ze. De jaren bleven vorderen, de vraag werd steeds opnieuw gesteld en mijn zorgen gingen over in ergernis. Ik snauwde in de hoogtijdagen van mijn puberteit alleen maar ‘Ja Jezus mam, túúrlijk staat ons huis er nog.’ Ik had overigens altijd gelijk. Dit jaar is mijn moeder tien jaar dood. Ze heeft mijn kinderen nooit ontmoet, de oudste is 2 jaar. Onze tropenjaren zijn gevuld met korte nachten, luiers verschonen, heel veel driftbuien, huis verbouwen, carrièrestappen: onze blik gericht op de toekomst. Meestal geen tijd om na te denken over de doden. Meestal voelt mijn moeder heel ver weg. Tot ik laatst mijn wijk inreed met mijn oudste voor op de fiets. In zijn ene hand een half afgekloven krentenbol, zijn andere hand steevast wijzend naar een voorbijkomend object. ‘Kijk, politieauto!’, zegt hij al wijzend naar de handhaving. Ik reken het goed. ‘Wat is dat?’, naar iets waar ik de naam niet van weet. ‘Een ladder’, bluf ik. Het antwoord stelt hem tevreden. Zijn hand alweer op weg naar het volgende dat benoemd moet worden. Een gezellig ritje, met het geluid van continu dreumesgeklets, dat door mij wordt onderbroken. Opeens hoor ik mezelf namelijk zeggen: ‘Wat denk je, staat ons huis er nog?’ En ja hoor, het stond er nog.||https://www.volkskrant.nl/columns-opinie/en-altijd-stelde-haar-moeder-op-de-terugweg-dezelfde-vraag~b2f28a0f/
2022-08-18||‘Ik was een combinatie van heel aanwezig en heel verlegen. Nog steeds eigenlijk’||‘Er zijn best wat foto’s en filmpjes van toen ik klein was, maar ik weet niet of ik daardoor een beeld heb van wie ik was, of het echte herinneringen zijn. Als ik mijn vader vraag hoe ik als klein meisje was, zegt hij: ‘Jaaa, héél makkelijk.’ Er is niks makkelijks aan kinderen, dus volgens mij is hij dat allemaal vergeten en heeft hij gewoon de leuke dingen onthouden. Ik bedoel: wij zijn net voor het eerst met onze dochter van anderhalf jaar een week naar Portugal geweest. Ik weet niet hoor, maar ze hadden me ook wel van tevoren mogen vertellen dat dat dus vooral loodzwaar is. Maar goed, dit beeld herinner ik me nog wel. Witte broodjes met hagelslag, en dan het liefst zo plat mogelijk gedrukt, en Doekje. Dat is die lap die achter mijn rug ligt. Die sleep ik al mijn hele leven met me mee, toen ik klein was ook letterlijk, ik heb ’m nog steeds. Hij ligt tussen de rand van mijn bed en het matras en is inmiddels zo voddig dat mijn vriend ’m de Dread noemt. Ik moet hem maar gaan inlijsten of zo. Wat ik me ook nog herinner, is dat ik een combinatie was van heel aanwezig en heel verlegen. Dat heb ik eigenlijk nog steeds: ik kan een grote bek hebben en supersociaal zijn, maar ook awkward en pleaserig. En ja, dat cliché van verkleden en toneelstukjes klopt bij mij ook. ‘Ga maar zitten, er is een voorstelling!’ Ik heb het idee dat mijn ouders mijn hele jeugd naar me moesten kijken, die arme mensen.’ ‘Zo veel interviews zijn over de dood van mijn moeder gegaan, dat ik vind dat ik daar inmiddels wel genoeg over heb gezegd. Maar ja, als ik het over bepalende momenten in mijn leven heb, dan was dat wel het grootste. Hier ben ik 12 of 13, met blondspray in mijn haar trouwens, ze overleed toen ik 11 was. Een middelvinger ja, zo voelde ik me vaak. Je moet overleven. Mijn kindertijd was voorbij, we waren met z’n drieën over – mijn broer, vader en ik – en ik was opeens ‘de vrouw in huis’, waardoor ik wat meer verzorgende taken overnam. Daarnaast bestond mijn gewone leven, met school, vriendinnen, jongens, ’s nachts uit huis klimmen en naar disco Het Karrewiel, net over de grens in België. Allemaal een kwestie van de knop omzetten en meedoen. Dat kon ik, maar mijn verdriet stopte ik weg. Misschien dat daarom mijn werk nog weleens in het teken van rouw wil staan. Je moet er uiteindelijk toch iets mee, hè? Het heeft me ook wel wat opgeleverd, voor zover je ooit winst wil toekennen aan iets wat geen enkel kind zou moeten meemaken. Ik heb een heel goede band met mijn vader gekregen, iets wat misschien anders minder was geweest omdat mijn ouders scheidden toen ik 3 was. Ik ben weerbaarder en misschien ook wel wat harder geworden. Dat overleven, het gevoel van kop op als je verdrietig of angstig bent omdat daar geen ruimte voor is, heeft ervoor gezorgd dat ik zoiets raars kan doen als op een podium staan. Dat neemt allemaal niet weg dat ik gewoon nog kan janken als ik supermooie Nike Air Max’ zie staan en ze blijken er niet in mijn maat te zijn.’ ‘Dit ben ik op mijn 24ste samen met mijn broer Boudewijn, die trouwens helemaal geen Boudewijn-type is. Hij is anderhalf jaar ouder dan ik. We waren op een festival in Amsterdam en dit was een episch moment, toevallig vastgelegd door een vriendin. We zingen hier mee met het nummer Together Again van Janet Jackson, dat erover gaat dat je elkaar ooit weer terugziet. Toen mijn moeder overleed was het een grote hit, de tekst ervan hebben we op haar begrafenis in de kerk voorgelezen. Tussen toen en dit moment zorgde het liedje altijd voor een knoop in mijn maag als ik het toevallig ergens hoorde. Maar hier voelde het voor het eerst fijn, als een mooi moment in plaats van moeilijk en confronterend. Als dat liedje langskomt zie ik het toch als een soort teken, ook al ben ik eigenlijk te rationeel voor die gedachte. Verder was deze tijd een soort overgangsfase. Ik was net klaar met school en zat te wachten tot de wereld me ging bellen. Niemand. Dus ik had allemaal baantjes om zo te kunnen sparen voor mijn eerste cabaretshow. Ik zat achter de kassa bij het Bijlmer Parktheater, ben de begroetbeer in Dierenpark Amersfoort geweest, en ook een wachtverzachter op Schiphol, die hadden ze toen nog. Dan moest ik liedjes zingen en foto’s maken terwijl mensen in de rij stonden. Niet heel leuk, want ze dachten dat het geld kostte en joegen me weg – totdat ik riep dat het gratis was, toen wilden ze juist wel allemaal op de foto. Nou ja, al snel begon het balletje te rollen en sindsdien is het goed gegaan, dus daar is geen zielig verhaal uit te trekken. Ik was in deze tijd niet per se vol zelfvertrouwen, maar ik barstte van de ambitie en was een megaharde werker. Ik had plánnen. Mijn grote voordeel is dat ik me toen ook al overal goed doorheen kon bluffen. Bij alles wat ik eng vond, dacht ik gewoon: aaah fuck it, ik doe het gewoon. Dat heeft ervoor gezorgd dat ik ben waar ik nu ben, met genoeg vrijheid om mijn eigen dingen te doen.’ ‘Zo’n foto als deze moet er ook wel bij. Zwanger. Een kind. Jaaa, prachtig. Niks meer aan doen. Alle clichés zijn waar: intens, te gek, relativerend, ego weg – al komt dat hopelijk weer terug – het kotsen, de rugpijn en de kleine wereld waarin je belandt, het hele ‘je krijgt er zoveel voor terug’ en dat zo’n eerste vakantie nogal doorbijten is. Ik heb een herwaardering gekregen voor clichés. Ik vond ze altijd iets om bij uit de buurt te blijven, zo van: nee zeg, wegwezen met die ode aan de middelmatigheid. Nu weet ik dat het leven aan elkaar hangt van de clichés. Als íéts niet kan, is het het hebben van een originele gedachte of een authentiek gevoel over het krijgen van een kind. Het is zelfs een cliché om te zeggen dat alle clichés wáár zijn, jezus. Over wensen en dromen heb ik ook niks te melden. Als ik ooit in mijn leven de tijd stil kon zetten, zou ik nu op de knop drukken. Ik denk alleen maar: ik vind het wel even goed zo. Als voorlopig niemand doodgaat, we gezond blijven en mijn kind goed gaat... snap je? Het kan vanaf nu alleen nog maar bergafwaarts gaan, haha. Het enige wat ik graag wil is meer duplo, en dat ik dan in m’n eentje geweldige, symmetrische bouwwerken kan maken zonder dat mijn dochter de boel sloopt.’||https://www.volkskrant.nl/mensen/ik-was-een-combinatie-van-heel-aanwezig-en-heel-verlegen-nog-steeds-eigenlijk~b62452f5/
2022-08-18||Natuur in de Rotterdamse haven? Jazeker, leg deze fietsroute maar eens af||Een natuurtrip in de Rotterdamse haven. Op de elektrische fiets. Dat is makkelijk gezegd, maar de Rotterdamse haven is groot, 12.700 hectare om tamelijk precies te zijn, met een lengte van rond de 40 kilometer, en dat verdeeld tussen verschillende ‘eilanden’ of landtongen. Een labyrint van kanalen, rivieren, watergangen, bruggen, dijken, wegen, spoorrails, opgespoten vlaktes en vooral: bedrijventerreinen, opslagtanks, schepen, kranen, containers, en fabrieken met onontwarbare knopen van leidingen die soms vreemde geuren verspreiden. En natuur, soms tegen de stroom in, soms gewenst. Met de veerboot steken we vanaf Maassluis de Nieuwe Waterweg over, met ruiende knobbelzwanen langs de oevers. Ze vinden hier genoeg algen tussen de stenen, en zijn veilig voor roofdieren in deze kwetsbare periode waarin ze niet kunnen vliegen, verklaart André De Baerdemaeker van Bureau Stadsnatuur in Rotterdam, hij is onze gids vandaag. We rijden over landtong Rozenburg, en zien tussen het fietspad en het water brede bermen met wilde planten. Aan de andere kant van het fietspad ligt het Calandpark. Het is opgespoten land, inmiddels deels bos, waar Schotse hooglanders en konikpaarden lopen. Door het gebied liggen leidingstroken, met ondergrondse buizen die olie, gas en chemicaliën transporteren. Deze leidingstroken zijn het geheime wapen van de Rotterdamse haven, vanuit natuurperspectief gezien. Er kan niet op worden gebouwd, en delen van de gebieden kunnen niet al te zeer begroeid raken. Die worden begraasd of gemaaid, en daar profiteren wilde planten van, zoals orchideeën. Nergens in de wijde omtrek tref je zoveel soorten vlinders. In het gebied zijn ook plassen en poelen, met ganzen, eenden, rietvogels. Er broeden scholeksters en kieviten. Wij houden even halt op het fietspad en noteren icarusblauwtjes, zandoogjes, koolwitjes, atalanta’s tussen de bramen, bezemkruiskruid, kaardebol, peen, luzerne. Putters en kneutjes vliegen heen en weer tussen distels en andere planten, een groep spreeuwen tegen de achtergrond van een voorbijglijdend zeeschip. Zwartkopjes, heggenmussen, een grote bonte specht. Een paar oeverzwaluwen cirkelen boven het fietspad. Een typische havensoort die oeverzwaluw; wandjes genoeg om in te nestelen. Langs de Neckarweg staan populieren, met een buizerdnest. Hier leeft een al jaren tamelijk beruchte buizerd. Hij vliegt fietsers naar het hoofd, in de broedtijd, als het nest beschermd dient te worden. Vanwege de roofvogel plaatste het Havenbedrijf een waarschuwingsbord: pas op: buizerd! De jongen zijn al een tijdje uitgevlogen, dus het gevaar is nu voorbij. Verderop, op een richel van een olietank, zit er wel eentje. Voor roofvogels is er hier in het havengebied voedsel genoeg, zoals muizen en konijnen. Nestgelegenheid is er ook, bijvoorbeeld in de vorm van de lange rijen populieren langs sommige wegen. Slechtvalken leven ook in het havengebied, er zijn hoge uitkijkposten en broedplekken in de vorm van hoogspanningsmasten en fabriekspijpen. Dat is niet altijd zonder risico voor de vogels. Er zijn al slechtvalken aangetroffen met verbrande vleugels. Een lange leidingstrook, langs de Moezelweg. Een kilometerslange en tientallen meters brede strook met ondergrondse leidingen en bovengronds een lage, kleurrijke jungle van wilde planten, met slangenkruid, met luzerne, met klavers, met streepzaad en nog veel meer. Je zou het best een natuurgebied kunnen noemen. Het wemelt hier van de bijen, zweefvliegen, vlinders en andere insecten. Een goed konijnengebied ook, en aan muizenholletjes is hier evenmin een gebrek. En dat alles tegen een overdonderende achtergrond van opslagtanks, raffinaderijen en chemische industrie. Tussen twee terreinen met enorme opslagtanks staan hoogspanningsmasten. Daarvan zijn er veel in dit havengebied. Onder de draden en in de directe omtrek van die masten is geen bedrijfsmatige activiteit mogelijk, en hier is er dan ook een bosje ontstaan. Omdat de masten wel bereikbaar moeten zijn, worden er af en toe stroken gemaaid. In de populieren aan de rand broeden afwisselend haviken en buizerds, nu zweeft er een torenvalk boven. ’s Avonds kun je hier reeën aantreffen. Zoogdieren zijn er sowieso veel in de haven. Waar natuurbeheerders smachten naar meer konijnen in de duinen en op de hogere zandgronden, waar ze van groot nut zijn, is het Rotterdamse havengebied, waar ze juist minder gewenst zijn, zo ongeveer het beste gebied voor konijnen in Nederland. Het Geuzenbos behoort officieel tot het Rotterdamse havengebied, maar vormt in feite de verbinding tussen de haven en de duinen van Voorne. Ook hier liggen leidingstroken waar orchideeën en andere duinsoorten bloeien. Een kudde taurossen, die hier begrazen, staan rond de drooggevallen amfibieënpoel. De poel is speciaal aangelegd voor rugstreeppadden. De beschermde rugstreeppad was ooit de schrik van de haven. De dieren moeten het hebben van tijdelijke, of vaak droogvallende plasjes waar nog geen natuurlijke vijanden leven. Dus was bijna ieder plasje op een zojuist ontgonnen bedrijventerrein interessant en bedreigde het nieuwbouwactiviteiten. De oplossing kwam er door kunstmatige poelen te graven voor rugstreeppadden op plekken waar ze niemand in de weg zitten, gecombineerd met inspanningen om vestiging op bedrijventerreinen juist te voorkomen. Op de Prinses Máximaweg, op de Maasvlakte staat een zogenoemd vogelkijkscherm, aangelegd door het Havenbedrijf zelf. Hier kun je uitkijken op de ‘vogelvallei’ met vogels van de delta. Plasjes, eilandjes, een oeverzwaluwwand. Een lepelaar, oeverzwaluwen, tafeleenden, krakeenden, zwermen spreeuwen, veel witte kwikstaarten, en vooral, pal voor het scherm: twee oeverlopers. Aan de overkant van de vallei is nog een kijkscherm, daar kwam ook een rustplaats voor truckers, waardoor een deel van de vogelvallei weer moest wijken. In ruil daarvoor kreeg de rest van de vallei een beschermde status. Zo gaat dat in de Rotterdamse haven, zegt André De Baerdemaeker, het is ‘geven en nemen.’ Voorbij de Slufter, een enorm depot voor verontreinigd baggerslib, is er uitzicht op zee. Honderden scholeksters op het strand bij de branding. En ook zien we er grote sterns en, even verderop, eidereenden. Daarna: zeehonden op een zandbank. Achter ons het geluid van de wieken van enorme windturbines. Het is hier vooral groots en weids. Nog een natuurtroef in het havengebied: braakliggende grond, (nog) niet uitgegeven, op of tussen de bedrijventerreinen; een vorm van tijdelijke natuur. Op de terugweg, op de Moezelweg, vlak voor de imposante olieopslagtanks van Vopak, zien we een bruine kiekendief boven een bedrijventerrein met plassen, poelen en een bosje. De bruine kiekendief heeft hier zijn broedgebied. Dit is, denkt De Baerdemaeker, het enige broedgeval in Rotterdam.||https://www.volkskrant.nl/mensen/natuur-in-de-rotterdamse-haven-jazeker-leg-deze-fietsroute-maar-eens-af~bc4d589a/
2022-08-18||Interview met... Maxim Hartman||MH: ‘Oké.’ Iets nieuws is iedere werkdag te beluisteren via Spotify en andere podcastkanalen.||https://www.volkskrant.nl/cultuur-media/interview-met-maxim-hartman~bb9f33fb/
2022-08-18||Ik ontving een oud exemplaar van De vloek van Woestewolf. De zaak werd bepaald griezelig toen ik het opensloeg||Tijdens mijn vakantie logeerde ik in een Zuid-Franse ruïne. Dat wil zeggen, van binnen was het een kasteel, netjes verbouwd en smaakvol gemeubileerd (mits je gesteld bent op geborsteld staal, wit linnen en L-vormige, cementkleurige bankstellen van Rivièra Maison met een miljoen beige kussentjes erop), maar van buiten was het nog steeds een ruïne. Vooral ’s avonds deed het kasteel me denken aan De vloek van Woestewolf. Dat was in mijn jeugd een geweldige, doodenge televisieserie over een betoverd kasteel. Jeroen Krabbé speelde erin en de muziek was van Rogier van Otterloo, want in de jaren zeventig speelde Jeroen Krabbé overal in, en alle muziek werd gemaakt door Rogier van Otterloo. Mooie tijden. Het script was van de beroemde kinderboekenschrijver Paul Biegel en het decor was getekend door de al even beroemde Carl Hollander. Met behulp van een zogeheten ‘greenscreen’ werd het decor achter de acteurs geplakt, met een, althans in mijn 8-jarige ogen, verbluffend resultaat. Veel te snel was de serie afgelopen en iets terugkijken bestond toen nog niet. Maar ik had het boek nog, eveneens van Biegel, met illustraties van Hollander en dat was zo mogelijk nog fijner dan die serie. Ik moet het zeker tien keer gelezen hebben. Stelt u zich voor: toen ik terugkwam van mijn vakantie, lag er een grote envelop in de brievenbus. Ik maakte hem open en zag, tot mijn verbazing, een oud exemplaar van De vloek van Woestewolf. Wat een geweldig toeval! Maar de zaak werd bepaald griezelig toen ik het opensloeg. Mijn naam stond erin, in mijn eigen handschrift van een halve eeuw geleden. ‘Sylvia Witteman, 23 januarie (sic) 1974, van mijn eigen geld gekocht.’ Terwijl ik er met open mond naar staarde, viel er een ansichtkaart uit het boek, ondertekend door een mij onbekende vrouw. ‘Beste Sylvia, wij kennen elkaar niet, maar ik vond dit boek tussen onze kinderboeken en misschien vind je het leuk om het terug te krijgen. Het is nog altijd prachtig, trouwens.’ Ik begon meteen te lezen. Ach ja, dokter Kroch, ‘heelmeester van alle kwalen’, die zit ‘te roeren, te mengen en te mompelen te midden van een onbeschrijflijke wanorde. Boeken, buizen, glazen, potten, geraamtes, pruttelmengsels, kruiden, tangen, scharen, papieren vol cijfers, sterrenkaarten en zijn bril. ‘Arma virumque cano’ mompelde hij, want Latijn is de taal der geleerden. ‘Troiae qui primus ab oris…’ en hij roerde en snoof alsof kennis ook door de neus binnen was te halen.’ Dat dokter Kroch de beginzinnen van Vergilius’ Aeneis voor zich uit mompelde, daar had ik natuurlijk geen idee van, als 8-jarige, maar indruk maakte het wel. Ach ja, daar was ook de doktersknecht Valet, die de geheimzinnige kist binnenbracht. ‘Bijna had hij een kruisteken geslagen toen hij de inhoud zag, goud, niets dan goud, blinkend en schitterend goud danste voor zijn ogen. Ringen, kettingen, juwelen bekers, schalen…’ Er zit een brief bij, geschreven door de Hertog van Woestewolf die beweert al honderden jaren aan goudkoorts te lijden, en dokter Kroch smeekt hem te komen genezen. In de kist stuurt hij alvast ‘het halve honorarium vooruit’. Dokter Kroch, sceptisch als hij is, verklaart de afzender voor gek. Omdat hij bovendien niet in rijkdommen geïnteresseerd is, schuift hij de kist in een hoek en gaat weer aan het werk. Maar niemand ziet de voetsporen bij het raam, waar twee struikrovers alles hebben gezien… Inderdaad, nog altijd prachtig. Maar hoe was dat boek, toch een van mijn lievelingsboeken, aan het zwerven geraakt? Gelukkig heb ik het terug. ‘Van mijn eigen geld gekocht’, helemaal in 1974.||https://www.volkskrant.nl/cultuur-media/ik-ontving-een-oud-exemplaar-van-de-vloek-van-woestewolf-de-zaak-werd-bepaald-griezelig-toen-ik-het-opensloeg~b614e888/
2022-08-18||Blue Note-veteraan Ronnie Foster laat zijn orgel swingen en ronken alsof hij niet anders kan ★★★☆☆||Vijftig jaar nadat hij bij Blue Note debuteerde als bandleider, is Ronnie Foster (72) opnieuw voor dat label achter zijn Hammond B3-orgel gekropen voor het zeer genietbare album Reboot – zijn eerste in 36 jaar. Hij vult daarmee nadrukkelijk een gat op bij Blue Note, dat ontstond toen organist Dr. Lonnie Smith vorig jaar overleed, die naast Jimmy Smith verantwoordelijk was voor het klassiek geworden funky Blue Note-orgelgeluid. Gek eigenlijk dat we zo weinig van Foster gehoord hebben, want hij laat zijn orgel swingen en ronken alsof hij niet anders kan. Begeleid door onder meer zoon Chris op drums en gitarist Michael O’Neill onderneemt hij enkele uitstapjes richting latin, maar het is de funk in het titelstuk en de soepele swing in Swingin’ waarin Fosters orgel echt begint te dampen. Ook fraai is het gospelachtige gevoel dat hij aan Stevie Wonders Isn’t She Lovely meegeeft. Niet de spannendste coverkeuze, maar Foster mag ermee aankomen, want hij speelde destijds als 26-jarige al mee op Summer Soft, een ander nummer op Wonders Songs In The Key Of Life.||https://www.volkskrant.nl/cultuur-media/blue-note-veteraan-ronnie-foster-laat-zijn-orgel-swingen-en-ronken-alsof-hij-niet-anders-kan~b1891ca1/
2022-08-18||Mary Austin voorzag al in 1903 dat de groeiende welvaart tot ecologische rampen zou leiden ★★★★☆||Rond de voorlaatste eeuwwisseling stuitte de Amerikaanse onderwijzeres Mary Hunter Austin (1868-1934) tijdens een wandeling op een troepje Californische kuifkwartels, ‘de gelukkigste bezoekers van de waterpaden’: ‘Ze spetteren in het ondiepe water, drinken gracieus, schudden regenbuitjes uit over hun volmaakte pluimage en gaan met zachte tevreden geluidjes weer op in het struikgewas om er hun veren te strijken en te schikken.’ De aanstekelijke wijze waarop Austin over haar wandelervaringen schreef, leidde ertoe dat Het land van weinig regen, waarmee ze in 1903 debuteerde, een bescheiden klassieker werd – zij het niet wereldwijd: het decor van haar natuurvertellingen waren de droge landen ten zuiden van Death Valley in Californië, een afgelegen streek waarvoor niet iedereen evenveel belangstelling had. In Nederland werd Austins boek nauwelijks opgemerkt, zelfs niet in het tijdschrift De levende natuur van Eli Heimans en Jac. P. Thijsse, de aartsvaderen van de natuurbescherming in de Lage Landen. Des te opvallender zijn de parallellen tussen Austins natuurlyriek en de wijze waarop Thijsse zelf zijn verrukking onder woorden bracht over wat hij zag vliegen en bloeien. In zijn meesterwerk Het vogeljaar, een jaar na Austins boek verschenen, beschreef hij bijvoorbeeld het gedrag van de Nederlandse verwanten van de kuifkwartels, de patrijzen, die op eenzelfde wijze samenscharrelen, totdat er een potentiële vijand opdoemt: ‘Ineens gaan alle koppen de hoogte in, dan verdwijnen de diertjes onder de struiken en een paar oogenblikken later vliegt de heele koppel op, zwenkt naar rechts en zeilt in een verbazende vaart over den heuvelrand heen, de ronde vleugeltjes strak uitgespreid en ietwat naar omlaag gebogen.’ Een opmerkelijke verwantschap, omdat de Amerikaanse en de Nederlander van elkaars bestaan geen idee hadden, maar toeval is het niet. Zowel Austin als Thijsse stond in een traditie die terugging tot de Verlichting, tot de dagen van Voltaire en Rousseau, toen mensen voor hun plezier boswandelingen begonnen te maken. Meer nog werden ze geïnspireerd door een van de merkwaardigste figuren uit de vroege natuurbeweging: Henry David Thoreau, die zich in 1845 terugtrok in de bossen ten westen van Boston – zonder overigens het contact met de buitenwereld te verliezen – en daar tien jaar later zijn Walden over schreef. Het was een boek waarin denkbeelden uit de Verlichting werden gecombineerd met natuurobservaties en spiritualiteit. Thijsse las het, onderging Thoreaus natuurliefde maar zocht vervolgens zijn eigen huiselijke weg (maar niet dan nadat hij Walden aan zijn vriend Frederik van Eeden had gegeven, die het in Nederland beroemd maakte). Austin las het eveneens en was misschien nog wel meer onder de indruk, getuige de eerste schrijfles die ze van haar moeder ontving: ‘Je mag niet citeren, en vooral geen poëzie en Thoreau.’ Daaraan hield Austin zich, althans in Het land van weinig regen. Maar anders dan Thijsse trad ze rechtstreeks in Thoreaus voetsporen, niet alleen door de Amerikaanse wildernis in te trekken, maar vooral door haar notities erover te vervlechten met spirituele overwegingen. Zelfs de wolken boven de woestijn zag ze als ‘de zichtbare manifestatie van de Geest die in de lege ruimte gevaren is’. Van de traditionele religie had ze daarentegen al vroeg afstand genomen: ‘‘Kom’, zeggen de kerken van de dalen na een reeks droge jaren, ‘laten we om regen bidden.’ Ze zouden beter meer bomen kunnen planten.’ Juist dit soort notities maken Austins werk lezenswaardig. Waar Thijsse, en hij niet alleen, vond dat natuurbehoud heel goed te verenigen was met technologische en economische vooruitgang, zag Austin al vroeg in dat de oprukkende menselijke beschaving tot ecologische rampen zou gaan leiden. Over een mooi veld – ‘een paar stenige uitstulpingen, een volle bruine beek, een tikje menselijkheid, een door mocassins platgetreden voetpad’ – dat aan stedenbouw overgeleverd dreigde te worden, schreef ze dat het ‘vast niet gelukkiger’ zou worden. ‘Nee, zeker niet gelukkiger.’ Dat het ook anders kon, ondervond Mary Austin bij de oorspronkelijke bewoners van de droge landen. Toen zij er neerstreek, waren de bittere oorlogen tegen de Paiute en Shoshone die er altijd hadden gewoond nog maar net achter de rug. De meeste indianen waren naar reservaten verdreven, maar hier en daar kwam Austin ze nog tegen, vrouwen en mannen die hun tradities nog niet waren vergeten. De mooiste en meest aangrijpende passages in Het land van weinig regen gaan over hun manier van overleven in een streek die voor bewoning nauwelijks geschikt was. Het liep trouwens ook weleens verkeerd af, zoals de geschiedenis van Winnenap’ leert, een Paiute-medicijnman die niet kon voorkomen dat er in zijn dorp een dodelijke epidemie uitbrak. Zijn tekortschieten betekende dat hij, volgens de gewoonte van zijn dorp, moest worden gedood. Met de slag van een scherpe bijl werd het vonnis voltrokken, waarna een wind uit het zuiden de besmettelijke ziekte verdreef. Troostrijk was volgens Austin het uiteindelijke lot van Winnenap’: geen ‘psalmenboekhemel’, maar een hiernamaals dat vooral weids en uitgestrekt was, zoals het land waarin hij had geleefd. Ook het leven van de mandenmaakster Seyavi was hard en van betrekkelijk korte duur. Zoals alle indiaanse vrouwen werd ze al vroeg oud, aldus Austin, en op het eind van haar leven had de Paiute-vrouw maar één zekerheid: ‘dat ze nu, nadat ze zich tot dit einde toe moedig heeft gedragen, niet als coyote terugkeert’. Wat echter telde was dat Winnenap’ en Seyavi in harmonie leefden met het land waar ze geboren waren. Geen wonder dat Austin een voorvechter werd van de rechten van de indianen en van de vrouwen onder hen in het bijzonder. Later verbreedde haar activisme zich en maakte ze zich sterk voor alle vrouwen. Zo groeide ze uit tot een voorloper van het ecofeminisme, een leer die de neergang van natuur en milieu koppelt aan de overal dominante patriarchale samenleving. Er zit wat in – zowel in de beweging als in Austins veronderstelde rol als pionier – maar belangrijker is dat ze vooruitliep op de voorspellingen van de Club van Rome: lang voor de Tweede Wereldoorlog voorzag ze al waartoe de grenzeloze groei van de welvaart kon leiden. Om Mary Austin nog één keer met Jac. P. Thijsse te vergelijken: zijn optimisme over de menselijke vooruitgang was begrijpelijk, ook in het licht van de bittere armoede die hij in Nederland met eigen ogen had gezien. Austins bezorgdheid was dat niet minder, omdat zij de neergang beleefde van de laatste oorspronkelijke bewoners van haar geliefde wildernis. Actueel zijn ze elk op hun eigen wijze. Sommigen zullen Austins sociale bewogenheid, gecombineerd met een vroege vorm van klimaatactivisme, misschien woke vinden – maar in een tijd dat de Amerikaanse natuur in brand staat, indianen nog altijd in reservaten wonen, discriminatie aan de orde van de dag is en vrouwenrechten door het Hooggerechtshof worden herroepen, kun je dan alleen maar zeggen: het kan niet woke genoeg zijn. Hoe je daar ook over denkt, het is niet meer dan terecht dat Het land van weinig regen na bijna 120 jaar eindelijk in het Nederlands is verschenen, zodat het alsnog in De levende natuur kan worden gesignaleerd.||https://www.volkskrant.nl/cultuur-media/mary-austin-voorzag-al-in-1903-dat-de-groeiende-welvaart-tot-ecologische-rampen-zou-leiden~b05fb182/
2022-08-18||Jonathan Tetelman zingt 19de-eeuwse aria’s met een stem vol zachtheid, kleur en intelligentie ★★★★☆ ||De Amerikaanse tenor Jonathan Tetelman is voor pr-afdelingen een dankbare zanger. Human interest genoeg. Geboren in Chili, ging als adoptiebaby naar de Verenigde Staten. Werd opgeleid als bariton, draaide vast in een crisis. Werkte een paar jaar als dj, schoolde zich toen toch maar om tot tenor. Sindsdien zingt hij in operazalen van Buenos Aires tot Berlijn en nu is er zijn eerste soloalbum op het deftige label DG. Het repertoire op de cd verrast niet: een mêlee van Franse en Italiaanse aria’s uit de 19de eeuw, met Verdi als anker. Tetelman (34) markeert meteen zijn eigen plek. Sterker, hij zingt aantrekkelijker dan de luidst toegejuichte tenor van het moment, de Duitser Jonas Kaufmann. In Tetelmans stem zit meer zachtheid, kleur en intelligentie. Tegelijkertijd, zo lijkt, durft hij daar nog niet op te vertrouwen. Hopelijk zweert hij ze af, operamaniertjes als topnootfetisjisme en een misplaatste metaalklank.||https://www.volkskrant.nl/cultuur-media/jonathan-tetelman-zingt-19de-eeuwse-aria-s-met-een-stem-vol-zachtheid-kleur-en-intelligentie~b24cf58c/
2022-08-18||Boekhandelaar Bastiaan Bommeljé: ‘De Nederlandse literatuur smoort zichzelf in overdaad en laagdrempeligheid’||‘Door het prettige gevoel dat we ons nergens iets van aan hoeven te trekken. Vanouds hebben we een breed assortiment en dan vooral breed aan de bovenkant van de markt. We richten ons op boeken die we zelf mooi vinden, zoals literatuur, kunstboeken, geschiedenis, poëzie, filosofie. Onze klantenkring is dan ook gemêleerd, zowel qua leeftijd als qua afkomst en levensoriëntatie. Het zijn liefhebbers die weten wat ze zoeken. Ook komen hier veel internationale studenten, vanwege het University College in Utrecht.’ ‘Dat klopt. Engelstalig zit trouwens in heel Nederland in de lift, maar wij verkopen ook Frans en Duits. Nederlandse studenten zijn vaak niet meer in staat dat te lezen, maar francofone of Duitse studenten en iedereen die iets in de oorspronkelijke taal wil lezen, is blij verrast dat we die boeken hebben.’ ‘Nou, je moet dat ook weer niet overdrijven. Er zijn andere redenen om kritisch te kijken naar de Nederlandse literatuur.’ ‘De Nederlandse literatuur smoort zichzelf in overdaad en laagdrempeligheid. Naast mijn gewone werk ben ik 25 jaar redacteur van Hollands Maandblad geweest, een literair tijdschrift met een traditie van ontdekken en lanceren van auteurs. Als redacteur heb ik geprobeerd schrijvers kritisch te begeleiden in het ontwikkelen van hun talent. Doorgaans is dat een kwestie van geduld om het ambacht onder de knie te krijgen; slechts enkelen staan meteen in volle literaire bloei. Het probleem is dat tegenwoordig het maken van een boek goedkoop is en dat geduld verdwenen is uit de boekenbranche en uit de samenleving. De drempel om een boek te maken is veel lager geworden, met tsunami-achtige gevolgen. Er komen nogal wat boeken uit waarvan je denkt: had die auteur nog even laten rijpen, of had ten minste het manuscript veel rigoureuzer geredigeerd. ‘Vroeger moest je oplage drieduizend of vijfduizend exemplaren zijn om een uitgave rendabel te krijgen, vanwege het dure loodzetsel. Dan dacht je wel even na voordat je een boek de wereld in stuurde. Nu is de afstand tussen een Word-bestand en een digitaal gedrukt boek bijna non-existent, zeker als er subsidie is en er wordt bezuinigd op redactie en vormgeving. Iedereen een eigen dichtbundel en een eigen roman. Die staat dan vol met hoerenjongen, weduwen, wezen en ander typografisch ongerief, maar dat ziet niemand. Ook ziet niemand dat er elk jaar meer dan een miljoen onverkochte boeken worden vernietigd door het Centraal Boekhuis. Anders gezegd: de verspilling in de boekenbranche is enorm. ‘In mijn optiek heeft dat te maken met het eigentijdse gebrek aan kritische gezindheid. Is dit boek goed genoeg om te verschijnen? Heeft deze auteur meer in zich dan een interview in de krant en babbel voor de radio? Ik vrees dat er weinig ‘neen’ wordt gezegd, want wie weet wordt deze televisiegenieke jongeling een literaire hype. Oog in oog met de boekenberg rijst echter de vraag hoeveel schrijvers van nu de literatuurgeschiedenis zullen halen. ‘Het zou zeker helpen als het niveau van krantenrecensies en boekenbijlagen wat hoger zou zijn. Eerlijk gezegd wankelen die nu te vaak tussen infantiel en incompetent. Ik ben ook een tegenstander van het hijgerig publiceren van een top-60 of top-10. De breedheid van het boekenvak laat zich niet vangen in horse race journalism.’ ‘Dat bedoel ik. De verkoop is bij ons altijd verbluffend breed, en in de zomer wellicht nog een tikje breder omdat mensen dan het boek kiezen dat ze altijd al wilden lezen. Ik zie de meest uiteenlopende titels over de toonbank gaan, van poëziedebuten, zoals Oerhert van Astrid Haerens, dat ondanks of dankzij de verbositeit intrigeert, tot studies over Byzantijnse keizers, zoals het dit jaar verschenen The Emperors of Byzantium van Kevin Lygo, dat trouwens ook verkrijgbaar is in vertaling als Keizers van Constantinopel.’ ‘Mijn lot is dat ik elk uur van de dag voor mijn werk lees en dus nooit meer voor mijn plezier.’ ‘Als middenstander heb je nooit vakantie. Bovendien ben ik in de avonduren bezig als editorial consultant voor een internationale wetenschappelijke uitgeverij, wat er veelal op neerkomt dat ik postmoderne prietpraat van wetenschappers in het gareel probeer te zagen, en werk ik ’s nachts aan de publicatie van mijn eigen onderzoek in Griekenland. Als ik daarheen ga, heb ik geen boek bij me, maar een stapeltje Times Literary Supplement. Het aardige van boekenbladen als TLS en ook The New York Review of Books is dat ook publicaties die buiten je interessegebied vallen door de kwaliteit van de recensies hoogst opwindend blijken. Een bespreking van een studie over Patagonische vlinders kan je in een buitengewoon goed humeur brengen. Die bladen laten vooral de breedte van de boekenwereld zien, een onomvatbare, maar nieuwsgierig makende breedte.’ ‘Nooit zal ik andere mensen een boek aanraden, nou ja, bijna nooit. Iedereen moet zelf bepalen wat men leest. Anderzijds is het voor kinderen raadzaam Kuifje te lezen in de oude vertaling en Donald Duck, dat is goed voor je vocabulaire en je cognitieve vaardigheden. Voor jonge schrijvers is het leerzaam goede misdaadromans te lezen, Raymond Chandler, James Ellroy, Ed McBain. Daarvan leer je hoe je een lezer bij de strot grijpt. Die boeken zijn minstens even interessant als James Joyces Ulysses, waar ik al dertig jaar doorheen probeer te komen. Volgens mij zijn minst geslaagde werk, hoewel het me lukt per jaar ongeveer één pagina te vorderen.’||https://www.volkskrant.nl/cultuur-media/boekhandelaar-bastiaan-bommelje-de-nederlandse-literatuur-smoort-zichzelf-in-overdaad-en-laagdrempeligheid~b708692d/
2022-08-18||James Purdy is op zijn ongrijpbaarst in deze korte roman over racisme, homoseksualiteit en meer ★★★☆☆||James Purdy (1914-2009) heeft het grootste deel van zijn loopbaan op voet van oorlog gestaan met de Amerikaanse literaire kritiek. Zijn wel als American magic realism omschreven oeuvre was te ongrijpbaar, te provocerend, te vreemd. Sommige critici namen aanstoot aan de homoseksuele personages en handelingen die werden beschreven. De schrijver zelf haatte het overigens als gay writer te worden geafficheerd. Maar Purdy had ook zijn voorvechters. Toen de Britse schrijfster Edith Sitwell in de jaren vijftig de door een vriend uitgegeven verhalenbundel Don’t Call Me by My Right Name in handen kreeg, was ze laaiend enthousiast. Sitwell meende een zwarte Amerikaanse auteur te hebben ontdekt, die schreef zoals alleen een zwarte man zou kunnen schrijven. Dat bleek niet te kloppen, maar Purdy was wel zeer vertrouwd met de Afro-Amerikaanse cultuur en bewoog zich vanaf de jaren dertig uitvoerig in kringen van latere zwarte jazzgrootheden. Naast Sitwell betoonde ook Dorothy Parker zich een groot bewonderaar, en in hun kielzog volgden onder meer Gore Vidal, Paul en Jane Bowles en Jonathan Franzen. Hoge verkoopcijfers haalde Purdy niettemin zelden. Een uitzondering was de Nederlandse vertaling van Garments the Living Wear (De gewaden der levenden) na een tv-optreden van de auteur in Hier is… Adriaan van Dis in 1990. Dat gebrek aan succes had ongetwijfeld mede te maken met de geringe kritische waardering die Purdy ten deel viel. Toonaangevende media als The New York Times (‘the Pravda-Izvestia of New York’) bespraken zijn werk negatief of zelfs helemaal niet. Maar ook juichkritieken hadden hem vrijwel zeker geen publiekslieveling gemaakt. Toch is Purdy, ook na zijn dood, nooit helemaal van het literaire toneel verdwenen. Al lang geleden merkte bewonderaar Edward Albee op dat er elke tien jaar wel een Purdy-renaissance volgt. En zowaar: zojuist is er een Nederlandse vertaling verschenen van de korte roman I Am Elijah Thrush (1972). Misschien een verrassende keuze, want het betreft hier Purdy op zijn ongrijpbaarst. Stilistisch is Ik ben Elijah Thrush weliswaar alleszins toegankelijk, maar het interpreteren van deze roman is een andere zaak. Laten we, om een indruk te geven, een blik werpen op de plot. Verteller van de roman is Albert Peggs, een 29-jarige zwarte man die aan een geldverslindende en krankzinnige verslaving lijdt (die we niet verraden). Om die verslaving te bekostigen laat hij zich inhuren door de stokoude maar schatrijke erfgename Millicent De Frayne. Zij houdt er eveneens wonderlijke gewoonten op na, die te maken hebben met het sperma van jonge mannen. Peggs moet van haar de ook al stokoude danser Elijah Thrush bespioneren, op wie ze al een halve eeuw smoorverliefd is. Thrush, op zijn beurt, is dolverliefd op zijn achterkleinzoon, die stom is en in een ‘Tehuis voor ongewenste personen’ woont. Aldus de situatie aan het begin van de roman. Er volgen de nodige absurdistische verwikkelingen en aan het eind van het boek heb je je als lezer geregeld kostelijk vermaakt, maar blijf je tevens achter met de vraag wat je in vredesnaam hebt gelezen. Jazeker, dit moet een allegorie zijn. Maar waarover? Met gepast mededogen heeft de uitgever bij wijze van nawoord een essay opgenomen van de Amerikaanse hoogleraar Robert J. Corber. Volgens hem moeten we Ik ben Elijah Thrush lezen als ‘een complexe allegorie over racisme’. Dat is gezien Purdy’s affiniteit met de Afro-Amerikanen en hun cultuur geen onaannemelijk standpunt. Toch overtuigt Corber slechts gedeeltelijk. Zeker, hij maakt duidelijk dat de witte Millicent De Frayne en Elijah Thrush de zwarte Albert Peggs als minderwaardig bejegenen en plaatst dat in de context van maatschappelijke ontwikkelingen – de burgerrechtenbeweging – in het Amerika van de jaren zestig. Uitgesproken liederlijk is bijvoorbeeld hoe Millicent tegenover Albert klaagt over haar liefdesverdriet over Elijah: ‘Wat weet jij nou van slavernij? Idioot! Die stelt niets voor vergeleken met die van mij.’ Maar Ik ben Elijah Thrush is veel meer dan alleen een boek over racisme, zoals Corber, misschien onbedoeld, zelf laat blijken. Hij schrijft in zijn nawoord dat Purdy zijn roman baseerde op het leven van de (witte) danser Paul Swan (1883-1972). Swan stond in zijn jonge jaren bekend als ‘de mooiste man ter wereld’ en kon moeilijk leven met zijn homoseksualiteit. Zelfs toen hij in de 80 was en uit Carnegie Hall was verbannen, bleef hij dagelijks optreden. Hij gebruikte make-up om jonger te lijken. Het lijkt mij dat Purdy’s roman in elk geval óók een boek is over de angst voor (en het niet kunnen accepteren van) ouderdom. Ook zaken als pedofilie, homoseksualiteit, verslaving, religie, het streven naar perfectie en de verhouding tussen schijn en werkelijkheid komen in dit boek aan de orde en nodigen uit tot nadere interpretatie. Ik vermoed dat Purdy deze roman heeft geschreven met zowel een grimmig plezier als grondige haatgevoelens jegens zijn critici, die er wel weer geen bal van zouden begrijpen. (Mogelijk daarom bespraken ze het boek nauwelijks.) Ik ben Elijah Thrush is, zoals te verwachten, bekwaam vertaald door Harm Damsma. Vier jaar geleden was hij het middelpunt van een discussie over de vraag of je – bij het vertalen van een boek uit de tijd dat die woorden courant waren – termen als ‘white’ en ‘negro’ al dan niet moet vertalen als ‘blank’ en ‘neger’. Damsma meende van wel. In deze vertaling illustreert hij zijn standpunt op elegante wijze. In de roman hanteert hij de termen ‘neger’ (het woord valt eenmaal) en ‘blank’, maar in het nawoord is dat ‘zwart’ en ‘wit’ geworden. Jawel, er zijn sinds 1972 dingen veranderd.||https://www.volkskrant.nl/cultuur-media/james-purdy-is-op-zijn-ongrijpbaarst-in-deze-korte-roman-over-racisme-homoseksualiteit-en-meer~b2aa6f2d/
2022-08-18||György Kurtágs briljante liedcyclus op basis van werk van Kafka wordt verbluffend goed vertolkt ★★★★★||Wat de Hongaarse componist György Kurtág bescheiden bestempelt als Kafka-Fragmente, is in werkelijkheid een briljante liedcyclus voor sopraan en viool. Kurtág (inmiddels 96) schreef tussen 1985 en 1987 veertig korte tot ultrakorte stukken rond flarden uit brieven en dagboeken van Franz Kafka. De helft blijft onder de minuut, het langste fragment gaat richting de zeven. Samen vullen ze een verbijsterend origineel uurtje. Van deze liedcyclus, die nog maar 35 jaar oud is, bestaat er al een verheugend aantal opnamen. Stuk voor stuk goed, maar wat sopraan Anna Prohaska en violist Isabelle Faust ervan maken, stijgt boven alles uit. Met als vertrekpunt strakke, vibratoloze tonen verkennen ze het gevoelige, licht troosteloze, vaak absurde universum waarin zowel Kurtág als Kafka gedijt. Komen zoal voorbij: een oorschelp sappig als een blad; een paard dat zijn hoofd door het dak steekt; een gedroomd leven dat in een flits voorbij trekt (‘Ik keek een meisje in de ogen en het werd een zeer lange liefdesgeschiedenis met donder en kussen en bliksem. Ik leef snel’). Prohaska zingt de flarden verbluffend trefzeker. Ze kan een kille, klinische stem opzetten, maar ook een vriendelijke, cynische, schalkse of striemende. De viool van Isabelle Faust levert er een superieur kleurgevoel en perfecte timing bij. Grappig trouwens hoe vaak Kurtág de viool het laatste woord geeft. Als je in gedachten al doorbladert, strooit hij nog gauw een plukje noten. Noem de Kafka-Fragmente de 20ste-eeuwse pendant van Schuberts Winterreise. Beide liedcycli trappen af in wandeltempo en in beide speelt de metafoor van de weg een rol. Net als Schuberts tekstdichter Wilhelm Müller hunkert Kafka in een vijandige wereld naar een flintertje liefde. Vindt Schubert de dood, Kurtág koerst af op vervulling. ‘De maannacht verblindde ons’, zo wordt gezongen in het slotlied. ‘Vogels riepen van boom tot boom. In de velden ruiste het. We kropen door het stof, een slangenpaar.’||https://www.volkskrant.nl/cultuur-media/gyorgy-kurtags-briljante-liedcyclus-op-basis-van-werk-van-kafka-wordt-verbluffend-goed-vertolkt~bdd97a19/
2022-08-18||In haar romandebuut blijft Corinne Heyrman dicht bij zichzelf ★★★☆☆||‘Van alles wat ik niet begrijp, maak ik een radiodocumentaire’, zegt de verteller van Het begin en zijn oneindigheid. Ze wil begrijpen waarom haar grootvader na zijn pensioen op de psychiatrische afdeling van een ziekenhuis belandt. Ze wil begrijpen wat hij doormaakt. En ze wil begrijpen of er een genetisch verband bestaat tussen zijn psychische problemen en de hare (ze belandde jaren eerder in hetzelfde ziekenhuis als anorexiapatiënt). En daarom maakt ze dus een radiodocumentaire. Ze neemt gesprekken op met haar moeder, grootmoeder, grootvader en zijn psychiater. Ze luistert naar oude cassettebandjes van haar grootvader in de hoop ‘terug te horen wat mijn grootvader zo verward maakte, hoe het kwam, wanneer het begon’. En ze leert zelfs trompet spelen, het instrument van haar grootvader, om dichter bij hem te komen. Corinne Heyrman heeft veel van zichzelf in de verteller van Het begin en zijn oneindigheid gestopt: het feit dat ze kind is van een donorvader, de opname als anorexiapatiënt op haar 17de, de opleiding aan de toneelacademie in Antwerpen en de krankzinnige grootvader (die ze, anders dan haar hoofdpersonage, nooit gekend heeft). Ook met het maken van een radiodocumentaire, het basisverhaal voor haar romandebuut, is ze dicht bij huis gebleven en dat werkt op het oog prima. De gezichtspunten van de betrokkenen worden op een natuurlijke manier verweven. En een documentaire vraagt om een duidelijke afronding. Alleen blijkt dat laatste lastig. De genezing, of desnoods de dood, van haar grootvader had een heldere afronding kunnen zijn. Of een antwoord op de vraag van de verteller ‘hoe het komt dat hij en ik een zwaarte in ons dragen die ons zo nu en dan volledig naar de grond trekt’. Maar de psychiatrie is geen terrein dat grossiert in duidelijke afrondingen. Niemand vertrekt ooit echt genezen uit een psychiatrisch ziekenhuis, kwetsbaarheden blijven bestaan en over het ontstaan van psychische ziekten is na twee eeuwen discussie en onderzoek nog steeds met geen mogelijkheid te zeggen wat de respectievelijke bijdragen van genen, ervaringen en omstandigheden zijn. Bevredigende antwoorden op haar vragen krijgt Heyrman dan ook niet. Dat hoeft een mooi verhaal natuurlijk niet in de weg te staan. En schrijven, een verhaal vertellen, kan ze zeker. Het wringt om een andere reden. De nadruk op de grootvader leidt tot zijpaden – beschrijvingen van zijn medepatiënten, een bezoek aan de fanfare waar hij ooit deel van uitmaakte – die weinig toevoegen, terwijl het verhaal over de depressie en paniek van de grootvader zelf uiteindelijk vrij oppervlakkig blijft. Dat brengt de aansprekendste verhaallijn in het boek – over anorexia – in het gedrang. Daarin is Heyrman het overtuigendst en weet ze je als lezer heel dicht bij de ervaringen van de anorexiapatiënt te brengen, bij haar onvermogen te eten, haar angst om terug te vallen en zelfs bij haar angst om de ziekte helemaal kwijt te raken (‘omdat mijn angst dan een benaming zou missen. Omdat er dan meer tijd en ruimte in mijn hoofd en mijn dagen vrij zou komen, die eng en leeg op me zouden kunnen overkomen’). Ze schrijft over de gêne over haar eetgedrag als ze bij haar grootouders is, die immers de oorlog hebben meegemaakt. Over het bondgenootschap van de magere meisjes op de psychiatrische afdeling, die elkaar trucjes leerden om ondanks het strenge regime toch calorieën kwijt te raken. Over het eindeloze geduld waarmee haar moeder in de periode voor haar opname boodschappen met haar deed (van elk product moesten de calorieën gecontroleerd en vergeleken worden). En over de dramatische keer dat haar moeder het zat was en haar min of meer dwong zelf aan de postzegel te likken (met alle calorieën van dien) die op een envelop moest. Het resulteerde in bijna blinde paniek: rennend de brief op de post doen, doorhollen naar het park en daar in het gras gaan zitten om tot bloedens toe stukjes huid weg te krabben onder haar sleutelbeen: ‘Er moest iets van mijn lichaam weg en het maakte me niet uit of dat van de buitenkant of de binnenkant ging. Het nieuwe gewicht moest weg.’ Heyrman beschrijft deze scènes beeldend, dan weer geestig, dan weer pijnlijk en bij vlagen hartverscheurend. Het was onderwerp genoeg geweest.||https://www.volkskrant.nl/cultuur-media/in-haar-romandebuut-blijft-corinne-heyrman-dicht-bij-zichzelf~b3850d90/
2022-08-18||De Ombudsclown stelt een poffertjespan ter beschikking||Jan van Laarhoven uit Goirle: ‘Feilloos fileren op deze pagina Gummbah en Studio Cheered de voze en leeghoofdige pretenties van de conceptuele kunst. Elders in de krant plaatsen overbetaalde scribenten echter nog steeds serieuze, zelfs bewonderende besprekingen. Kan de Ombudsclown bevorderen dat deze collaborateurs mét hun moderne kunstenmakers in onverwarmde heropvoedingskampen worden omgeschoold tot zorgmedewerkers en poffertjesbakkers?’ De Ombudsclown (ook wel: een overbetaalde scribent) bevordert slechts dat Jan van Laarhoven lekker zelf poffertjes gaat bakken, in een door de Ombudsclown ter beschikking gestelde poffertjespan vervaardigd van gietaluminium met een anti-aanbaklaag. In de pan kunnen zestien poffertjes tegelijkertijd worden gebakken. Het gegoten aluminium zorgt voor een optimale warmtegeleiding, waardoor de poffertjes bruin en krokant worden aan de buitenkant maar luchtig en zacht blijven aan de binnenkant. Klagen loont! didu@volkskrant.nl||https://www.volkskrant.nl/cultuur-media/de-ombudsclown-stelt-een-poffertjespan-ter-beschikking~b30c65a0/
2022-08-18||‘Ja, zo werkt het dus niet’, zei ze. ‘Als je verliefd wordt, word je verliefd. Daar is weinig tegen te doen’||‘Heb jij wel eens een affaire gehad?’, vroeg een vriendin. We liepen naar een zaakje waar we wat zouden gaan lunchen. Het was warm en omdat ik de hele ochtend binnen had gezeten deed het zonlicht pijn aan mijn ogen. ‘Nee’, antwoordde ik haar (naar waarheid). ‘Heb je er wel eens over nagedacht?’, ging ze verder. Ja en nee. Weleens aan gedacht, nooit serieus overwogen. Het punt is alleen, vertelde ik, dat áls ik dan al vreemd zou gaan, het me eigenlijk alleen om de seks te doen zou zijn. Verliefdheid, zei ik, daar heb ik geen behoefte aan. Ze keek me hoofdschuddend aan. ‘Ja, zo werkt het dus niet’, zei ze. ‘Als je verliefd wordt, word je verliefd. Daar is weinig tegen te doen.’ Ja, oké, dat zal best, maar – en dit zei ik allemaal niet, omdat het warm was, we honger hadden en ik niet in een discussie wilde belanden – ik heb gewoon geen zin in verliefdheid. Ik vind het overschat, het is gedoe en het heeft doorgaans maar weinig met ware liefde te maken. We waren ondertussen aangekomen bij het restaurant, dat een vegetarisch buffet bleek te zijn met allemaal bonen en linzen en erwten en quinoa. ‘Het is ook nog eens heel erg duur’, zei de vriendin. We besloten ergens anders een broodje te halen. Eenmaal daar stonden we in de rij achter een vrouw van mijn leeftijd. Ik had haar zeker twintig jaar niet gezien. We hadden elkaar ook nooit gekend, misschien een enkele keer gepraat op het schoolplein. Ik wist alleen hoe ze heette. Ze was nog net zo mooi als vroeger en de jaren leken haar niet verhard te hebben, zoals ze dat met de meeste van ons doen. Ze bestelde en haar stem klonk vriendelijk en zacht, bijna verontschuldigend. Onze blikken kruisten elkaar even en ik meende te zien dat ze mij ook herkende. Nadat ze besteld had liep ze naar buiten en wachtte in de zon. Geen moment haalde ze haar telefoon tevoorschijn om te tijd te doden, alsof ook haar gewoontes in 2001 waren gebleven. Ik bestelde en bleef binnen wachten. Het was een kleine moeite geweest om bij haar te gaan staan, vragend haar naam te zeggen en dan de tijd tot we onze broodjes zouden krijgen vol te praten. Maar wat zeg je tegen iemand die je twintig jaar niet hebt gezien en nooit hebt gekend? Bovendien, dit was nou typisch zo iemand waar ik verliefd op zou kunnen worden. En daar heb ik dus geen zin in.||https://www.volkskrant.nl/mensen/ja-zo-werkt-het-dus-niet-zei-ze-als-je-verliefd-wordt-word-je-verliefd-daar-is-weinig-tegen-te-doen~ba0597a9/
2022-08-18||De nieuwe bundel van Maria Barnas is een ontroerend mooi mensenmozaïek ★★★★★||‘Ik zeg niet dat ik Pools ben’, schrijft Maria Barnas halverwege haar nieuwe bundel Diamant zonder r. En kort daarna: ‘Ik zeg niet dat ik Engels ben.’ Weer iets later: ‘Ik zeg niet dat ik Nederlands ben.’ Wat ze dan wel is? Zoals ieder mens: een amalgaam van stemmen die voortdurend door het hoofd razen. Bij Barnas spuiten die stemmen soms als een fontein omhoog, dan weer waaien ze als de warme wind van een föhn en soms klinken ze als een schrille schreeuw; iets wat doet denken aan haar eerdere werk, bijvoorbeeld de bundel Jaja de oerknal. We hebben allen stemmen in ons hoofd, zoveel is zeker: de stemmen van overleden personen, van vrienden, van mensen die bewonderd worden, van voorouders, maar toch bovenal de stemmen van moeders en grootmoeders. Stemmen die vroeg of laat een keer naar buiten willen. Maar wat spreek je eigenlijk als je je moedertaal spreekt? De Engelsen hebben er een mooiere uitdrukking voor: mother tongue, waarin zowel het fysieke als het talige aspect van het spreken doorklinkt. Het is een moedertong, of een door de moeder gegeven tong waarmee we spreken, zodat in alles wat we zeggen onvermijdelijk ook iets van onze moeders meeklinkt. Niet alleen het verbale, maar ook het fysieke krijgen we van onze moeders mee. Barnas nam dit gegeven als uitgangspunt voor een persoonlijke zoektocht naar haar moedertaal. Die zoektocht voerde haar naar Polen, het land van haar voorouders, het land waarvan de naam ‘veld’ betekent. ‘Ik hoor hun stem in de stemmen’, schrijft ze, ‘van mijn moeder die ik hoor in mijn stem/ die tegen het eind van een zin naar adem// hapt.’ Over die moeders vertelt Barnas verdrietige geschiedenissen, misogyne verhalen, oorlogsherinneringen maar zeker ook grappige anekdotes (zoals die van de moeder die weigert te geloven dat haar fysiotherapeut Pools is omdat ze nooit van ‘zmazonka’ – een soort roereigerecht – heeft gehoord). Ze verhaalt over moeders in keukens, over moeders zonder mannen en over de moeders van moeders. Je zou de bundel kunnen lezen als een grote poging om al die stemmen te kanaliseren. Tegelijkertijd lijkt dat onmogelijk. De moeders lijken zich niet te laten onderbreken. Zelfs in het even droevige als grappige gedicht ‘Een lied over een veld’, waarvan de inhoud grotendeels tussen twee haakjes wordt weergegeven, als moest die duidelijk worden begrensd, barst de opgeborgen geschiedenis (‘dichtgeslibd’, ‘blinde konijnen’, ‘zwarte hoeven zonder paard’, ‘vermolmde stronken’, ‘een ingemetselde/ trompet’) door die beperkingen heen. Wat onderdrukt wordt, komt vroeg of laat en met des te meer kracht terug. Het is kenmerkend voor de poëzie van Barnas: onvermijdelijk barsten de woorden een keer los uit de keel. Dat was in Jaja de oerknal al zo en is nu weer het geval. Wat deze bundel zo ongelooflijk goed maakt is dat Barnas het meeklinken van de moederlijke stemmen tot een vormend principe van haar poëzie heeft gemaakt. Op veel plekken worden woorden herhaald, alsof er niet één maar telkens twee stemmen klinken. Wie de bundel leest, kan op zoek gaan naar al de echo’s binnen en tussen de gedichten; inclusief het langzaam wegsterven van hele uitspraken of een enkel woord. De ene keer treffen we de echo’s in het Nederlands. Op andere momenten gebeurt dat in een opeenvolging van Pools en Nederlands, of Nederlands en Engels. Maar zelden klinkt een onversneden stem. Wie spreekt is nooit alleen, maar spreekt immer met een veelheid, of zoals Barnas het beschrijft: ‘ikken vormen een zinkend meer/ dat zwelt en ons omgeeft/ als een onvoorwaardelijk// wij.’ Rose Ausländer, de dichter uit Czernowitz die in Nederland nog altijd veel te onbekend is, schreef eens dat ze haar vaderland had verlaten en alleen nog in haar moederland leefde. De naam van dat land: het woord. Dat woord omschreef ze dan weer als volgt: ‘Mutter Sprache/ Setzt mich zusammen/ Menschenmosaik’. Een treffender beeld voor de nieuwe bundel van Maria Barnas kan ik me niet voorstellen: een ontroerend mooi mensenmozaïek.||https://www.volkskrant.nl/cultuur-media/de-nieuwe-bundel-van-maria-barnas-is-een-ontroerend-mooi-mensenmozaiek~b5bba8ed/
2022-08-18||Wie meegaat op de trip van Hudson Mohawke, staat mooie visioenen te wachten ★★★★☆||Hij is een prettig eigenwijze dance- en hiphopkracht, waar al bijna vijftien jaar geen peil op te trekken valt. Ross Matthew Birchard alias Hudson Mohawke produceert onnavolgbare beats voor grote rappers, van Pusha T tot Drake en A$ap Rocky. Op zijn soloplaten laat hij alle teugels vieren, en raapt hij elementen uit alle muziekstijlen die hem inspireren bijeen. Maar dat eigen werk levert de Schot geen groot succes op, daarvoor is het vaak te complex en zelfs te zenuwslopend. Niet verwonderlijk dat wél bekende singles als Chimes (2014) en Fuse (2009) het goed doen in commercials en vooral game-soundtracks, als bliepende orkestraties bij nachtelijke beelden van steden als Tokyo en Hong Kong. Zijn nieuwe album Cry Sugar staat vol met bevreemdende tracks, waarbij de producer bij het maken waarschijnlijk ook zelf door mistige landschappen is gedwaald. Als je bereid bent met hem mee te lopen, staat je een mooie trip te wachten. In Intentions verknipt hij oubollige en euforische housevocalen (‘I’m just searching for freedom, when I call out your name’) met steeds driftig hakkende bassen en blikkerige synthakkoorden. En Bicstan is een doorgedraaid circus van hakkende acid, rave en happy hardcore, inclusief smurfenstemmen, dat de clichés zo ver doorvoert, dat die langzaam een zweem krijgen van avant-gardistische computerkunst. Cry Sugar is een volgepakt elektronisch feest, dat gelukkig ook een paar rustpunten kent, en tracks die Hudson Mohawke toch ook eens een echte dansvloer- of playlist-hit zouden moeten opleveren. Bow, bijvoorbeeld, is een mooi dystopische, slepende hiphoptrack, met fascinerende falsetstemzang van de onbekende Clarence Coffee Jr. Maar het meesterstuk is Lonely Days, waarin hij een strijkkwartet door repeterende en schelle synthesizersequenties heen breit. In de finale blijven alleen de strijkers over in de geluidsmix: een betoverend stuk hedendaagse klassieke muziek. Het zegt alles over de visioenen van Hudson Mohawke. Het is goed dat we af en toe met hem mee mogen loeren.||https://www.volkskrant.nl/cultuur-media/wie-meegaat-op-de-trip-van-hudson-mohawke-staat-mooie-visioenen-te-wachten~bb4c4d29/
2022-08-18||Alle gebeurtenissen voor en achter de camera worden in Irma Vep met veel plezier en lekker vet opgediend ★★★★☆||Niet de minste Franse regisseurs hebben films gemaakt over de filmindustrie zelf, met een aan obsessie grenzende fascinatie voor Hitchcock en Amerikaanse genrefilms. Of het nu Jean-Luc Godard (Le mépris, 1963), François Truffaut (La nuit américaine, 1973), Jean-Pierre Melville (Bob le flambeur, 1956) en vele anderen. In deze eeuw is Olivier Assayas de erfgenaam van deze traditie. Hij maakte in 1996 met Irma Vep een komedie over een Franse filmcrew die een remake maakt van de klassieke Franse filmserie Les Vampires van Louis Feuillades (1915-1916). De hoofdrol werd gespeeld door de Maggie Cheung, steractrice van de Hongkongcinema, die een versie van zichzelf speelde. Na de opnamen van de film trouwde ze de regisseur. En in 2014 maakte Assayas Clouds of Sils Maria, een sterke film over het leven van de persoonlijke assistent (Kristen Stewart) van een grote Franse filmster (Juliette Binoche). En nu is er de achtdelige serie Irma Vep, waar al deze lijnen samenkomen in een zeer vermakelijk verhaal over het leven van een filmmaker en een grote internationale filmster in tijden van streamingdiensten. 'Noem het geen serie’ is het mantra van de regisseur van de serie Irma Vep, een geweldige neurotische rol van Vincent Macaigne als René Vidal, een soort alter ego van Assayas en een portret vol zelfspot, inclusief zijn gewoonte om verliefd te worden op zijn vrouwelijke hoofdrolspelers. De Maggie Cheung-rol wordt hier gespeeld door de Zweedse actrice Alicia Vikander, internationale superster die voortdurend wordt verscheurd door commerciële aanbiedingen en de behoefte om films te maken die er echt toe doen. Daar zal Vikander, die naast haar arthousewerk ook de aangewezen nieuwe Lara Croft was, ook het een en ander van afweten. Ze speelt hier Mira Harberg, die de grootste filmster op de planeet in de steek liet toen ze een verhouding met haar assistent kreeg, die haar vervolgens weer in de steek liet. Alle gebeurtenissen voor en achter de camera worden met veel plezier en lekker vet opgediend, inclusief ijdele oudere acteurs en Lars Eidinger als de onmogelijke Duitse acteur Gottfried, die duidelijk een studie van Klaus Kinski heeft gemaakt om het juiste manische temperament onder de knie te krijgen. Voor mensen die graag naar de Franse serie Dix pour cent (Call my agent!) hebben gekeken, valt hier veel te genieten. Ondertussen zien we fragmenten uit het oorspronkelijke filmfeuilleton (uit de jaren tien van de twintigste eeuw), nieuwe scenes met Vikander in haar Irma Vep-catsuit, en om nog meer dwaalsporen uit te zetten in dit labyrint: fragmenten uit de Irma Vep-film uit 1996. Maar Irma Vep, de serie, is veel meer een aangename ode aan de georganiseerde chaos van een filmset dan een intellectuele puzzel over de route die de Franse cinema heeft afgelegd van zwijgende film tot streamingserie. En die filmset is dan weer net als de rest van de wereld, met hoog oplopende discussies over fatsoen (je moet het in zijn tijd zien, roept de regisseur nog tevergeefs) versus de absolute vrijheid van de kunstenaar. Je krijgt de indruk dat Assayas het allemaal heeft meegemaakt. En dat hij een filmset nog steeds de mooist denkbare plek vindt.||https://www.volkskrant.nl/cultuur-media/alle-gebeurtenissen-voor-en-achter-de-camera-worden-in-irma-vep-met-veel-plezier-en-lekker-vet-opgediend~b9e54b10/
2022-08-18||‘De combinatie van humor en muziek wordt altijd als een moeilijk huwelijk beschouwd’||Ze zitten in Gent, praktisch om de hoek, maar zie Charlotte Adigéry (32) en Boris Zeebroek (36) maar te pakken te krijgen voor een interview. Het Vlaamse duo is met hun sociaal geëngageerde, lichtvoetige en geestige elektropop van hun debuutalbum Topical Dancer zo populair geworden dat de wereld de rode loper voor ze heeft uitgerold. Iggy Pop en Jamie Cullum zijn fans. Het Britse muziekblad NME, The Guardian, The New York Times, uiteraard de Volkskrant én onlinemuziekmagazine Pitchfork hebben al lovende woorden aan het duo gewijd. Op dit moment zitten ze op Ibiza voor een show, waarna Lowlands slechts een stop is op hun mondiale zegetocht, die onder meer naar New York leidt. Via Zoom vraagt Adigéry zich af of die lichte, humoristische toon waarmee ze over hete maatschappelijke hangijzers zingt, ook in de Verenigde Staten gewaardeerd zal worden. ‘Zaken als politieke correctheid spelen daar wellicht meer dan hier.’ En de klassieker onder de racistische oneliners, ‘Go back to your country where you belong’ in het nummer Blenda, mag die dan wel in een popliedje? Wordt het daar gezien als plaagstootje aan luisteraars die de inside joke van het duo met gemengde achtergrond wel vatten? Of juist als belediging aan het publiek, oververhit van wokeness? En een belediging was het, toen Adigéry, wier afkomst deels ligt in Martinique en Guadeloupe, dat verzoek op te rotten ooit naar haar hoofd kreeg. Maar in Blenda vraagt ze vervolgens quasiserieus aan een hogere macht hoe om te gaan met zo’n verzoek: ‘Siri, can you tell me where I belong.’ Racisme, seksisme en politieke correctheid: allemaal onderwerpen waar zowel Adigéry (Caribisch/Frans) als Zeebroek (Vlaams/Chinees) geregeld mee te maken hebben. En het zijn zaken waar het tweetal liever mee speelt dan als wapen gebruikt. Boris heeft zelfs een voorschot genomen op de notie dat Chinezen moeite hebben met het uitspreken van de ‘r’ en zichzelf Bolis genoemd. (Pupul is het koosnaampje dat hij van zijn vader Luc ‘Kamagurka’ Zeebroek kreeg). Het was een match made in heaven vanaf het moment dat Zeebroek als muzikant en Adigéry als singer-songwriter elkaar ontmoetten bij de totstandkoming van de soundtrack van de film Belgica. Een project van Stephen en David Dewaele van de band Soulwax, die ook een spilfunctie vervullen in de Belgische popwereld. Adigéry en Zeebroek zitten dan ook op hun platenlabel Deewee. Zeebroek: ‘Het klikte meteen. Maar we hebben nooit bij onszelf gedacht: we gaan eens activistisch bezig zijn. Het is zo gegroeid. Alle teksten op ons album zijn voortgekomen uit persoonlijke observaties en urenlange gesprekken die we met elkaar hebben gevoerd. Zie het als een alternatief perspectief dat we bieden, zonder moraliserend te willen zijn.’ Adigéry: ‘Het zijn onderwerpen van vrienden die graag met elkaar praten. Daarbij is er zo veel vertrouwen tussen ons dat we ons veilig voelen om diep in dat soort gevoelige onderwerpen te duiken.’ Gevoelige onderwerpen die nooit zwaar op de maag vallen. Er is een muzikale en tekstuele lichtheid verweven in alle songs. En waar de aartsvader van activistische muziek, de protestsong, je oproept om de hakken in het zand te zetten, nodigt de muziek van Adigéry en Zeebroek je uit om te dansen op maatschappelijke issues. Zoals in Esperanto, dat zowel het politiek correcte als het niet-politiek correcte deel van de gemeenschap kritisch bevraagt met bijvoorbeeld ‘Are you as offended when nobody’s watching?’ Of deze: ‘Do you carry the burden of this privilege?’ Maar het stel is ook niet te beroerd om een speelse, sarcastische hand te reiken aan hen die niet meer weten wat ze mogen zeggen en tegelijk subtiel de draak te steken met zichzelf. ‘Don’t say ‘I would like a black Americano’, say ‘I’ll have an African American please’.’ Een glimlach valt dan niet te onderdrukken. Zeebroek: ‘Humor geeft zuurstof. Dat is nodig in al die discussies die tegenwoordig worden gevoerd, terwijl de combinatie van humor en muziek altijd als een moeilijk huwelijk wordt beschouwd. Artiesten die humor gebruiken wordt weleens verweten dat ze hun muziek niet serieus nemen, dat die niet veel waarde zou hebben omdat het maar om te lachen is.’ Het tegendeel is waar bij het Vlaamse duo. Laat Charlotte even een voorbeeld geven. Er was een witte journalist die zo gegrepen werd door de funkpop van Blenda dat ze tijdens het afwassen vrolijk en gedachteloos die strofe ‘Go back to your country where you belong’ meezong. Meteen nadat die zin boven het afdruiprek had geschald, voelde ze ongemak en schaamte. Adigéry: ‘Van mij hoeft niemand zich daarover schuldig te voelen. Ik vond het gebeuren op zich supercool. Hier had je een voorbeeld van iemand die hoogstwaarschijnlijk persoonlijk nooit een vorm van openlijk racisme heeft meegemaakt. Verleid door de speelsheid van de song, zong ze mee, en voelde plotseling toch iets van het diepe ongemak dat zo’n zinnetje kan teweegbrengen. Ze was een beetje het kind dat onwetend het medicijn had ingenomen dat was vermomd als snoepje.’ Zeebroek: ‘Je probeert iets op een bepaalde manier mee te geven zonder dat het erin wordt geramd.’ Een ferme tongue in cheek als gereedschap om discussies over die grote maatschappelijke thema’s vlot te trekken? Zeebroek: ‘Graag. Tegenwoordig wordt van je verwacht dat je over dit soort zaken altijd een expliciete mening erop na houdt. En met die mening word je vervolgens door het andere kamp met je rug tegen de muur gezet.’ Adigéry: ‘Een van de problemen in al die discussies is dat iedereen zo geharnast is in zijn eigen standpunt dat niemand meer durft te zeggen, ‘Ik weet het niet zo goed’ of ‘Ik sta open voor je mening’. Ik weet dat het gevoelig is als ik het volgende zeg, maar een zwarte vrouw kan zich net goed in zo’n situatie verliezen als een witte man. Soms krijg ik het gevoel dat de noodzaak om gelijk te hebben de intentie om tot een oplossing te komen overstijgt. Mensen zijn dan veel meer bezig met gezichtsverlies. Als je je ego paart aan je gender of je identiteit of je politieke visie, ontstaat er een niet te ontwarren brij.’ Zeebroek geeft de angst voor kwetsbaarheid de schuld voor de huidige maatschappelijke polarisering. ‘Elke vorm van kwetsbaarheid wordt gezien als een zwakte. Terwijl het tonen van je eigen kwetsbaarheid juist anderen uitnodigt het zelfde te doen.’ Laat het stel daarin nu ook het voortouw hebben genomen. In Reappropriate, een etherisch pleidooi voor het herclaimen van vrouwelijke seksualiteit, verwerkte Adigéry haar persoonlijke ervaringen en zingt over synthesizer arpeggio’s: ‘I was forced to go and play. Got forced, convinced it was ok. I didn’t have a say. I’m still washing their dirt away.’ Zeebroek: ‘Net als die witte journalist waar we eerder over spraken, had ik als man daar helemaal geen persoonlijke ervaring mee, maar ik snapte meteen wat ze wilde zeggen met dat nummer. Ik hoorde het en ik dacht: wauw, dat is superkrachtig.’ Het had ook zijn uitwerking op het publiek. Adigéry hoorde van een vriendin dat die iets soortgelijks had meegemaakt. En laatst tijdens een show zag Boris een hevig geëmotioneerd meisje toen Charlotte het nummer zong. Er werd nu eens gehuild en niet gedanst. Maar er was herkenning en er was weerklank. Het snoepje had zijn serieuze uitwerking.||https://www.volkskrant.nl/cultuur-media/de-combinatie-van-humor-en-muziek-wordt-altijd-als-een-moeilijk-huwelijk-beschouwd~b667aa39/
2022-08-18||De beste series deze week: de laatste aflevering van Better Call Saul en de strijd tussen twee prequels||‘Deze week kwam de laatste aflevering uit van seizoen zes van Better Call Saul (Netflix, 13 afleveringen). Daarmee is het ook de allerlaatste aflevering, aangezien dit seizoen het slot is. ‘Saul Gone’, de titel ervan, kun je ook uitspreken als ‘It’s all gone’. Ik schreef eerder dat het lastig is om langlopende series zoals deze goed af te sluiten – verhaallijnen worden niet afgemaakt, scènes ogen geforceerd –, maar de makers van Better Call Saul is dat knap genoeg wél gelukt. ‘Ik ga natuurlijk niet verklappen wat kijkers te zien krijgen. Duidelijk is wel dat voortdurend de tweestrijd van advocaat Jimmy McGill naar voren komt: is hij definitief zijn evil alter ego Saul Goodman geworden, die naar de duistere drugswereldis overgestoken, of zit er nog een greintje Jimmy McGill in hem, de man die geloofde in het goede van de mens en niet enkel uit eigenbelang opereerde? Bereid je voor op een verrassende wending. ‘Better Call Saul is ook filmisch ontzettend sterk, blijkt maar weer. Hoewel je gewoon thuis voor de tv zit, heb je het gevoel alsof je naar een kaskraker in de bioscoop kijkt. De landschappen in New Mexico, de kleuren en de veelbetekenende close-ups: geen enkele andere serie van de laatste jaren raakt aan het filmisch niveau van Better Call Saul. Ja, een bevredigend slot, waardoor het ook niet erg is dat het nu echt klaar is.’ ‘Klopt, de komende weken kunnen we twee nieuwe series verwachten die zijn gebaseerd op de twee grootste titels in fantasy. De eerste is een prequel van Game of Thrones – een van de succesvolste series ooit –, genaamd House of the Dragon (HBO Max, tien afleveringen). Twee weken later krijgen kijkers de eerste tv-serie voorgeschoteld die is gebaseerd op de The Lord of the Rings-boeken van Tolkien, die The Rings of Power (Amazon, acht afleveringen) heet. ‘The Rings of Power vormt een aanloop naar de avonturen die we kennen uit de eerdere boeken en films. Zo komt bijvoorbeeld de ring van het kwaad terug, die een belangrijke rol speelt in de Rings-films van Peter Jackson. Die andere prequel, House of the Dragon, speelt zich 172 jaar voor de geboorte van Daenerys Targaryen af. Zij is de drakenmoeder uit Game of Thrones. Haar familie, de Targaryens, zit dan nog op de troon voordat de Lannisters de boel overnemen. ‘Van beide prequels heb ik nog niets gezien, dus ook voor mij is het een verrassing welke kant de makers op zullen gaan. Zeker is dat we ons kunnen opmaken voor een strijd tussen streamingdiensten HBO Max en Amazon. Dit zijn twee immense series waar enorm veel geld en prestige mee gemoeid is. Bovendien heeft HBO Max vanwege een fusie al flink wat producties zien verdwijnen. House of the Dragon moet dan ook een knallend succes worden, wil het een vervolg krijgen. Belangrijk voordeel – en dat is het slimme van zulke prequels – is dat nieuwe kijkers zonder enige voorkennis in kunnen stappen. ‘Bij Amazon staat er nog meer op het spel. Er zit zo ongelofelijk veel geld in dit Rings-project, Amazon betaalde alleen al 250 miljoen dollar voor de rechten. Naar verluidt zou er 1 miljard dollar zijn uitgetrokken om vijf seizoenen te maken, verreweg het hoogste bedrag ooit voor een film of serie. In september, wanneer we een aantal afleveringen hebben gezien, zal duidelijk worden wie deze strijd tussen de streamers heeft gewonnen. Daar ben ik ontzettend nieuwsgierig naar.’||https://www.volkskrant.nl/cultuur-media/de-beste-series-deze-week-de-laatste-aflevering-van-better-call-saul-en-de-strijd-tussen-twee-prequels~b6eb3d43/
2022-08-18||‘Als je in Jamaica op een podium staat, laat het publiek je duidelijk weten wat het van je vindt’||We willen er natuurlijk liever niet aan terugdenken, maar we doen het hier toch even. Het was midden 2020. Het coronavirus raakte op stoom en de wereld zat thuis te sippen, want buiten was het onveilig. En wat deden de popmusici, voor wie de deuren van festivals en popzalen ineens gesloten waren? Die vuurden intens droevige liedjes op ons af, vaak opgenomen met een sneue gitaar in een slaapkamer tussen stapels vuile was. Liedjes met onheilspellende teksten, over hoe het toch verder moet met die wereld van ons. Zangeres Mikayla Victoria Simpson (22) uit de stad Spanish Town op Jamaica, hoorde het allemaal aan en dacht: dat kan anders. Ze zette zich aan een eigen coronatrack, maar dan een die de lockdown moest openbreken, althans, in het hoofd van iedereen die ernaar wilde luisteren. ‘Ik dacht: dat we ons nu moeten opsluiten in onze huizen, betekent toch niet dat we ook in een geestelijke lockdown moeten gaan? We kunnen beter bedenken wat we straks allemaal gaan doen als we weer naar buiten mogen, dan schroeven we ons humeur misschien een beetje op.’ Simpson schreef haar nummer Lockdown als een wensenlijstje, een top-5 van dingen waar ze zin in had. ‘Where will we go?’, zong ze op een knalblije reggaebeat met een zomerse gitaarslag, uiteraard in dat karakteristieke Jamaicaans Patois. ‘When di quarantine ting done and everybody touch road? Mommy, me go Nascar, pull up in a fast car, yeah!’ In de meegestuurde clip bij het nummer zagen we Koffee, haar artiestennaam, inderdaad rondjes rijden in Spanish Town, in een dikke bak die makkelijk mee had kunnen doen in zo’n Nascar-race. Lockdown van Koffee, uitgebracht in juli 2020, werd veruit het meest opbeurende coronalied van de hele pandemie. En de single werd dan ook een hit, die inmiddels bijna 70 miljoen keer is bekeken op YouTube. Het was niet de eerste miljoenenklapper voor Koffee. Drie jaar geleden schopte zij de Caribische muziekwereld wakker met het nummer Toast, een bevlogen reggaenummer dat niet alleen klonk als de beste rootsreggae uit de hoogtijdagen van de jaren zeventig maar ook als een frisse dancetrack: een basale beat en baslijn, met dan toch weer zo’n dwarrelende, zeer Jamaicaanse gitaar erachteraan. Toast werd in 2019 een virale doorbraak, aan de vooravond van die andere virale doorbraak: de onbekommerde clip bij het nummer, met de piepjonge Koffee dit keer rondjes rijdend op een lowrider-fiets met chopperzadel, is op YouTube een kwart miljard keer bekeken: een enorme mijlpaal voor een vrouwelijke Jamaicaanse artiest die net komt kijken. Koffee geldt nu als de grote belofte van de reggae, als eindelijk een artiest die het geliefde genre weer groot kan maken en er dus een wereldster mee kan worden, die we na de gloriejaren van de reggae lang hebben moeten missen. De zangeres is nu op wereldtournee: we bellen haar als ze op reis is tussen twee shows door, in Engeland en Zweden, waarna ze op weg gaat naar Lowlands te Biddinghuizen. Ja, ze is blij dat het nu weer kan, na die twee bange jaren. Maar toch dacht Koffee anders over de pandemie dan de gemiddelde popartiest, zegt ze. ‘Het klinkt misschien vreemd, maar voor mij was het een opluchting, ik kon alles even laten bezinken, mezelf even herstarten. Want ik was in 2019 inderdaad doorgebroken, en heel Jamaica was met mij bezig. Het ging héél hard, een beetje te hard.’ Koffee werd niet alleen door liefhebbers en YouTube-kijkers gezien als die leuke jonge belofte, ook de muziekindustrie van het eiland was op de ‘emerging artist’ gedoken. ‘En zoals je misschien weet, is de Jamaicaanse muziekscene veeleisend. In 2017 speelde ik al op het grootste Jamaicaanse reggaefestival Rebel Salute. Dat was doodeng. Als je in Jamaica op een podium staat, laat het publiek je duidelijk weten wat het van je vindt. Je moet echt boven jezelf uitstijgen wil je waardering krijgen.’ Die competitieve en soms behoorlijk masculiene Jamaicaanse industrie, die natuurlijk kon ontstaan omdat er vanaf eind jaren zestig zo veel onwaarschijnlijk goede artiesten opkwamen, legt een enorme druk op je, zegt ze. ‘Maar die druk maakt je ook beter: je moet jezelf altijd overtreffen, waardoor je snel kunt groeien als artiest.’ Koffee schreef er het nummer Pressure over, een van haar eerste zelfgeschreven liedjes, waarin ze dus al zingt over de stress die de buitenwereld soms op je schouders kan leggen. Maar ook in deze single probeerde ze het hoofd hoog te houden, en zichzelf op te tillen. ‘When all the pressure erupt, me never give up. No, no, no, me never give in. Me send up a prayer fi di better living.’ Een opmerkelijke gastrol in Pressure, ook in de clip, wordt gespeeld door Buju Banton, de grote dancehallzanger uit de jaren negentig die de zangeres aan het begin van de track even introduceert, als een goede gastheer: ‘Never give in, here’s what we talking about, Koffee!’ Een nederig stemmende ervaring, zegt ze. ‘Ik heb zo veel steun gekregen van de beste Jamaicaanse artiesten, ook van mijn grote helden Protoje en Chronixx, die ook al in mijn clips wilden verschijnen. Ik weet dat de Jamaicaanse muziekwereld bikkelhard kan zijn, en dat vrouwen het er echt niet makkelijk hebben, maar ikzelf heb eigenlijk alleen maar goede ervaringen gehad.’ Begrijpelijk, want iedere muzikale Jamaicaan kon voorspellen dat Koffee iets groots ging losmaken. Producers en gastartiesten wilden zich graag verbinden aan nieuw succes, en Koffee kon voor haar eerste album Gifted, dat vijf maanden geleden verscheen, al in zee met de grote platenmaatschappij Columbia, onderdeel van Sony. Waar ze de overweldigende waardering van zowel binnen als ver buiten Jamaica aan te danken heeft, vindt ze moeilijk zelf te analyseren. Maar haar indringende stem, die zowel donker kan rappen als daarna zeer soulvol in de zangtonen kan schieten, moet er iets mee te maken hebben. ‘Ik ben zo’n beetje opgegroeid in de kerk’, zegt ze. ‘Ik zong in het koor, kreeg ook echt goede muziekles en ik heb daar ontzettend veel geleerd. Om de spiritualiteit van de gospel in je zang te leggen, maar ook technische dingen, hoe je een goede vocale warming-up kunt doen, bijvoorbeeld.’ Koffee ging als 14-jarige zelf aan het liedschrijven. ‘Ik luisterde thuis veel naar reggae, naar mijn voorbeelden U-Roy en Sizzla en later naar Chronixx en Protoje, die allebei sterk zijn in verhalende en betekenisvolle teksten. Ik wilde ook eens wat reggae gaan maken, kijken waar dat op zou uitkomen.’ Zij werd ook toen al goed begeleid, en een muziekdocent spoorde haar aan een lied te schrijven over inspiraties buiten de muziek, over helden die mensen die het minder goed hebben getroffen hoop kunnen geven. ‘Ik pakte mijn gitaar en schreef een nummer over de sprinter Usain Bolt. We maakten er een clipje bij, en Legend verscheen op YouTube.’ En toen gebeurde het: ‘Usain Bolt hoorde het nummer, hij postte het op Instagram en Facebook, en toen ging dat nummer viral. Tussen de volgers van Usain Bolt bleken veel mensen uit de muziekindustrie te zitten, en die namen snel contact met me op.’ Haar grote doorbraak, ook na haar grensverleggende album Gifted, hebben we mede te danken aan oplettende muziekscouts die haar talent herkenden. Maar er speelt meer, zegt ze. ‘De muziekindustrie van nu is mondiaal geworden, omdat streaming geen grenzen kent. Het heeft de creativiteit van de popmuziek enorm veel goed gedaan. In de eerste plaats omdat je als onbekend talent nu best kans hebt ineens door te breken, maar ook omdat er minder strikt wordt gekeken naar genres.’ Koffee maakt zelf reggae met een vrijzinnige blik, want ze mengt diep doorvoelde en haast religieus klinkende rootsreggae, maar laat die versmelten met afrobeats, met r&b en zelfs hiphop en reggaeton. ‘Dat is de popmuziek van nu, en die verbindt de hele wereld.’ In haar clips nodigt Koffee die wereld uit bij haar langs te komen, en een blik te werpen op haar wijk, haar vrienden, de Jamaicaanse cultuur. ‘Ik weet dat er nog altijd veel mis is met Jamaica, dat er veel afgunst is in de muziek zodra je succes hebt. Ik zing daar ook over in mijn nummer Rapture, maar ik probeer ook daar de toon enigszins licht te houden, en hoopvol te blijven over de toekomst. Want de Jamaicaanse cultuur is geweldig, en dat wil ik ook laten zien. In de clip bij Toast zie je me op straat zitten, terwijl iemand mijn haar vlecht. Dát is Jamaicaanse cultuur, en eigenlijk een teken dat je je ondanks alles goed mag voelen.’ Zondag, Bravo||https://www.volkskrant.nl/cultuur-media/als-je-in-jamaica-op-een-podium-staat-laat-het-publiek-je-duidelijk-weten-wat-het-van-je-vindt~b3ec2a89/
2022-08-18||Voor Lowlands-baas Eric van Eerdenburg zijn de problemen na dit weekend nog niet voorbij||Er zijn festivaldirecteuren die zo zijn vergroeid met hun evenement dat ze voor altijd aan de naam van het festival zijn verbonden. Jan Smeets, bijnaam Mister Pinkpop, was zo’n festivalbaas. Eric van Eerdenburg (61) is er zeker ook een, en mag inmiddels Mister Lowlands worden genoemd. Zijn festival, waarover hij nu ruim twintig jaar de leiding voert, heeft hij langs dieptepunten geloodst, maar ook weer nieuw cachet gegeven. En altijd waakte hij als een oppassende vader over het uitgestrekte terrein bij Biddinghuizen, dat al vanaf 1993 een soort thuisstad is voor Lowlands, inclusief woonplaats voor 60 duizend bezoekers en een kolonie aan iglotenten. Zag hij het brandschone festivalgroen na opening van de poorten op vrijdag binnen een uur veranderd in een openbare vuilstortplaats, vol plastic bierbekers, dan kon hij zich daarover stevig opwinden. ‘Dit begrijp ik nou niet’, brieste hij dan. ‘Dat doe je thuis toch ook niet?’ Zo ongeveer wandelde Smeets ook altijd langs de Pinkpopcampings, mopperend op festivalgasten die hun zooi naast de vuilnisbakken gooiden. Van Eerdenburg zit er nu eenmaal gepassioneerd in, zeggen mensen uit de muziekbusiness die hem goed kennen. En dat komt mede door zijn oorsprong in de muziekzaken, die begon aan de andere kant van de industrie. Van Eerdenburg zat vanaf de jaren tachtig zelf in een aantal kleine bandjes, waaronder het behoorlijk vooruitstrevende Terras Bangkok, en hij verbleef dus in barre kleedkamers in de kleinste popzalen. Toen hij later zelf in de concertbranche terechtkwam, wist hij hoe er vanuit de praktijk werd gedacht over de organiserende krachten buiten de schijnwerpers. En wat je kon doen om het een bandje enigszins naar de zin te maken. Met zijn leiding over het tentenkamp Lowlands is Van Eerdenburg in de voetsporen getreden van zijn ouders. Hij groeide op in het Drentse dorp Een, waar zijn ouders een camping runden. Op zijn 17de vertrok hij naar Amsterdam, waar hij in 1980 recht de krakersrellen binnenrolde. Van Eerdenburg sloot zich aan bij de krakersbeweging en ontpopte zich als bevlogen maatschappijcriticus. Hij trad als gitarist toe tot het bandjescircuit en kreeg een baan bij platenmaatschappij Boudisque, waar hij artiesten moest pluggen bij radio en tv. Hij werkte ook bij een paar kleine boekingskantoren en entertainmentbedrijven, en rond de eeuwwisseling kwam hij terecht bij de grote concertorganisator Mojo. In 2000 trad hij in dienst bij Lowlands, een jaar later werd hij benoemd tot directeur van het door Mojo georganiseerde festival. Het was een moeilijke tijd. Lowlands was in 1993 opgezet als een driedaagse voor alternatieve muziek, waar vooral de weerbarstige pop uit de Nederlandse podia zichtbaar zou moeten worden. Het festival groeide gestaag en zocht ook wel vernieuwing en verbreding, maar die pakte niet goed uit. Lowlands had moeite om grote artiesten naar de enorme Alphatent te krijgen, vanwege concurrentie met vooral Britse festivals. Op de tweede Lowlands van Van Eerdenburg heerste een wat lamlendige sfeer, ook dankzij een melig optreden van Koos Alberts en een singlesfeest van de Volkskrant dat door veel Lowlandsgangers van het eerste uur niet werd gewaardeerd. Daarna duwde de nieuwe directeur het festival langzaamaan de goede richting op, mede met een serieuze randprogrammering, waar naast theater en bijvoorbeeld dans ook steeds meer aandacht kwam voor maatschappelijk debat, voor politiek, spiritualiteit en zelfs wetenschap. Het maakte Lowlands anders dan de concurrentie, en daarmee op een andere manier urgent. Maar ook in de programmering werd Lowlands onder leiding van Van Eerdenburg weer relevanter, met nog altijd kleine en dwarse rock, maar ook een uitgebreide danceprogrammering in de nachten, grote hiphopacts als Kendrick Lamar en zelfs megapopsterren als Dua Lipa en Billie Eilish. Van Eerdenburg sprong in de moeilijke jaren graag in de bres voor zijn festival, als er kritiek klonk, maar ook als er geen vuiltje aan de lucht was. In 2012 hoorde hij dat VVD-politicus Halbe Zijlstra van plan was een bezoek aan Lowlands te brengen. Dat zag de directeur niet zitten, vanwege de cultuurbezuinigingen die de staatssecretaris daarvoor had afgekondigd. ‘Die koopt dan maar een kaartje’, liet Van Eerdenburg zich ontvallen, waarvan in verschillende media werd gemaakt dat Zijlstra er bij Lowlands ‘niet in kwam'. Het zorgde voor enige ophef. Hij bleef zich roeren in de media. Vorig jaar veroorzaakte hij wat rumoer toen hij zei boos te zijn op ongevaccineerde mensen. Hij riep iedereen op zich ‘als de sodemieter’ te laten vaccineren, ook om het culturele leven weer op gang te kunnen krijgen. De site Geenstijl zag zich genoodzaakt de Lowlandsbaas weg te zetten als ‘extreem-linkse eikel’. Dit jaar ziet Van Eerdenburg zich gesteld voor problemen van een heel andere orde. Door de inflatie zijn festivals, dus ook Lowlands, fors duurder geworden. Een noodzakelijke ingreep, zei de directeur op BNR Nieuwsradio. ‘En het treurige is dat het gewoon niet genoeg is. Ik verwacht dat de prijsverhoging voor aankomend jaar weer stevig zal zijn.’ Het moet de festivalbaas, die altijd heeft gezegd dat Lowlands toegankelijk zou moeten zijn voor alle lagen van de bevolking, een doorn in het oog zijn. Het geeft hem er na de editie van komend weekend een hoofdpijndossier, maar toch ook weer een belangrijke nieuwe uitdaging bij.||https://www.volkskrant.nl/nieuws-achtergrond/voor-lowlands-baas-eric-van-eerdenburg-zijn-de-problemen-na-dit-weekend-nog-niet-voorbij~b868eec5/
2022-08-18||Opinie: Een visumboycot van Russen is juist contraproductief||Afgelopen week riep de Oekraïense president Volodimir Zelenski op tot een visumboycot van Rusland. Hij vindt het onacceptabel dat Russische burgers (behalve uiteraard de mensen die al op de sanctielijsten staan) vrijelijk naar de EU en VS kunnen reizen terwijl hun land Oekraïne bombardeert. Zijn pleidooi vindt steun op regeringsniveau in Estland, Letland en Finland. Het vraagstuk is geagendeerd voor de top van EU-ministers van Buitenlandse Zaken die eind augustus plaatsheeft. Als je denkt aan onbezorgd vakantie vierende Russische toeristen in Amsterdam, Barcelona of Venetië is het pleidooi van Zelenski wellicht begrijpelijk. Ook de onrust bij Ruslands buurstaten, die zich met name op het veiligheidsaspect lijkt te richten, kun je je voorstellen. Toch zou het afkondigen van een stop op de uitgifte van visa voor Europa aan Russische staatsburgers een grote vergissing zijn, met in potentie verstrekkende negatieve gevolgen. Rusland is geen gewoon land. Het is waarschijnlijk vrijwel het enige land ter wereld dat meer dan zeventig jaar in vrijwel volstrekt isolement ten opzichte van de rest van de wereld heeft doorgebracht. En dat ook nog in die positie van zelfgekozen isolement een modern land is geworden. Dat laat diepe sporen na in de psyche van een land. De lange Sovjetperiode, waarin het voor Russen zo goed als onmogelijk was vrij naar het buitenland te reizen, ligt wat dat betreft nog zeer vers in het geheugen. De sancties, die de vliegverbindingen met een groot deel van de wereld lamlegden en die Rusland afsloten van het internationale betalingsverkeer, sloegen daarom psychologisch in als een bom. De angst om opnieuw opgesloten te worden in het ongelukkige land hing tastbaar in de lucht. Een formele visumstop, die Russen daadwerkelijk af zou snijden van de rest van de wereld en een streep zou zetten door de mogelijkheid om de benen te nemen als het in Rusland zelf echt te erg wordt, zou voor veel Russen een nachtmerrie zijn. Maar waarom zouden we ons daarom bekommeren? Welnu, om een aantal goede redenen. Ten eerste zijn het met name juist ook de Russen die naar Europa reizen die diepe afschuw voelen voor wat hun land doet. Zij zijn onze bondgenoten in de strijd tussen Poetin-getrouwen en oppositionele krachten, die er hopelijk ooit gaat komen en die bepalend zal zijn voor de manier waarop wij op dit continent met Rusland verder zullen moeten leven. Deze potentiële bondgenoten van ons vervreemden is niet productief, ook omdat het praktisch gezien dan erg lastig wordt de dialoog met hen te blijven voeren. Tevens zal een dergelijke visumstop het bijzonder lastig maken voor gemarginaliseerde, bedreigde en onderdrukte Russen om een veilig heenkomen te zoeken en asiel aan te vragen in de EU. Nu kunnen zij door het aanvragen van een relatief onschuldig toeristenvisum nog op een weinig zichtbare manier het land verlaten, maar een visumstop maakt dat onmogelijk. Maar verreweg de zwaarwegendste reden waarom een visumstop een slecht idee is, is dat we hiermee een van de belangrijkste verworvenheden van dertig jaar verandering in Rusland sinds de val van de Sovjet-Unie teniet doen. Rusland mag dan geen democratie geworden zijn, er is wel een nieuwe generatie Russen opgegroeid die niet langer zijn gevormd in isolement. Voor hen is Rusland deel van de wereld in plaats van een land dat buiten de wereld staat. Die mindset is cruciaal voor hun én onze toekomst en het zou zeer onproductief zijn hen opnieuw af te snijden van de rest van wereld.||https://www.volkskrant.nl/columns-opinie/opinie-een-visumboycot-van-russen-is-juist-contraproductief~b3826274/
2022-08-18||Float van Rotjoch biedt een fascinerende staalkaart van de Nederlandstalige hiphop ★★★☆☆||Als klein jochie sprong Rotjoch in het water, terwijl hij niet kon zwemmen. Zijn hoofd boven water houden was een struggle, tot hij besloot: ‘Rotjoch moet floaten. Comfortabel.’ Het is de intro van Float: eindelijk een studioalbum van Rotjoch op zijn naam. In de twintig tracks die volgen, rappen en zingen meer dan 35 (!) artiesten mee. Rotjoch zelf is primair gastheer, producer, verbinder, spreekstalmeester en creatief brein. Rotjoch (Angelo Diop) uit Amsterdam-Zuidoost is labelbaas, presentator van hiphopplatform 101 Barz, sleutelfiguur in de hiphopscene. En rapper, maar op Float delegeert hij dus liever. De aard van het album blijkt zowel de kracht als de zwakte ervan: het is veel, het schiet alle kanten op, van bewogen levensverhaal tot party banger, van volwassen overpeinzing tot boze borstklopperij. Float is een kwalitatief grillige, maar toch ook fascinerende staalkaart van de Nederlandstalige hiphop: Rotjochs liber amicorum in albumvorm, van Hef tot Kempi, van Adje tot Dopebwoy, van Frenna tot Lil Kleine.||https://www.volkskrant.nl/cultuur-media/float-van-rotjoch-biedt-een-fascinerende-staalkaart-van-de-nederlandstalige-hiphop~b8e9a20d/
2022-08-18||Gelden er bij Lowlands andere criteria voor veiligheid en brandgevaar dan in Ter Apel?||De regering dwingt gemeenten met harde hand om asielzoekers op te nemen. Dat is onvermijdelijk, schrijft de krant, want we moeten fatsoenlijke opvang bieden. Die kleumende mensen die buiten slapen, gaan we inderdaad niet aan hun lot overlaten. Maar ik vraag me af of het EU-verdrag waarop deze humanitaire plicht gestoeld is, kon voorzien dat er elke dag duizenden mannen, vrouwen en kinderen in bootjes en vrachtwagens zouden stappen en aan onze poorten zouden komen rammelen. Dat de wereld zo verloederd is geraakt dat er wereldwijd ongekende vluchtelingenstromen op gang komen. Terwijl wij netjes tien brandgevaarlijke minitentjes weghalen uit Ter Apel en braaf een schattig plattelands-hotelletje aankopen voor wat extra slaapplaatsen, kleurt de aardbol roodgloeiend van branden en droogte, ligt het vee uitgemergeld in de valleien, slaan miljoenen ongelukkigen op de vlucht voor het wassende water, oorlogen, vervolgingen, branden, armoede én voor hun eigen leiders. Op zeker moment is dat geen gewone vluchtelingenstroom meer, maar een volksverhuizing. In plaats van hier een futiel politiek asielzoekers-VVD-dingetje van te maken, te zeuren over draagvlak en te zoeken naar oude hotelletjes, hadden Rutte c.s. al lang in uiterste urgentie om de tafel moeten zitten met wereldleiders om deze ongekende catastrofes te managen. Wat het land nu van onze politiek leiders hoort, is een oorverdovende stilte. En dat is pas echt angstaanjagend.Trees Roose, Haren Nu neemt het kabinet dan eindelijk ferme maatregelen om het opvangprobleem van asielzoekers op te lossen, krijgen we welhaast meedogenloze tegenwerking van omwonenden. Hebben zij de beelden rondom het asielzoekerscentrum in Ter Apel dan niet gezien? ‘Niet in mijn achtertuin’, dat is de kreet van de omwonenden van het hotel in Tubbergen waar een asielzoekersopvangcentrum moet komen. Laat de regering er driehonderd Oekraïners in huisvesten, dan worden de asielzoekers met open armen ontvangen door de omwonenden. Maaike van Gilst, Dieren Lowlands trekt jaarlijks rond de 55 duizend bezoekers. In no-time wordt voor dit driedaagse festival de infrastructuur van een middelgrote Nederlandse stad uit de grond gestampt en na afloop weer opgeruimd. En het lukt in ons land al maandenlang niet om asielzoekers op een humane wijze op te vangen?Jaap Lampe, Haarlem In Ter Apel worden de geschonken tentjes waar asielzoekers in kunnen slapen weggehaald onder het mom van veiligheid en brandgevaar. Komend weekend staat een veelvoud van dat soort tentjes op de Lowlandscamping. Die worden vast niet door politie en handhavers weggehaald. Gelden er bij Lowlands andere criteria voor veiligheid en brandgevaar dan in Ter Apel? Meten met twee maten?Tabe Jorritsma, Oostwold In Ter Apel vinden momenteel on-Nederlandse taferelen, schrijft deze krant. Er is evenwel een duidelijk historisch patroon als het gaat om onze behandeling van vluchtelingen, migranten en mensen in nood. Een patroon van onverschilligheid, angst, ergernis, botheid, afschuiven, buitensluiten en uitbuiten. Dat ondervonden zelfs landgenoten of mensen met een sterke band met Nederland, zie onze Joodse, Indische, Molukse en Surinaamse gemeenschappen. En de kritische zelfreflectie en excuses volgen altijd decennia later. Hulde aan allen die zich on-Nederlands inzetten voor een respectvolle behandeling van onze medemens.Martin Willemse, Uithoorn Kan iemand even uitrekenen hoe de kans zich verhoudt van een alleenstaande modaalverdiener op een woning tot die van een asielzoeker op een tent in de buitenlucht? Wellicht dat ergens daartussen zich de medemenselijkheid bevindt om dit op te lossen.Rachel Postma, Delft Bijna dagelijks hoor en lees ik berichten dat tientallen asielzoekers de nacht in de open lucht hebben moeten doorbrengen. In eerste instantie erger ik me dan aan het visieloze gekluns van de overheid in de opvangproblematiek. Daarna verbaas ik me over de drammerige berichtgeving. Iedere dag bijna hetzelfde bericht, kun je toch nauwelijks meer nieuws noemen? Daarnaast vraag ik me af of het ook niet zou getuigen van wat medemenselijkheid om iedere dag ook even te vermelden dat er dagelijks zo’n 30 duizend daklozen onder bruggen, in parken en in metrotunnels de nacht doorbrengen.Paul Gerbrands, Valkenswaard||https://www.volkskrant.nl/columns-opinie/gelden-er-bij-lowlands-andere-criteria-voor-veiligheid-en-brandgevaar-dan-in-ter-apel~b49e94d8f/
2022-08-18||Delen in de pijn van de nakomelingen van tot slaaf gemaakten is wel het minste wat we van onszelf kunnen vragen ||Begin dit jaar werd ik gevraagd op artistieke wijze te reageren op schilderijen van Nederlandse kunstenaars uit de 18de eeuw waarin tot slaaf gemaakte zwarte mensen werden afgebeeld. Het project was ontstaan naar aanleiding van het boek van historicus Barbara Henkes, Sporen van het slavernijverleden in Groningen, en in samenwerking met het Groninger Museum en andere musea en instellingen in het noorden van het land. Voor het eerst in de geschiedenis zou er ruime aandacht worden besteed aan een hoofdstuk uit ons gezamenlijk verleden dat voorheen tot de marginaliteit was veroordeeld, genegeerd, alsof het nooit had plaatsgevonden. Deze inspanning vloeide voort uit een recente landelijke ontwikkeling om een brede en grotere bewustwording te creëren onder de Nederlandse bevolking over het slavernijverleden, met als doel lessen daaruit te trekken in onze omgang met elkaar in het heden en in de toekomst. Geschiedenis leeft voort, waarschuwde de Amerikaanse schrijver William Faulkner ons, het is niet eens verleden. Als dat zo is, als de geschiedenis nog steeds voortleeft, dan is de noodzaak groter om te erkennen dat de nakomelingen van de tot slaaf gemaakten vandaag de dag zichtbaar en onzichtbaar met de erfenis van de slavernij worstelen. Delen in hun pijn en hun verleden, om op die manier deze dragelijk te maken, is het minste wat we aan onszelf kunnen vragen. Het recent erkennen door een van de grootste financiële instellingen van het land, ABN Amro, van haar aandeel in dat verleden is een juist gebaar, maar het vergt veel meer van ons. Het vergt een bredere aanpak aan de kant van de overheid, het vergt van ons allemaal om een dieper en structureel inzicht te krijgen in de werking van slavernij op het heden, het vergt het besef dat we er niet kunnen komen zonder elkaar. Als een zwarte man geboren in een land dat gesticht werd door tot slaaf gemaakte mensen, Liberia, uit een continent waaruit miljoenen werden geplukt en tot eigendom gemaakt van anderen, zag ik dit project als een voortzetting van wat ik voorheen had gedaan. Mijn eerste roman, Het land van de vaders, ging over het ontstaan van Liberia, de eerste Afrikaanse republiek, van tot slaaf gemaakten. Maar het project was voor mij bovenal een manier om op bescheiden wijze mijn bijdrage te leveren, iets wat ieder op zijn of haar eigen manier moet doen. Ik poogde een stem te geven aan de stemlozen; een gezicht aan de tot zwijgen gedwongen mensen die op de schilderijen figureerden. Ik wilde ze het middelpunt van aandacht maken, ze de hoofdpersonages van de schilderijen maken, hun verhalen met de wereld delen, hun gedachten vormgeven. Ik vraag me steeds af wat een man of een vrouw dacht, iemand gezegend met verstand en in veel opzichten bekwamer dan degene die beweerde zijn eigenaar te zijn. Wat voelde hij als hij gedwongen werd in zo’n schilderij te figureren: woede, verbazing, frustraties, wanhoop, ongeduld? Dit is de geschiedenis van slavernij, de geschiedenis van onuitgesproken gedachten en gevoelens. Wat maakte het dat deze mensen standhielden te midden van die troostloosheid? Het was uiteindelijk het besef dat er ooit een eind zou komen aan de akelige toestand. Het is de hoop die tot revoluties heeft geleid, die tot opstanden heeft uitgemond in een poging vrij te zijn. De naweeën van die revoluties en opstanden, van die hoop en dromen, weerklinken nog steeds in het heden. In onze benadering van het slavernijverleden moeten we dit begrijpen: dat de poging van de tot slaaf gemaakten om een einde te maken aan hun toestand niet losstaat van de worstelingen van hun nakomelingen om te ontsnappen aan de erfenis van dat verleden. Dat besef, denk ik, leidt tot meer begrip, tot meer inzichten. Het dwingt ons in actie te komen, omdat we tot elkaar veroordeeld zijn, onze toekomst met elkaar verbonden. We kunnen niet zonder elkaar. We bestaan dankzij elkaar. Vamba Sherif is schrijver. Hij vervangt deze week Asha ten Broeke.||https://www.volkskrant.nl/columns-opinie/delen-in-de-pijn-van-de-nakomelingen-van-tot-slaaf-gemaakten-is-wel-het-minste-wat-we-van-onszelf-kunnen-vragen~b042c9d8/
2022-08-18||Feestvideo premier Sanna Marin is voer voor Finse oppositie||De video’s begonnen woensdag te circuleren op sociale media. Te zien is hoe Marin met vrienden danst, knuffelt en zingt voor de camera. Onder de aanwezigen zijn verschillende bekende Finnen, onder wie kunstenaars, journalisten en politici. Marin, die donderdag de pers te woord stond, benadrukte dat het ging om een privébijeenkomst en dat de filmpjes niet bedoeld waren voor de openbaarheid. ‘Ik vind het vervelend dat deze filmpjes publiek zijn geworden. Ik was een avond uit met vrienden.’ Marin zei dat ze ‘met mate’ alcohol had gedronken en dat het feest een paar weken geleden plaatsvond, eerst in een appartement en later in twee verschillende bars in Helsinki. ‘Ik danste, zong en feestte met mijn vrienden, allemaal volstrekt legale dingen.’ In Finse media wordt gespeculeerd over drugsgebruik op het feest, omdat een van de feestgangers een woord zou hebben gebruikt dat synoniem is voor cocaïne. Marin ontkende drugs te hebben gebruikt of anderen gezien te hebben die die drugs gebruikten. Een parlementariër van de Centrumpartij, een coalitiegenoot van Marins Sociaal-democratische Partij (SDP), stelde donderdag voor dat Marin een drugstest gaat doen. Later benadrukte de partijleider van de Centrumpartij dat het een privékwestie betreft. Volgens oppositieleider Riikka Purra, van de rechtse partij De Finnen, voorheen de Ware Finnen, tast het voorval de geloofwaardigheid van Marin aan. ‘Ze moet de vermoedens van drugsgebruik wegnemen, anders zal er een zweem van twijfel boven haar blijven hangen.’ De kwestie is pijnlijk omdat het filmpje opduikt op het moment dat Marins partij haar jaarlijkse zomervergadering houdt waar traditioneel nieuwe plannen worden gelanceerd. Dat is dit jaar extra belangrijk omdat er komend voorjaar nieuwe verkiezingen zijn in Finland. De partij wilde onder meer praten over compensatie van gezinnen voor de hoge inflatie. Nu stond een groot deel van de persconferentie in het teken van de uitgelekte video’s. Fractievoorzitter Antti Lindtman benadrukte dat hij vertrouwen heeft in de premier. Volgens hem ‘kan iedereen zich voorstellen hoe het voelt voor Marin dat er video’s van privébijeenkomsten zijn uitgelekt’. ‘Ze is tenslotte ook maar een mens’, aldus Lindtman. In december vorig jaar moest Marin haar excuses aanbieden omdat ze uit was gegaan nadat een lid van haar kabinet positief had getest voor corona. Sms’jes waarin ze werd geadviseerd thuis te blijven zag ze pas de volgende dag omdat ze haar werktelefoon niet mee had genomen. Ook toen dook een beeld op van de premier tijdens het uitgaan. Marin (36) trad drie jaar geleden aan als de jongste premier ter wereld. De sociaal-democratische politicus leidt een centrum-linkse coalitie van vijf partijen. Ze staat bekend om haar goede communicatieve vaardigheden en gebruik van sociale media, waarmee ze veel Finnen bereikt. Ook maakte ze een indruk met haar reactie op de Russische inval in Oekraïne. Het Duitse Bild noemde Marin deze week ‘de coolste politicus ter wereld’. Het artikel luidde: ‘Deze regeringsleider kan ook feesten.’ Bij haar aantreden zei Marin dat ze open wilde zijn over haar leven naast haar werk. ‘Ik wil laten zien dat er gewone mensen met gewone levens in deze positie zitten. Ik heb een familieleven, mijn werk en vrije tijd die ik doorbreng met vrienden, gewoon zoals ongeveer iedereen van mijn leeftijd.’||https://www.volkskrant.nl/nieuws-achtergrond/feestvideo-premier-sanna-marin-is-voer-voor-finse-oppositie~bbb8bef0/
2022-08-18||WHO-baas suggereert dat rijkere landen ‘grootste ramp op aarde’ in Tigray negeren vanwege ‘huidskleur’||Het is de tweede keer dat de directeur-generaal van de Wereldgezondheidsorganisatie (WHO) rijkere landen wakker wil schudden met deze uitspraak. Ethiopische troepen sluiten in Tigray al meer dan anderhalf jaar zes miljoen mensen af van eten, medicijnen en andere levensbehoeften. ‘Ik kan jullie vertellen dat de humanitaire crisis in Tigray erger is dan in Oekraïne’, zei Ghebreyesus. ‘En ik zei het een paar maanden geleden al: de huidskleur van mensen is misschien wel de reden daarvan.’ In april stelde de WHO-topman de retorische vraag of de wereld net zo veel aandacht besteedt aan ‘zwarte als aan witte oorlogsslachtoffers’. Hij doelde niet alleen op de situatie Tigray, maar bijvoorbeeld ook op Jemen en Myanmar. Zijn boodschap leidde nauwelijks tot internationale reacties. Nu focust Ghebreyesus zich specifiek op Tigray. Niet omdat het zijn geboortegrond is, zegt hij, zoals hem wel eens wordt verweten. ‘De naakte waarheid’ is dat zich in de noordelijke Ethiopische grensregio ‘op dit moment de grootste ramp op aarde’ afspeelt, zegt hij. Ghebreyesus erkent dat de oorlog in Oekraïne door het Russische bezit van kernwapens extra dreigend is: een nucleaire oorlog zou ‘de moeder van alle problemen’ zijn. Toch betekent dat niet dat de wereld kan wegkijken bij andere humanitaire crises, vindt hij. ‘Ik heb de afgelopen maanden geen enkele regeringsleider over Tigray gehoord, vooral niet in de ontwikkelde wereld. Waarom? Ik denk dat we het weten.’ De regering en de regionale leiders spraken eind maart af dat konvooien met eerste levensbehoeften toegang moeten krijgen tot de Tigray-regio. Die ‘humanitaire vrede’ zou een eerste stap zijn naar een einde van het in november 2020 uitgebroken conflict. De gevechten in het gebied zijn weliswaar minder hevig geworden, maar de levering van hulpgoederen blijft onder de maat. Deels komt dat doordat de Ethiopische regering de wegen richting het noorden van het land nog steeds zou blokkeren. De federale overheid ontkent dat. Woensdag beoordeelden de Tigray-leiders een vredesvoorstel van de Ethiopische regering als een ‘uitsteltactiek’. Ghebreyesus, tevens voormalig minister van Gezondheid en Buitenlandse Zaken van het land, doet een dringende oproep om met een serieus alternatief over de brug te komen. ‘Aan deze onvoorstelbare wreedheid moet een einde komen. De enige oplossing is vrede.’ Ghebreyesus kreeg woensdag bijval van de WHO-directeur voor gezondheidscrises Michael Ryan. De ontwikkelde wereld kijkt niet alleen weg van de Tigray-crisis, zo zei Ryan. Rijkere landen tonen ook weinig interesse in de enorme droogte en voedseltekorten in de hele regio. ‘Niemand lijkt een moer te geven om wat er in de Hoorn van Afrika gebeurt.’||https://www.volkskrant.nl/nieuws-achtergrond/who-baas-suggereert-dat-rijkere-landen-grootste-ramp-op-aarde-in-tigray-negeren-vanwege-huidskleur~be3a9511/
2022-08-18||Het format van Summerschool kan het hele jaar mee||Zet een lekker koekje klaar, pak een warme kop thee en gooi de beentjes op tafel. Op uw tv staat Matthijs van Nieuwkerk met de armen over elkaar. Strakke blouse, nog strakkere blik. Hij houdt de adem in, en begint aan een opsomming: mers, sars, zika, ebola, covid-19 én de apenpokken. Welkom! Het was een lekker gezellige introductie van professor Marcel Levi, die naar een kleurrijke studio was getogen om college te geven over virusuitbraken. Het was onderdeel van het in ere herstelde Summerschool, dat in 2019 voor het laatst te zien was onder de vlag van De wereld draait door. Het format is simpel: een bevlogen spreker komt een halfuurtje college geven over het eigen vakgebied. Levi kreeg een welverdiende ‘succesboks’ van Van Nieuwkerk, en begon aan een betoog over virussen door de eeuwen heen, de steeds snellere ontwikkeling van vaccins én de vraag of James Bond-films een beetje profetisch zijn. Tussendoor leerden we dat in een menselijke drol al heel snel honderd miljard virussen zitten. Daar moesten we van Levi maar eens even flink over gaan nadenken. De koekjes gingen weer de kast in. Levi toonde vervolgens óók nog een slowmotionfragment waarin we zagen wat er precies gebeurt als iemand niest. De behoefte om iemand ooit nog de hand te schudden, was daarna wel verdwenen. Levi bleef zelf de rest van zijn leven niet voor niets ‘de boks’ gebruiken, en kreeg Van Nieuwkerk daar meteen in mee. Het was wat gehaast allemaal, maar deze terugkeer naar de collegebanken was verder verdomd interessant (al kon je je afvragen waarom dit college niet gewoon al in – ik noem maar wat – 2020 werd uitgezonden). De vorm van hoorcolleges op tv werkt uitstekend, zeker als die colleges worden aangevuld met Matthijs van Nieuwkerk die extreem indringend naar de spreker tuurt. Mede daarom lijkt het zonde om dit format alleen te beperken tot de zomer. Zeker met de juiste verscheidenheid in onderwerpen (volgende week is de beurt aan Hans Klok) kan dit format moeiteloos het hele jaar mee. Tijdens de uitzending van Op1 viel meteen een mogelijke kandidaat op. Zanger Mart Hoogkamer had een wat onfortuinlijke positie, toen hij mocht aanschuiven na een moeizame discussie over de vluchtelingenopvang in Tubbergen. Zit je dan, om te vertellen dat je écht meer in huis hebt dan ‘zwemmen in Bacardi Lemon’. Ook als tv-recensenten zijn we er niet vies van om af te geven op de vaak tenenkrommende gastenkeuze van de talkshows, vooral als er aan het eind nog wat excuusentertainment moet worden ingefietst. Toch kwam het gesprek met de sympathieke Hoogkamer prima uit de verf, vooral toen hij vertelde over zijn onstuimige gezinssituatie. Het was heel makkelijk om er cynisch over te doen, maar zet Mart Hoogkamer in Summerschool en ik zou moeiteloos in de collegebankjes blijven hangen.||https://www.volkskrant.nl/columns-opinie/het-format-van-summerschool-kan-het-hele-jaar-mee~b30d44f3/
2022-08-18||Triodos Bank zet stap richting oplossing voor vastgelopen certificatenhandel||De certificatenhandel kan in het tweede kwartaal van 2023 weer hervat worden, maakte Triodos donderdag bekend bij de publicatie van de halfjaarcijfers. De bank presteert ondanks de moeilijke economische tijden naar eigen zeggen ‘solide’, onder meer door de leningenportefeuille, die met 3 procent groeide. De nettowinst viel met 18,8 miljoen euro wel flink lager uit dan het eerste kwartaal vorig jaar, terwijl het doel van de bank juist is die op te krikken in het belang van de certificaathouders. Ironisch genoeg wordt de winst nu flink gedrukt door de kosten die de bank maakt om dat doel te halen. De slepende certificatenkwestie bij Triodos draait om de manier waarop de oprichters veertig jaar geleden dachten de idealistische bank uit de greep van het aandeelhouderskapitalisme te houden. Daarom werd het startkapitaal van de bank, 1,2 miljard euro, ingelegd door 43.614 certificaathouders via een speciale stichting (SAAT), die daarmee de enige aandeelhouder van de bank is. In ruil voor hun belegging kregen zij geen vrij verhandelbaar aandeel met zeggenschap, maar een certificaat dat de inlegwaarde vertegenwoordigde, en waarover zij een bescheiden dividend ontvingen. Via de bank konden certificaten aangekocht en verkocht worden tegen een vaste prijs. Wanneer er iets meer aanbod dan vraag was, kon bank tot maximaal 3 procent van de certificaten inkopen. Decennialang functioneerde dat systeem, maar het bleek niet bestand tegen corona. Toen wilden ineens te veel certificaathouders tegelijk van hun stukken af. De bank moest de handel stilleggen, wat sommige certificaathouders in serieuze financiële problemen bracht. Het opnieuw opstarten was onmogelijk, stelde de nieuwe topman Jeroen Rijpkema eind vorig jaar. Hij kondigde toen al aan de aan- en verkoop naar een online handelsplatform te gaan verplaatsen. Waarbij certificaathouders volgens hem rekening moesten houden met een flinke waardedaling van hun belegging. Voor de Belastingdienst schatte Triodos de waardevermindering op 30 procent, analisten verwachten dat dit weleens 45 procent zou kunnen zijn. Het management van de bank kreeg veel kritiek van boze certificaathouders, doorgaans ideëel gemotiveerde particulieren die in veel gevallen tientallen duizenden euro’s verliezen. Zowel de Stichting Certificaathouders Triodos als de Vereniging van Effectenbezitters vermoeden wanbestuur. Ze eisen meer inzage in de besluitvorming en overwegen een gang naar de Ondernemingskamer. ‘Wij verwachten vandaag een brief van Triodos en besluiten volgende week of dat aanleiding is om naar de rechter te gaan’, zegt Fons van der Velden, voorzitter van Stichting Certificaathouders Triodos, in een reactie. Intussen heeft Triodos dus wel een volgende stap gezet. Captin, een bedrijf dat verschillende ‘multilaterale handelsfaciliteiten’ beheert, heeft opdracht gekregen de certificaathandel te gaan uitvoeren. ‘De keuze is op Captin gevallen omdat het bedrijf een platform kan bouwen met bijzondere handelskarakteristieken die zoveel mogelijk aansluiten bij de wensen van Triodos en certificaathouders’, zegt Rijpkema. ‘Het is bijvoorbeeld mogelijk handel maar op een paar momenten mogelijk te maken of dat de prijs binnen een bepaalde bandbreedte ligt.’ De Stichting Certificaathouders Triodos heeft vooralsnog geen mening over de selectie van Captin of de manier waarop het handelsplatform ingericht moet worden. ‘Wel is pijnlijk dat het zo ontzettend lang duurt’, zegt Van der Velden. ‘Langer dan eerder was gesuggereerd. En dat schuurt helemaal omdat Triodos een paar weken geleden ineens afzag van een eerder aangekondigde regeling voor schrijnende gevallen.’ De stichting heeft nog altijd bedenkingen bij de keuze voor een handelsplatform. ‘De bank heeft die keuze in onze ogen niet goed genoeg verantwoord, dat is ook het belangrijkste vraagstuk in het traject richting de Ondernemingskamer.’ In oktober moet de aandeelhouder SAAT de keuze voor het handelsplatform nog officieel goedkeuren. Maar al voor die tijd gaat Triodos ‘in gesprek’ met de certificaathouders over ‘de karakteristieken’ van de handel. Rijpkema: ‘Dat doen we door met de belangenverenigingen te spreken, en met een representatieve groep van certificaathouders in alle vijf landen waar we actief zijn.’ Het resultaat wordt nog toegelicht in sessies waarvoor alle certificaathouders zijn uitgenodigd. Dat het vervolgens nog tot ruim in 2023 duurt voordat de handel hervat kan worden, is volgens Rijpkema omdat alle certificaathouders nog wel bij het handelsplatform geregistreerd moeten worden. Rijpkema heeft steeds gezegd dat de certificatenkwestie de bank ook dwingt om de winstgevendheid te verhogen. Iets wat jarenlang maar weinig prioriteit had bij de bank, maar nu van belang wordt gevonden om de waarde van de certificaten te verhogen. Rijpkema streeft daarom naar een verhouding tussen kosten en inkomen van 70 tot 75 procent in 2025. Daar is Triodos nog lang niet, blijkt uit de cijfers. Het percentage komt nu op 83 uit. Dat komt deels omdat Triodos 6 miljoen euro heeft gereserveerd voor een reeds aangekondigde reorganisatie. Ook alle kosten voor het opzetten van het handelsplatform zorgen voor een extra tegenvaller van 1,3 miljoen euro. ‘Het doel blijft onveranderd, maar we moeten daarvoor nu dus eerst kosten maken’, zegt Rijpkema.||https://www.volkskrant.nl/economie/triodos-bank-zet-stap-richting-oplossing-voor-vastgelopen-certificatenhandel~b26f7269/
2022-08-18||Waarom een asielstop makkelijker gezegd is dan gedaan||Staatssecretaris Eric van der Burg (Asiel en Migratie) herhaalde woensdag tijdens een persconferentie in Zwolle dat een ‘asielstop’ niet mogelijk is. Voor het zomerreces van de Tweede Kamer drong JA21-Kamerlid Joost Eerdmans daar wel op aan. VVD-Kamerlid Ruben Brekelmans, die onder druk staat van een morrende achterban, vroeg Van der Burg te onderzoeken of zo’n stop in elk geval tijdelijk mogelijk zou zijn, op basis van de ‘buitengewone omstandigheden’ die in artikel 111 van de Vreemdelingenwet worden genoemd. Volgens PVV-Kamerlid Gidi Markuszower voerde de VVD hier ‘een toneelstukje’ op: de fractie bewaakt het harde gezicht van de partij, terwijl de staatssecretaris onverminderd het ‘softe’ beleid voortzet. Van der Burg liet al snel weten dat een asielstop juridisch discutabel is en vermoedelijk zal sneuvelen bij een rechter. Het aantal asielzoekers is weliswaar hoog, maar niet hoger dan in andere piekjaren. De ‘asielcrisis’ is in de eerste plaats een ‘opvangcrisis’. In de asielzoekerscentra (azc’s) zitten ruim 15 duizend statushouders (voormalige asielzoekers die nu erkend vluchteling zijn en een verblijfsvergunning hebben gekregen) die niet kunnen doorstromen naar een huis vanwege het tekort op de woningmarkt. Met de bouw van ‘flexwoningen’ wordt nu geprobeerd dat probleem in elk geval voor de korte termijn te verhelpen. Nieuwe asielzoekers die zich melden in Ter Apel kunnen na registratie niet naar een azc, zoals de bedoeling is, omdat die overvol zitten. Reden waarom ook Ter Apel al maanden overbelast is. Het Rijk is permanent op zoek naar nieuwe opvanglocaties, mede omdat het Centraal Orgaan opvang asielzoekers (COA) in het verleden veel tijdelijke contracten heeft afgesloten met gemeenten. Als die aflopen, is verlenging geen vanzelfsprekendheid. Op veel ingerichte noodopvanglocaties zijn de omstandigheden dan ook niet optimaal. Vluchtelingenwerk is tegen de staat zelfs een rechtszaak begonnen, waarin de organisatie eist dat opvang voldoet aan de minimale eisen die internationale verdragen daaraan stellen. Nederland vangt bovendien inmiddels 70 duizend ontheemden uit Oekraïne op. Velen van hen worden ondergebracht in accommodaties die geschikt zijn voor tijdelijke asielopvang (bungalowparken, recreatiewoningen, hotels). Deze Oekraïners hebben een andere juridische status: ze zijn per definitie vluchteling, omdat ze huis en haard verlieten vanwege de door Rusland begonnen oorlog. Doorgaans kunnen zij op meer sympathie rekenen dan asielzoekers, zoals de reacties in Tubbergen ook laten zien, waar het Rijk de gemeente dwingt opvang te bieden. De term asielzoekers dekt ook zogenoemde ‘veiligelanders’, volgens VluchtelingenWerk ongeveer duizend, veelal alleenstaande mannen uit Marokko en Tunesië die bijna geen kans op een verblijfsstatus maken. Zij veroorzaken de meeste overlast. In reportages uit Ter Apel noemen andere asielzoekers hen openlijk ‘dieven’. Eerdere kabinetten hebben van alles geprobeerd om de toeloop van asielzoekers te beperken, maar veel suggesties ketsen af op de Europese Verdragen waaraan Nederland zich heeft gebonden. Als Nederland werkelijk autonomie over het vreemdelingenbeleid wil hebben, moet het die verdragen opzeggen en de EU verlaten. De Brexit van het Verenigd Koninkrijk was mede ingegeven door het immigratiedebat in dat land. Waarbij meespeelt dat het land een eiland is: het kan effectief de grenzen bewaken. De uitzonderingspositie wat betreft asiel en immigratie die Denemarken bedong in 1992 bij de Europese Raad, geldt voor Nederland niet. Door deze zogenoemde opt-out kan Denemarken eigen regels hanteren. Asielzoekers moeten daar onder bepaalde voorwaarden meebetalen aan hun eigen opvang en een vluchtelingenstatus geldt twee jaar, waarbij de terugkeeroptie nadrukkelijk wordt opengehouden. Het kabinet-Rutte III heeft ook bekeken of het VN-Vluchtelingenverdrag aangepast of opgezegd kan worden. De commissie-Donner concludeerde uiteindelijk dat dat een onbegaanbare weg is. Aanpassingen zijn door de verhoudingen in de Verenigde Naties amper te realiseren en opzeggen zou grote diplomatieke schade veroorzaken. Bovendien gaat het Europese asielrecht verder dan het VN-Vluchtelingenverdrag. Opzeggen heeft daardoor weinig nut. Strafbaarstelling van illegaliteit, beperking van gezinshereniging, een harder uitzetbeleid: het zijn opties die van tijd tot tijd voorbijkomen in de Nederlandse politiek. Maatregelen die een afschrikwekkende werking moeten hebben op asielzoekers stuiten steevast op de klassieke links-rechtstegenstelling. Als het beleid ‘streng maar rechtvaardig’ moet zijn, zoals vaak wordt gezegd, wil links in de eerste plaats rechtvaardig en rechts vooral streng zijn. In de praktijk is nu vooral een snellere beoordeling van asielzoekers die kansloos zijn (het zogenoemde sporenbeleid) effectief. Door de oorlog in Oekraïne is het debat over een Europees migratiebeleid naar de achtergrond gedrongen. Velen zien het aanvragen van asiel aan de buitengrenzen van Europa – met een verdeelsleutel om de toegelatenen te vestigen in een van de EU-landen – als de ultieme oplossing voor het asielvraagstuk. Maar dat blijft vooralsnog een utopie.||https://www.volkskrant.nl/nieuws-achtergrond/waarom-een-asielstop-makkelijker-gezegd-is-dan-gedaan~b359f09e/
2022-08-18||Zo vet is festival Sziget: 15 duizend Nederlanders reizen ervoor naar Boedapest ||‘We willen de full experience’, is maandag 8 augustus uit vele monden te horen op Amersfoort Centraal. Daar verzamelen zich die dag rond 4 uur ’s middags achthonderd feestgangers, het gros begin twintig. Eindexamenreizen naar oorden als Lloret de Mar en Chersonissos zaten er voor hen vanwege corona niet in, en dat gaan ze nu goedmaken met een treinreis naar Boedapest, waar twee dagen later het zesdaagse festival Sziget begint. Geschatte reistijd: ruim twintig uur. Ze zijn dus bepakt en bezakt. In de boodschappentassen van Aron Visscher en Deborah Schurink, een in Utrecht wonend stel van 24, zit wc-papier, ‘bammetjes met kaas en spianata romana’, druiven, bananen, een meloenmix en vitaminepillen. Voor op het festival zijn er petten, hoedjes, blarenpleisters, verband, en, voor Deborah, drie zonnebrillen: een groene, witte en bruine. Op het perron hangen strandstoeltjes met bloemetjesmotief over koffers, tentstokken bungelen tussen de handvatten van een sporttas. Als tenten via ramen naar binnen zijn geduwd en passagiers hun bagage hebben gestald, blijken Aron en Deborah geluk te hebben gehad: omdat reizigers niet zijn komen opdagen, hebben ze de slaapcoupé voor zichzelf.4 De oude, Duitse slaaptrein, die speciaal voor Sziget naar Boedapest rijdt, telt zeventien wagons met drie soorten coupés: de zitcoupé, de economy-couchette (zes uitklapbare slaapbanken) en de comfort-couchette (vijf slaapbanken). Daarnaast is er een bistrowagon voor eten en drinken, een wagon waar gerookt mag worden – in de hele trein kunnen ramen wijd open – en daarachter een barwagon, beter bekend als de partywagon, waar een dj zal staan. De organisatie is in handen van Festival Travel, de Nederlandse promotor van Sziget. Vanochtend is een eerdere Sziget Express ook al vertrokken. Sziget is Hongaars voor ‘eiland’, het festival speelt zich af op het in de Donau gelegen Óbuda-eiland. Op die plek van amper een vierkante kilometer komen tijdens Sziget negentigduizend mensen per dag bijeen, wat het tot een van de grootste festivals van Europa maakt. Een substantieel deel van de bezoekers, zo’n vijftienduizend, is Nederlands. Bij de organisatie is dat niet onopgemerkt gebleven: op de line-up van dit jaar staan onder meer Eefje de Visser, Froukje en Cor. Dat Nederlandstalige artiesten op een Europees festival buiten Nederland of België staan, is ongebruikelijk. Gerlach Zekveld (36), evenementenplanner bij een schouwburg, heeft wel een verklaring voor de toestroom van Nederlanders. ‘Ik geef tijdens acht dagen Sziget hetzelfde uit als tijdens drie dagen Lowlands. Sinds kort drink ik geen alcohol meer, maar op Sziget krijg je voor 3,30 euro een halve liter bier, op Lowlands voor 3,25 euro een lauw pisbekertje.’ Ook de Sziget Express (vanaf 200 euro) en een kaartje voor het festival zelf (250 euro voor zes dagen) zijn alleszins betaalbaar. Ter vergelijking: de prijs van een ticket voor het driedaagse Pinkpop steeg van 145 euro in 2009 naar 245 euro in 2022. Zekveld gaat al vier jaar alleen. ‘Ik hoef met niemand rekening te houden. En als je in je eentje gaat, is iedereen een potentiële vriend.’ Dat blijkt. Hij is geplaatst in een coupé met twee bevriende stellen, eveneens ervaren Sziget-gangers: Sanne de Groot (25) en haar vriend Koen Peelen (26) en Lisanne Grul (25) en haar vriendin Ilse Akkerman (28). Lisanne is net jarig geweest, dus er is taart, er hangen happy birthday-slingers en het gezelschap draagt feesthoedjes. Óók Gerlach. ‘Nu hoort hij erbij’, zegt Lisanne. Voor Sanne is er een bucketlist gemaakt. In een emmer zitten kleurrijke rietjes met daaraan papiertjes waar opdrachten op staan, als: ‘neem een attribuut mee van een podium’, ‘zing een nummer helemaal in het Nederlands mee’ en: ‘jongleer in het Cirque du Sziget.’ Als Sanne de emmer leeg speelt, zegt Lisanne, krijgt ze een officieel Sziget-shirt. Vlak voor Nijmegen staat de trein even stil. De lucht van mest, afkomstig van weilanden, vermengt zich met die van urine, afkomstig van wc’s. De vloer van de smalle gang begint door klotsend bier te plakken. Terwijl een groepje jongens op slippers op de gang ‘Waar is dat feestje?’ roept, vult een blond meisje twee meter verderop in haar coupé een Zweedse puzzel in. ‘We moeten nog bijna twintig uur’, zegt ze. De railcatering loopt langs om muntjes te verkopen die 1 euro per stuk kosten. Om 7 uur, de Duitse grensplaats Emmerich is in zicht, gaat de feestwagon open. Jongens spurten naar de toog waar een barvrouw de vakken van een rad van fortuin invult met uitkomsten als ‘win 1 shot’, ‘twerk4us’ en ‘kiss the person to your left’. Een half uur later staan een jongen en een meisje te zoenen. Als de trein een scherpe bocht maakt, vallen ook andere mensen in elkaars armen. De 19-jarige Tom Roefs uit het Brabantse Boxtel, die werkt in de geestelijke gezondheidszorg, staat er kalm bij. Hij gaat naar Sziget vanwege ‘de goede sfeer’, zegt hij. ‘Daar word je minder gejudged dan bij ons in het dorp’, zegt hij. ‘Ik ben open-minded, leven en laten leven.’ Hij toont zijn donkerblauw gelakte nagels. Lotte de Laat, die op pad is met Tom, zegt dat een vriendin van haar transgender is. ‘In Boxtel wordt zij nageroepen.’ In het Hongarije van premier Viktor Orbán staan de rechten van de LHBTQI+-gemeenschap onder druk. Vorig jaar verbood het parlement lesmateriaal of media-uitingen over homoseksuele liefde. Tegen die ontwikkelingen presenteert Sziget (motto: Island of Freedom) zich als progressieve vrijplaats: op het podium Magic Mirror-podium vinden dit jaar discussies plaats met titels als ‘Trans Jesus and Silent Prayers’ en ‘High On Gay Sex’. Om half 10 staat de trein stil op de Hohenzollernbrücke bij Keulen. Er klinkt rumoer. Een grijze man van halverwege de vijftig, misschien wel de oudste aanwezige aan boord op de Duitse hoofdconducteur na, wordt samen met een jongen door beveiliger Jherrel Wooter hardhandig uit de barwagon richting een coupé begeleid. ‘Nu even tranquillo’, zegt Wooter daar aangekomen. ‘Slaap wat, rust wat, morgen weer feesten.’ Er was geklaagd over de twee, legt Wooter (50) later uit. Ze zouden meisjes hebben lastiggevallen. Dus zet hij het duo apart in hun coupé. ‘Ik heb de sleutels.’ Hij kan passagiers moeilijk middenin Duitsland de trein uitzetten, zegt hij. ‘Dan moet je wel heel ver zijn gegaan. En we hebben nu zelf niets gezien.’ Om 10 voor half 11, bij Koblenz, tikt Wooter een jongen op zijn rug die met zijn hoofd uit het raam hangt. ‘Als je dat te ver doet en er komt een trein voorbij, ben je onthoofd. En dat wil je niet.’ Nog geen vijf tellen later maakt Wooter vrolijk een foto van de jongen. Glimlachend: ‘Dat is nou de-escalerend werken.’ In 2019 werden twee Nederlanders, onder wie een atleet, op Sziget gearresteerd vanwege drugshandel. De autoriteiten namen xtc en marihuana ter waarde van 300.000 euro in beslag. In Hongarije, dat drugswetten heeft die tot de strengste van Europa behoren, kregen de twee na hoger beroep vier jaar cel. Het schrikt niet alle treinreizigers af. ‘Op Sziget ga ik sowieso aan de wiet, misschien xtc en mdma’, zegt een 19-jarige student die anoniem wil blijven. ‘Coke misschien alleen als ik heel, heel dronken ben.’ Een ander zegt dat de twee gearresteerde Nederlanders, die overigens niet met de Sziget Express reisden, het in 2019 wel erg dom aanpakten. ‘Zij waren niet de scherpste messen in de la: ze brachten flyers rond met prijslijsten, telefoonnummers, de locatie van hun tent. Hallo publieke dienstmededelingen.’ Om kwart voor 1, Frankfurt is gepasseerd, staat een jongen in een zwarte tanktop te dansen met een meisje dat haar hoofd richting zijn broekzak beweegt. De jongen pakt daar een ‘pekkie’ (papieren envelopje) uit, schept er met zijn fietssleutel een goedje uit en tilt het richting haar neus. Het meisje, in een topje met panterprint, snuift het op en kijkt glunderend naar hem omhoog. Met liefdevolle klapjes verwijdert hij de resten van het witte spul uit haar neus, waarna ze innig beginnen te zoenen. De normalisering van cocaïnegebruik onder jongeren – in mei sloegen Utrechtse studenten er alarm over – is ook in deze trein zichtbaar. Een jongen met kort zwart haar in een zwart shirt loopt langs. ‘Hé, de Volkskrant!’, zegt hij lachend. ‘Neemt de Volkskrant ook een nakkie (lijn cocaïne)?’ ‘Met 25 man personeel per trein doen we er alles aan om toe te zien op wat er gebeurt’, zegt Tomas Loeffen, mede-eigenaar van Festival Travel. ‘Al meer dan tien jaar hebben we onze reizigers zo veilig naar Boedapest weten te vervoeren. En als we drugs signaleren, nemen we die meteen in beslag. Maar het is lastig, of onmogelijk, om het helemaal te voorkomen.’ Om 10 voor 2 vindt Deborah het mooi geweest. Ze loopt richting de coupé, waar haar vriend al in bed ligt. ‘Ik heb meer energie dan Aron’, zegt ze lachend. ‘Ik zou nog door kunnen gaan, maar ik ben verstandig.’ Ze passeert de vijftiger die tijdelijk in zijn coupé was opgesloten en die nu tegen een wand staat te slapen in de barwagon. Daarna loopt ze langs meisjes die blootvoets op de gang hun tanden staan te poetsen, terwijl uit nabijgelegen coupés opzwepende muziek klinkt van Goldband. In zitcoupés kronkelen lijven over elkaar. De volgende ochtend wordt om 10 voor half 7 de Oostenrijkse grens gepasseerd bij Passau. In een hoek van de barwagon staat een groepje al, of nog, bier te drinken. Twintig minuten later begint in de bistrowagon de uitgifte van ontbijtpakketten. Goedgemutst verkopen meisjes en jongens die zelf ook nauwelijks een oog hebben dichtgedaan broodjes kaas (anderhalve munt) en 33 cl-bekers bier (drieënhalve munt). ‘We zijn 22 uur wakker gebleven’, zegt beveiliger Jherrel Wooter, zijn voorhoofd deppend met een handdoek. Hij vertelt over een meisje dat op de wc in slaap was gevallen en daarbij de hele ruimte had ondergepoept – waarna de Duitse schoonmaakster Belinda met haar dweil moest komen aansnellen. ‘Die dame heeft haar ondergepoepte jurk vervolgens op de gang laten drogen’, zegt Wooter. ‘Dat was echt ranzig.’ Hoe was de avond verder? Wooter balt zijn hand en kust op zijn nagels. ‘Bellísimo. Het was heel gezellig. Iedereen beseft dat we er op de trein samen wat van moeten maken.’ Rond 2 uur arriveert de Sziget Express op de plaats van bestemming. Een stoet van achthonderd Nederlandse jongeren trekt door het monumentale station Budapest-Keleti, om vervolgens met bussen naar het eiland te vertrekken. Een deel ervan keert, nadat ze hun tent alvast hebben opgezet op het eiland, die avond terug naar het centrum van Boedapest voor de Kick Off Boat Party. De ‘Europa’, een vaartuig met drie verdiepingen van samen 1500 vierkante meter, zal de bezoekers – vrijwel alleen Nederlanders – vervoeren over de Donau. Beveiliger Wooter zit met zijn collega’s aan een fles Chivas-whisky. ‘Dit zal niet de laatste zijn’, zegt hij. Op het bovenste dek hebben Celine van Woerkom (21) en Carlijn Pex (20) uit Roermond vrienden gemaakt uit Alkmaar met wie ze het drankspel ‘driemannen’ spelen. Hoewel de twee tegenpolen van elkaar zijn – Carlijn heeft al haar punten voor European Studies binnen, maar piekert over wat voor werk ze later zal vinden, op de vraag wat Celine in het dagelijks leven doet, zegt ze bulderend: ‘Ik zak voor mijn rechtententamens’ – zijn ze grote vriendinnen die de hele avond niet van elkaars zijde wijken. De stem van Celine is schor en hees en suggereert wekenlang drinken. Maar het festival begint de volgende dag pas, op woensdag. Die ochtend tillen vier Nederlandse vriendinnen uitpuilende Lidl-tassen over een brug die ze naar het terrein brengt. Behalve aan tassen van grote supermarkten zijn Nederlanders te herkennen aan Lidl- of Action-sokken, slippers, fanny packs (heuptassen) en ludieke, kleurrijke verkleedoutfits, doorgaans gedragen in groepsverband. Op het terrein valt op dat tenten overal en nergens staan; waar veel Nederlandse festivals minutieus gebieden afbakenen waar bezoekers een haring in de grond mogen slaan, mag dat hier vrijwel overal. De wc’s zijn primitief, zegt een blond Limburgs meisje. ‘In Nederland zitten ze in wagens. Hier heb je Dixi’s.’ Vanwege de drukte zijn sommigen genoodzaakt hun tent zo ongeveer tegen de wc’s aan te plaatsen. ‘Ach, de stank valt wel mee’, zegt een ander meisje. Er zijn 24 podia met een officieel programma, dus er is voor iedereen iets: op het hoofdpodium staan artiesten als Justin Bieber, Dua Lipa en Stromae, hiphopliefhebbers kunnen naar The Dropyard, bij de Music Box staan singer-songwriters en voor de technofan is er het door Samsung gesponsorde Colosseum – het Romeinse amfitheater is nagebouwd met pallets – waar Nederlanders in blote bast en Calvin Klein-onderbroek staan te hakken. Nog geen twee minuten lopen verderop is de sfeer anders: daar is de ArtZone, waar tekenlessen en stencilworkshops worden gegeven en billboards worden vermaakt tot tassen. Op Sziget is verder onder meer een circus, comedy, dans en zijn er paneldiscussies. Maar hoewel het festival groot is, is het allemaal goed te belopen, zegt Tom Roefs, de open-minded jongen uit Boxtel, zittend op een campingstoeltje bij zijn tent met zijn vrienden Lotte en Luc. Tom, die over een imposante tatoeage van een wolf en een uil op zijn borstkas blijkt te beschikken, zegt dat op Woo Hah, een hiphopfestival in Tilburg, de camping op een half uur lopen van het terrein ligt. ‘Hier kampeert iedereen op het eiland. Heel relaxed.’ Over zijn tent hangt een Sziget-vlag met ‘Love Revolution’ erop. ‘Mijn stiefbroer had die tijdens Pride van Boedapest meegenomen van de ‘gay bridge’. Dit was een goed moment om hem mee terug te nemen.’ Die avond hebben ze afgesproken met coupégenoten en gaan ze naar de Nederlandse rapper Cor. ‘Ik vind hem cool’, zegt Tom. Lotte: ‘Hij kijkt altijd boos. Er wordt gezegd dat als Cor tegen een muur botst, de muur sorry zegt.’ Tijdens een interview vlak voor zijn optreden backstage blijkt Cor, die vier jaar in de cel heeft gezeten voor onder meer ontvoering, de vriendelijkheid zelve. ‘Als ik in Nederland het hek verlaat kan ik geen twee stappen zetten of ik moet op de foto’, zegt hij lachend. ‘Dat waardeer ik natuurlijk, maar hier is dat wat minder, waardoor ik me na mijn show lekker kan mengen in het feest.’ Op Nederlandse festivals gaan bezoekers aan het eind van de dag naar huis, zegt hij. ‘Hier niet, waardoor je nog meer een sfeer van eenheid krijgt.’ Hij hoopt dat er ook niet-Nederlanders naar zijn – Nederlandstalige – show komen kijken. ‘Op Spotify kan ik zien dat ik in 147 landen word beluisterd. Ook op de Bahama’s.’ Zijn wens komt uit. De vriendinnen Toni en Laiah, beiden 19 en uit het Ierse Cork, staan tijdens zijn optreden te springen. ‘Alles stuitert’, zegt Laiah. ‘Het klinkt goed. Eigenlijk heeft hiphop geen woorden nodig, net als techno.’ Ook Tom vindt het optreden ‘supervet’. Van de moshpit – een plek waar lijven wild tegen elkaar botsen – die plaatsvindt, staat hij helaas te ver weg: als hij aankomt, zijn de concertgangers al gestopt met ‘moshen’. De volgende dag zit het bevriende stel uit de Sziget Express op een bankje – Gerlach Zekveld, die in de coupé een feesthoedje op kreeg, hebben ze na de treinreis niet meer gezien. Sanne is druk bezig met het voltooien van haar bucketlist: vanochtend heeft ze een yogales gevolgd, ze heeft op de schouders van vriendin Lisanne gezeten, ze heeft een attribuut (een doorzichtige strandbal) van een podium meegenomen. Het is haar alleen niet gelukt een slaapmasker te bemachtigen in de trein. ‘Maar we kunnen coulant zijn’, zegt Lisanne. Volgens haar partner Ilse is Sziget drukker geworden en meer mainstream. ‘Het was alternatiever. Nu heb je meer popjes, tutjes.’ De hoeveelheid Nederlanders valt nog steeds op. ‘Gister zei een Engelssprekend iemand tegen me dat 75 procent van de bezoekers Nederlands is’, zegt Sanne. ‘Dat lijkt me overdreven, maar ik heb niet het gevoel dat ik niet in Nederland ben.’ Vervelend vindt ze dat niet. ‘Je maakt toch makkelijker contact.’ Ilse en Lisanne, die vanavond naar Eefje de Visser en Froukje gaan, slapen niet in een tent, zoals Koen en Sanne, maar kozen voor wat meer luxe. Ze betaalden 375 euro per persoon om in een houten huisje te zitten, waar ze een slotje op de deur kunnen doen. Onderweg daarnaartoe vertelt Ilse over de homovijandige sfeer in Hongarije, buiten het festivalterrein. ‘Gister durfden we elkaar bij het badhuis in Boedapest geen kus te geven.’ In eerste instantie vond Lisanne de houding van Sziget schijnheilig. ‘Ik dacht dat ze die illusie van vrijheid op dit festival wilde wekken om geld aan buitenlanders te verdienen. Maar ze hebben echt een podium waar het specifiek gaat over acceptatie van mensen die LHBTQI+ zijn. Dat bewijst dat ze het menen.’ Ilse: ‘Zelfs op de main stage gaan mensen er vanavond over spreken.’ Sprekers zijn de Nederlandse journalist en activist Aynouk Tan en de Marokkaanse Hajar Moutaouakil, ook bekend als MamaKil. Voordat de Britse rockband Bastille speelt houden ze een vlammend verhaal vóór de LHBTQI+-gemeenschap en tégen seksisme, racisme, islamofobie, antisemitisme, fatphobia, ableism (discriminatie van mensen met een handicap), het patriarchaat, white privilege en Viktor Orbán – het Hongaarse parlement ligt op twintig minuten fietsen. Ze spreken over de ‘homopropagandawet’ die de premier vorig jaar heeft ingevoerd. ‘We laten ons niet het zwijgen opleggen’, zegt Tan. ‘Een applaus voor de LGBTQI+-gemeenschap!’ Na afloop van de speech vertelt Tan backstage dat ze heeft getwijfeld of ze de naam van Orbán wel kon noemen. ‘De overheid maakt wetten bewust vaag, waardoor je onzeker bent over wat je kunt zeggen en zelfcensuur dreigt. Uiteindelijk heb ik hem aan het einde toch genoemd.’ Sziget is ‘iets prachtigs’, zegt MamaKil. ‘Het is een sprookjeswereld, een kleine, veilige bubbel. Buiten is het geweld en de haat.’ Het festival is een ‘soort vrijplaats’, zegt ook zangeres Eefje de Visser (36) nadat ze een wortel heeft weggehapt. ‘Het is veel minder gereguleerd dan in Nederland: je kunt je tentje ook voor het podium neerzetten.’ Over vier uur staat ze op de Europe Stage, de eerste keer dat ze buiten Nederland of België optreedt. Net als Cor hoopt ook zij dat buitenlanders komen kijken. ‘Nederlanders vinden Laura Pausini toch ook prachtig? Als de klanken en composities echt mooi zijn, hoeven we liedjes niet woordelijk te begrijpen.’ Toch is dat precies wat Lea Plattner (33) uit Bazel probeert. ‘Ik leer niet alleen Nederlands met de app Duolingo, maar ook met Eefje’, zegt ze als De Visser haar nummer Bitterzoet zingt. De Zwitserse, wier peettante in Papendrecht woont, bezoekt in Amsterdam geregeld platenzaak Concerto. ‘Daar hoorde ik haar dromerige muziek voor het eerst. Die kalmeert me in deze onzekere tijd.’ Na De Visser is het de beurt aan Froukje, de 20-jarige zangeres die in 2021 de 3FM Talent Award won. ‘In het buitenland spelen voelt veel groter’, zegt ze een uurtje voor haar optreden. ‘We zijn hiernaartoe gevlogen, dat alleen al.’ Sziget is commerciëler dan ze dacht, zegt ze. ‘Ik dacht dat er een soort hippiesfeer zou zijn, maar dat valt wel mee.’ Haar optreden begint om 11 uur, bezoekers komen aangeschoten aanlopen van het hoofdpodium, waar de Amerikaanse rockband Kings of Leon net heeft gespeeld. Ze dragen Brabantse en Limburgse vlaggen, schreeuwen ‘Froukje’ of ‘Nederland’, zo nu en dan gooit iemand de restanten van een beker bier. Zodra Froukje in het Engels heeft gezegd dat ze het publiek toch maar in het Nederlands zal aanspreken en vervolgens haar klimaatprotesthit Groter Dan Ik inzet, gaat het publiek los. Met haar ingetogen stem zegt ze: ‘Wauw, jullie zijn misschien wel het vetste publiek dat ik ooit heb gehad.’ Aron Visscher, die hier is met zijn vriendin Deborah Schurink, vindt al die Nederlanders ‘wel geinig’, vertelt hij bij de ArtZone. ‘Het is alsof je op Cherso staat.’ Deborah: ‘Je merkt wel dat ze de prijzen erop aanpassen, zeker van het eten. Gister betaalde ik 10 euro voor roerei met een stukje stokbrood. Daardoor zie je denk ik veel minder Hongaren.’ Gisteren was een vriend jarig en hebben ze bij Freedome gestaan, waar hardcore werd gedraaid. ‘We hebben flesjes champagne besteld’, zegt Aron, ‘zodat we niet terug naar de bar hoefden en we konden blijven dansen.’ Deborah: ‘Iedereen is in een goede bui, we zijn de hele tijd aan het feesten en we hebben het gevoel dat we op vakantie zijn. Uiteindelijk is dit nog steeds het leukste festival wat er is.’||https://www.volkskrant.nl/cultuur-media/zo-vet-is-festival-sziget-15-duizend-nederlanders-reizen-ervoor-naar-boedapest~b65dbae3/
2022-08-18||Collectiet speelt Stella Bergsma’s Pussy album op de Parade: ‘Ongenuanceerd zijn, alles laten zien, echt tof’||In 2016 verscheen de debuutroman Pussy album van schrijver en opiniemaker Stella Bergsma (51). De zelfdestructie van hoofdpersoon Eva, een 37-jarige lerares met een alcoholprobleem en een duister en zinnelijk karakter, maakte de tongen los. Het boek werd in literaire kringen goed ontvangen, maar er waren ook veel mensen boos op Bergsma. ‘Vooral vrouwen vonden Eva een kutwijf’, zegt de auteur. ‘Ik kreeg agressieve recensies van mensen die zeiden dat ze het boek hadden weggegooid.’ Zes jaar later ziet feministisch theatercollectief Collectiet in Eva ‘een vrouwelijke antiheld’. Pip Lucas (24), Damaris de Jong (24) en Shelley Bos (27) bewerkten Eva’s ‘woordkost’ voor het toneel. Vanaf vrijdag 19 augustus is hun voorstelling La misanthrope (weer) te zien op het rondreizende theaterfestival De Parade, dat in Amsterdam is geland. De ontmoeting tussen auteur en theatermakers op het festivalterrein is hun eerste, maar voelt als een langverwachte hereniging met vriendinnen. Op de tropische namiddag, beschut onder een klimboom, legt Damaris uit waarom ze Pussy album zo inspirerend vindt: ‘Ongenuanceerd zijn, alles laten zien, ook de krochten van je hersenen, dat vind ik er echt tof aan. En ik heb het idee dat we dat weinig zien van vrouwen.’ Bergsma: ‘Dat was voor mij een reden om het te schrijven. Ik dacht: ik wil de vrouw bevrijden, meer menselijk maken. Van mannen, of het nu de schrijver Charles Bukowski is of Johan Derksen, zijn we dit soort boosheid wel gewend. We vinden het cool als zij mensen haten. Ik vind dat vrouwen onderdrukt worden in het laten zien van hun misantropische kant. Zolang het onze morele verplichting als vrouw is om lief en charmant te zijn en de harmonie te bewaren, zullen we nooit onszelf zijn.’ Ook in de literatuur en het theater ontbreekt het volgens de vier aan dergelijke ‘verdorven’ vrouwelijke personages. Damaris: ‘Iedereen komt altijd aanzetten met Medea.’ Bergsma: ‘Omdat zij zo’n beetje de enige is.’ Dus toen Lucas tijdens haar afstudeerjaar aan de Amsterdamse Toneelschool en Kleinkunstacademie Pussy album las, wist ze meteen dat ze daarmee iets wilde doen. ‘Tijdens het lezen heb ik alle woorden die ik hardop voor een publiek zou willen uitspreken gemarkeerd, omdat het zo’n contrast was met alle andere vrouwelijke rollen die ik kreeg aangeboden. Ik vroeg Stella of ik de tekst mocht gebruiken en maakte er een toneelbewerking van. Het plot liet ik erbuiten, ons stuk draait echt alleen om de gedachten van een vrouw. Met z’n drieën spelen we de stemmen in haar hoofd.’ Damaris: ‘Die elkaar soms tegenspreken en soms beamen.’ In de voorstelling gebeurt dat razendsnel; de drie acteurs zijn goed op elkaar ingespeeld en er zit een zeker ritme in hun scheldpartij op de wereld. Lucas benadrukt de muzikaliteit van de tekst, volgens Damaris leest Pussy album haast als een partituur. Bergsma, verrast: ‘Ik heb het ook bedoeld als partituur. Tijdens het schrijfproces had ik de opbouw van de Negende Symfonie van Mahler in mijn hoofd, met in het midden een heftig gedeelte dat daarna uitgaat als een soort nachtkaars.’ De vrouwen van Collectiet vinden het heerlijk om Bergsma's genadeloze tekst op te voeren. Onbeschroomd klinkt het vanuit een intiem theater op de Parade, waar ze gearmd in een ton met water staan, dat vrouwen ‘kuthoeren’ zijn, ‘met hun jaloezie, hun emoties, hun eeuwige gezeik over hun kont en vooral over de kont van een ander wijf’, mannen klootzakken – ‘dat zeggen ze zelf’ – en kinderen ‘pockethitlers’ en ‘parasieten op regenlaarsjes’. Niet iedereen in het publiek ziet de humor ervan in. Bos: ‘We hebben op de Parade in Utrecht veel mensen gehad die na de voorstelling zeiden: ‘Zijn jullie wel gelukkig? Gaat het wel goed met jullie?’’ Bergsma: ‘Ik vind dat beledigend.’ Zelf leest Bergsma ook graag voor uit haar boek, zoals komend weekend tijdens het literatuurprogramma op muziekfestival Lowlands. Op een ander werk van haar hand, Nouveau fuck, is de gelijknamige ‘18+ pop-artvoorstelling’ gebaseerd van theatermakers Cat Smits en Meike van den Akker, die op 26 augustus in première gaat op Het Limburg Festival. 2020. In Bergsma's manifest worden vrouwen opgeroepen gevaarlijk, radicaal vrij en onbeschaamd te zijn. Bergsma zelf is vanaf februari 2023 te bewonderen in de theatershow Unbeschreiblich weiblich, waarin ze onder regie van Margot Rôs met collega-schrijver Saskia Noort zal voordragen uit literair werk en met andere makers zal ingaan op de vraag wat het betekent om vrouw te zijn. ‘Ik wilde vroeger actrice worden, dat is niet gelukt. Ik was lange tijd regisseur en dramadocent en terwijl ik lesgaf, raakte ik steeds meer geïnteresseerd in schrijven. Dus ging ik een boek schrijven en liet ik de theaterwereld achter me. Maar nu heeft Cat Smits me gevraagd of ik haar volgende toneelstuk wil schrijven. Zo eindig ik weer waar ik ooit ben begonnen.’||https://www.volkskrant.nl/cultuur-media/collectiet-speelt-stella-bergsma-s-pussy-album-op-de-parade-ongenuanceerd-zijn-alles-laten-zien-echt-tof~b49ed0d3/
2022-08-18||Cheat Codes van Danger Mouse & Black Thought is zo goed dat iedereen ernaar moet luisteren ★★★★☆||De jaren rond 2005 waren vruchtbaar voor producer Danger Mouse (Brian Burton), poptovenaar met hiphopachtergrond. Hij versmolt Jay-Z en The Beatles op zijn (wegens rechtenpiraterij clandestiene) mash-up The Grey Album (2004), brak als popproducer door op Demon Days (2005) van Gorillaz, maakte met rapper MF Doom de klassieker The Mouse & The Mask (2005) en lanceerde zijn zeer succesvolle groep Gnarls Barkley, met soulzanger CeeLo Green. In diezelfde periode ontmoette hij Black Thought (Tariq Trotter), charismatisch en geëngageerd voorganger van hiphopband The Roots. Ze besloten samen een album te maken, dat (lang verhaal kort) nu pas af is en Cheat Codes is gaan heten. Black Thought is een rapper met een klassieke flow; Danger Mouse maakte er voor zijn doen klassieke hiphopbeats bij. Dienstbaar, met weinig tierlantijnen, maar o, wat doen ze hun werk goed en wat is het knap hoe hij ‘ouderwetse’ hiphop toch eigentijds kan laten klinken door bijvoorbeeld subtiel gebruik van een orgeltje (Close to Famous), een funky baslijn (No Gold Teeth), een laagje bubbelende grondverf (Strangers) en de vintage-samplekeuze die typerend voor hem is. Black Thought rapt noest en gepassioneerd in maatschappijkritische betogen (The Darkest Part) of persoonlijke mijmeringen (Identical Deaths). Gastrappers? Generatiegenoten kregen voorrang: de mannen van Run The Jewels, Wu-Tang-lid Raekwon en – postuum – ook MF Doom. Hiphop voor veertigplussers? Vooruit, een beetje. Maar zó goed dat je ook moet luisteren als je jonger bent. Of ouder.||https://www.volkskrant.nl/cultuur-media/cheat-codes-van-danger-mouse-black-thought-is-zo-goed-dat-iedereen-ernaar-moet-luisteren~b4331246/
2022-08-18||Opinie: Pedagogische straffen niet voor jongvolwassenen? Een gemiste kans||De pedagogische straffen van Halt blijven alleen beschikbaar voor minderjarigen, schreef minister voor Rechtsbescherming Franc Weerwind (CU) onlangs aan de Tweede Kamer. Hij is er onvoldoende van overtuigd dat de buitengerechtelijke afdoening zin heeft voor 18- tot 23-jarigen en betwijfelt of een Halt-interventie kan voorkomen dat ze vaker de fout in gaan (Halt is een bureau dat met alternatieve straffen jongeren tot 18 jaar uit de strafrechtketen probeert te houden, red.). Wij van Restorative Justice Nederland zien dit als een gemiste kans. De Halt-interventie bevat herstelrechtelijke elementen die juist ook voor jongvolwassenen bruikbaar zijn, namelijk: kijken naar achtergronden en motieven van de dader, steunfiguren betrekken en aandacht hebben voor slachtofferbelang, om zodoende schadevergoeding, excuus en waar nodig een herstelgesprek in te zetten. Er is geen andere strafrechtelijke maatregel voor meerderjarigen die deze aanpakken verenigt. Adolescentenstrafrecht is ingevoerd om jongvolwassenen ook via het jeugdstrafrecht te kunnen berechten. Kinderrechters en officieren van justitie maken er regelmatig gebruik van op basis van rapportages over de jongere. Bij lichte delicten wordt hier echter nauwelijks gebruik van gemaakt, omdat er nog onvoldoende informatie beschikbaar is en het volwassenenstrafrecht voldoende mogelijkheden biedt, aldus de minister. Echter, een groot deel van de lichte delicten wordt gepleegd door jongvolwassenen. En een pedagogisch georiënteerde afdoening wordt nu gemist bij dit soort lichte vergrijpen. Des te opmerkelijker is het dat het ministerie toch heeft geëxperimenteerd met deelname van 18-plussers aan Halt in Rotterdam-Rijnmond met een positieve evaluatie als uitkomst. Uit onderzoek naar deze pilot, uitgevoerd door het Verwey-Jonker Instituut, blijkt dat strafrechtspartners een Halt-afdoening geschikt achten voor alle jongvolwassenen die voldoen aan de Halt-criteria, tenzij een pedagogische maatregel niet passend is. Meer principieel is de vraag voor wie Halt mogelijk moet worden gemaakt en op basis van welke criteria. Waar een interventie als Halt ingezet kan worden als een herstelgerichte interventie, dient overwogen te worden de criteria voor minderjarigen en jongvolwassenen, conform het adolescentenstrafrecht, gelijk te trekken. Het betreft immers een pedagogische maatregel die ongeacht het delict voor de gehele groep jongvolwassenen toegankelijk zou moeten zijn, zoals ook onderschreven door experts. En het past bij het recente advies van de Raad voor de Strafrechtstoepassing en Jeugdbescherming die mede op basis van nieuwe neurologische inzichten het uitgangspunt van ‘volwassenstrafrecht, tenzij’ wil omdraaien naar: ‘jeugdstrafrecht, tenzij’. Het wordt tijd om deze rechtsongelijkheid die ontstaan is in het adolescentenstrafrecht, op te heffen. Daartoe biedt Halt een uitgelezen kans. Wij vinden het positief dat de minister meer aandacht wil voor de rol van het slachtoffer. Ook dat past in de Halt-interventie. Wij vragen minister Weerwind daarom om zijn besluit te herzien. Het is aan de politiek om dit via een wetswijziging mogelijk te maken. En ook hier geldt: de kost gaat voor de baat uit.||https://www.volkskrant.nl/columns-opinie/opinie-pedagogische-straffen-niet-voor-jongvolwassenen-een-gemiste-kans~bb6e7799/
2022-08-18||Rapper Leafs (20): ‘Ik ben gewoon een heel gevoelig mens’||‘Dansles. Ik heb nu een danscoach, want voor mijn komende clips wil ik een choreografie hebben. Ik dacht: hoe pakken we dat aan? Maar we gingen gewoon wat freestylen en zetten de pasjes achter elkaar, het was in een half uur gedaan. Vier, vijf van de nummers van mijn komende album hebben zo’n move. Dat is leuk, kunnen mensen dat weer nadoen op TikTok. ‘Ik heb nooit acteerles gehad. Toen ik voor Vakkenvullers werd gevraagd, begon ik daar vrij luchtig aan. Ik dacht: als ik mijn tekst ga oefenen, ga ik me daar ook precies aan houden, maar als ik het even doorneem en ter plekke vertaal naar mijn eigen woorden, komt het echter over. Maar goed, ik moet wel meer oefenen, want voor dit seizoen moest ik ineens zoenen op de set. Dat wist ik niet, want ik had de tekst niet gelezen.’ Vijf jaar geleden, toen ik de destijds 15-jarige Jahmil Dapaloe, rapper Leafs, ook wel Leafs Sensei, voor het eerst sprak, werkte hij nog écht als vakkenvuller, in de Albert Heijn in Almere Haven. ‘Dat is goed voor mijn cv’, zei hij toen – en óf dat goed was voor zijn cv. De vakkenvullerij verliet hij al gauw, om zich het schompes te werken als acteur en vooral als rapper: er kwamen twee ep’s en vier albums vol hiphop met poppy r&b-invloeden, en samenwerkingen met artiesten als Ronnie Flex, Bokoesam en SFB. Op Lowlands 2018 oogstte Leafs oohs en ahhs door zijn juf Marieke op het podium te halen om haar te bedanken. ‘Zóóó, wat een vraag. Oké, dan toch juf Marieke, omdat zij me alle twee heeft laten doen: studeren én muziek maken. Ze zei bijvoorbeeld: kijk, dit moet je nu even afmaken, dan kun je volgende week vrij krijgen voor optredens. De meeste leraren zeiden: die muziek komt nog wel. Ik had juf Marieke en mijn moeder achter me. Die twee superwomen zijn bepalend geweest. En ik wílde mijn school ook afmaken, ik wilde een goed voorbeeld zijn voor de jeugd. Dat is het stereotype als artiest, hè: ‘Ik heb mijn school niet afgemaakt’ (zingt Wejooh van Lil Kleine en Boef) – wat zeg je nu, waarom niet? Dat kan ik mijn kinderen later toch niet uitleggen?’ Dus haalde Leafs zijn diploma. Zijn moeder had de toen 15-jarige Leafs een grill beloofd – het tandsieraad, niet het kookgerei – onder een paar voorwaarden: hij moest zijn best doen op school, zijn kamer schoonhouden en zich netjes gedragen. ‘Dat is allemaal gelukt’, zegt Leafs nu, op het kantoor van zijn management in Diemen. ‘Maar dit is al mijn vierde grill. Je kunt er niet mee eten, dus raak ik ze kwijt. Het is een heel project, ik poets voor twee. Ik heb er nu ook één vol diamanten. Maar ik heb eerst verstandige dingen gedaan hoor, ik heb eerst een huis gekocht.’ Dat huis was bedoeld voor hemzelf en zijn toenmalige vriendin, en dat is dan ook direct het dieptepunt van de voorbije jaren: ‘Ja, mijn hart is gebroken. We waren drie jaar samen. Het was heel erg. Ik ben dan drie dagen helemaal emo, huilen in de spiegel en alles, maar daarna moeten we ook door. That’s life.’ Het is allemaal op zijn aankomende album beland, zegt Leafs. ‘Familieman. Mensen denken dat ik als artiest vast, ehm, aan het hoereren ben omdat ik nu eenmaal de kans krijg, maar dat is niet hoe ik in elkaar zit. Mijn lichaam is een tempel, je moet het verdienen om met mij te chillen. Ook met sociale media ben ik voorzichtig. Je weet hoe dat gaat met die meisjes, als je praat via Instagram, hoe vaak komen die screenshots niet op juice-channels (roddelkanalen, red.) terecht? Die fout ga ik niet maken. Maar ik doe het ook niet omdat ik gewoon een heel gevoelig mens ben. Ik bescherm mijn aura door kieskeurig te zijn met wie ik mijn tijd doorbreng. ‘Drank en drugs zijn ook niet mijn ding. Ik ben het liefst thuis in mijn eigen dojo, gamen, filmpje kijken. Ik had op mijn 18de even een periode dat ik veel in de club was, champagne rondspuiten, maar nu denk ik: wat was ik aan het doen? Maar goed, ik was 18 en living my best life. Vroeger bleef ik ook tot laat in de studio. Maar ik las dat Eminem eens zei dat hij studiowerk ziet als negen-tot-vijfwerk, van maandag tot en met vrijdag. Dat is ook bedacht zodat mensen het volhouden, hè? Ik wil op tijd opstaan, de zon is op, lekker ontbijten, dat is wanneer je actief moet zijn.’ ‘Ja, zeker the law of attraction. Ik heb net The Secret gelezen. Ik geloof echt dat als je een doel voor ogen hebt en daar elke dag mee bezig bent, dat het op je afkomt. Ik heb nu bijvoorbeeld een nieuw management, bestaand uit mijn moeder, mijn zus en Mahi. Dat kwam ook doordat ik erachter kwam dat Mahi en mijn zus op dezelfde dag in hetzelfde jaar zijn geboren. Dat kan geen toeval zijn. Het universum geeft mij dan een teken. Als ik geloof in tekens en zó’n teken niet zou zien, ben ik blind. Ik geloof honderd procent in the law of attraction. Maar je kunt niet op de bank zitten en denken: ik wil morgen een nieuwe auto. Het is een combinatie van wat je doet én the law of attraction.’ ‘Ja! Daarom zit ik hier nu met jou. Kijk, ik zat twee weken terug met mijn manager om te kijken: wat willen we gaan doen. Ik zei: ik wil interviews doen, maar dan met grote partijen. En toen vertelde zij daarna van hé, je moet zitten met De Telegraaf.’ ‘O, my bad.’ ‘Mamacita, honderd procent. Ik heb alleen maar vrouwen om me heen. Ik weet precies hoe ik moet omgaan met vrouwen, met respect, zoals ik van jongs af aan heb meegekregen. Dat vrouwonvriendelijke is niet iets wat bij mij past. Op BAS doe ik alleen een gastoptreden: een vriend van me heeft dat nummer gemaakt, Brokezart, en ik heb een verse gezet.’ Hij begint te zingen: ‘Last year my heart was broken / Nu ben ik op net een totem / Net een omelet imma fold this cash / Ik ben zo gefocust...’ Ik dacht ook wel: moet ik dit wel doen? Maar ik zeg geen vrouwonvriendelijke dingen. Het gaat over een vrouw die mij vies heeft gedaan, snap je. Ik zeg wat er is gebeurd op een respectvolle manier. Nee, vrouwen zijn ho’s en dat soort dingen, dat kan ik niet zeggen. Ik heb een zus, zij trapt mij onderuit man. En terecht.’ ‘Dan moet ik toch kiezen voor Kishimoto. Ik ben een enorme anime-fan, mijn artiestennaam komt uit zijn serie Naruto: Naruto woont in Leaf City. Anime heeft veel invloed op me gehad. Naruto is een tekenfilm voor volwassenen. Mensen overlijden, er is onrecht, woede en verdriet, en er volgt ook niet zomaar een happy end. Wat ik eruit haalde is: het maakt niet uit hoe vaak je valt, zolang je maar opstaat met geheven hoofd, heb je de strijd niet verloren. ‘Ik ben me pas sinds een jaar meer gaan verdiepen in kunst. In mijn vriendengroep was dat niet echt een ding. Toen ik een paar keer naar musea was geweest begon ik er wel gevoel voor te krijgen, het brengt me ook veel rust. Sommige jongeren vinden dat saai, dus het is goed als ik hun op mijn manier breng wat daar gebeurt. Zo kwam het dat ik een track over Rembrandts De vaandeldrager ging maken. Het schilderij ga ik morgen trouwens pas zien, als we de clip filmen. Ik heb gewoon een plaatje gegoogled. Ik ontdekte ook dat Rembrandt heel jong was toen hij het schilderde. Dit was het moment dat hij wilde laten zien wat hij kon. Toen dacht ik: nu wil ik laten zien wat ik kan. Rembrandt had vast nooit gedacht dat een jongen uit Almere er nog eens wat mee zou doen. En misschien gaat iemand over een paar jaar weer iets doen met de track die ík maak. Dan ben ik ook een soort Vaandeldrager.’||https://www.volkskrant.nl/mensen/rapper-leafs-20-ik-ben-gewoon-een-heel-gevoelig-mens~ba023ee9/
2022-08-18||Myanmar wil Russische olie en gas importeren als oplossing voor brandstoftekort||Veel gesloten tankstations en honderden auto’s die uren in de rij staan voor een nog wél werkende pomp: Myanmar kampt sinds enkele maanden met hevige brandstoftekorten. De oorzaak is een decreet van de junta waarin in april de regels voor de valutamarkt zijn aangescherpt. De centrale bank van Myanmar kondigde toen af dat alle buitenlandse valuta moesten worden omgewisseld in de Myanmarese kyat. Door het grote tekort aan Amerikaanse dollars dat hierdoor ontstond, stagneerde de brandstofimport, die voornamelijk via Singapore liep. Ze is sinds het decreet met 40 procent teruggelopen. Benzineprijzen in Myanmar zijn sinds de coup met 350 procent gestegen, waardoor een liter brandstof nu 2.300 tot 2.700 kyat per liter kost (ruim 1 euro). Nu lijkt Myanmar een nieuwe leverancier voor olie en gas te hebben gevonden in Rusland. De junta heeft vriendschappelijke banden met Rusland onderhouden gedurende de oorlog in Oekraïne. Aan beide landen zijn door het Westen sancties opgelegd: Rusland vanwege de oorlog in Oekraïne, Myanmar vanwege de militaire coup. ‘We hebben toestemming gekregen om brandstof te gaan importeren uit Rusland’, meldde de Myanmarese legerwoordvoerder Zaw Min Tun gisteren op een persconferentie. Vooral de ‘goede kwaliteit en lage prijzen’ van de Russische olie en gas zouden aantrekkelijk zijn. Rusland staat van zijn kant welwillend tegenover Myanmar. Door de sancties verloor het land een groot deel van zijn Europese afzetmarkt. Volgens Zaw Min Tun zijn plannen voor de brandstofimport al vorige maand besproken, tijdens een bezoek van juntaleider Min Aung Hlaing aan Moskou. Myanmar heeft tevens bekendgemaakt dat het openstaat voor onderzoek naar mogelijke gaswinning in het land, in samenwerking met Rusland en China. De leveringen zullen naar verwachting in september beginnen, meldt persbureau Reuters op basis van lokale mediabronnen. De junta heeft een Russische olie-inkoopcommissie opgezet, die onder leiding staat van een nauwe bondgenoot van Min Aung Hlaing. Deze commissie zal toezicht houden op inkoop, import en transport van de brandstof. De Russische brandstof zal zowel gebruikt worden om tankstations te bevoorraden als om elektriciteitscentrales in bedrijf te houden.||https://www.volkskrant.nl/nieuws-achtergrond/myanmar-wil-russische-olie-en-gas-importeren-als-oplossing-voor-brandstoftekort~b3a78973/
2022-08-18||Naar Megan Thee Stallion wil je graag luisteren, of het nu gaat over haar vijanden, rouw of seks ★★★★☆||Met het rode-oortjes-duet WAP (‘Wet-Ass Pussy’, 2020) duwde Cardi B een geliefde collega richting een doorbraak: de Texaanse Megan Thee Stallion, doctoranda in de gezondheidswetenschappen. Nu is Megan Pete (27) even succesvol als Cardi. Zeldzaam pornografisch was haar debuutalbum Good News (2020), waarop ze zich een begaafd rapper toonde, met gevoel voor taal, humor en hits. De opnieuw sterke opvolger Traumazine gaat dieper. Dat bevalt uitstekend. Seks is er nog genoeg (poeh, Red Wine), maar ze gaat in een track als Anxiety ook in op haar kwetsbaarheden, zoals de hulp die ze nodig had na de dood van haar moeder (in 2019). Verbeten rapt ze over haar vijanden in de muziekindustrie. Haar label, waartegen ze een juridisch gevecht voert. De (vaak vrouwelijke) collega’s die backstabbing bitches bleken. De haat die over vrijgevochten zwarte vrouwen wordt uitgestort. De dubbele moraal die mannelijke rappers meer toestaat dan vrouwelijke. Wat Megan van de nieuwe Amerikaanse abortuswetten vindt? Wat dacht je? In Gift & A Curse: ‘My body, my motherfucking choice.’ Richting het einde komen we hits van maanden geleden tegen: Pressurelicious met Future, Sweetest Pie met Dua Lipa. Die versterken het album niet, trekken het iets uit het lood, maar aan de eindconclusie doen ze weinig af: als Megan Thee Stallion vertelt, wil je graag luisteren.||https://www.volkskrant.nl/cultuur-media/naar-megan-thee-stallion-wil-je-graag-luisteren-of-het-nu-gaat-over-haar-vijanden-rouw-of-seks~b4aefb00/
2022-08-18||Tracks van de week: inluisteren voor Lowlands, Roelvink doet in wijn en een fijne First Aid Kit||Het indiepoppareltje Klangstof is op het laatste moment toegevoegd aan het Lowlands-programma, dankzij wat afzeggingen. Even inluisteren, met het rustiek dwarrelende Truth. Volkszanggod Dries Roelvink zit hélemaal in de wijn. Fantastico moet zijn aanstaande sommelierschap op gang helpen. Hij weet wat hij proeft. ‘Dit smaakt naar meer.’ Altijd fijn, een album van de Zweedse zingzussen Johanna en Klara Söderberg in aantocht: Palomino komt eraan, en Out of my Head is een aanjager in blijde galop.||https://www.volkskrant.nl/cultuur-media/tracks-van-de-week-inluisteren-voor-lowlands-roelvink-doet-in-wijn-en-een-fijne-first-aid-kit~b50d3745/
2022-08-18||Tien verrassende stedentrips die je per trein kunt doen||Hoe kom je er?Rechtstreeks met de dagelijkse nachttrein, in ongeveer 14 uur (vanaf 30 euro voor een enkele reis). Waarom wil je er naartoe? Onze gids Céline Debourse over Wenen: ‘Alles is binnen handbereik: cultuur, natuur. En Wenen is een veilige stad met een opmerkelijk goed openbaar vervoer. Misschien is het echte geheim wel dat Wenen een grote stad is die toch gemütlich is gebleven, dorps. De bakker en zelfs de caissières van de supermarkt kennen hun klanten. Het sociale en lokale, dat is het aantrekkelijke aan Wenen.’ Wat kun je er doen? ‘De Naschmarkt, die al meer dan honderd jaar bestaat, is een half overdekte markt van jugendstilhuisjes met luifels waaronder van alles wordt verkocht: groente en fruit van boeren uit de buurt, rommel en antiek. Er zijn ook Chinese winkeltjes met thee, rijst en exotische vruchten.’ ‘Helemaal Weens is eetlokaal Steman. Donkere, houten panelen, houten stoelen, witte tafellakens en echte Weense kost op het menu: Wienerschnitzel, Leberknödel, Blunzengröstl. Maar ook voor een vegetariër is het goed te doen.’ Hoe kom je er?Vanaf Amsterdam neem je de rechtstreekse nachttrein naar Basel, en daar stap je over op de trein naar Milaan. Je vertrekt om 20.30 uur uit Amsterdam en arriveert om 10.40 uur in Milaan. Waarom wil je er naartoe? Onze gids Marleen Scholten: ‘In Milaan zie ik vooral contrasten. Het contrast tussen het verlangen naar vernieuwing en de wens dat alles voor eeuwig bij het oude blijft. Het contrast tussen het dure ­Milaan van de mode en de chaotische, volkse buitenwijk waar wij wonen. Het contrast tussen de eeuwenoude Dom en radicaal nieuwe architectuur zoals het Bosco Verticale – twee woontorens helemaal bedekt met bomen en planten. Het contrast tussen de diep gevoelde liefde van Italianen voor schoonheid en eten, maar dan wel die allerbeste pasta rustig opeten in een kaal tentje met tl-licht. Zo’n stad is Milaan.’ Scholtens tips: ‘In San Siro, niet ver van het stadion, is een oude Italiaanse boerderij met binnenplaats veranderd in een sociaal-cultureel centrum: Mare Culturale Urbano. Theater, concerten, yoga, tango, eten, drinken. Mare biedt betaalbare cultuur voor iedereen in de buurt. ‘Isola is de oude communistische kunstenaarswijk. Groezelig, gezellig, en een van de leukste wijken. Alles speelt zich af rond de vele restaurants en barretjes van het Piazza Archinto. ’s Ochtends komen de mensen er koffie drinken en bijpraten, ’s avonds komen ze bier drinken en bijpraten. Als het druk is, zit iedereen op de stoep, alle leeftijden, alle culturen. Het zinnetje dat hier altijd klinkt: ‘Ik zie je straks op het plein.’ Hoe kom je er? Rechtstreeks met de ICE of met de Nightjet, in zo’n 6,5 uur (vanaf 38 euro voor een enkele reis). Waarom wil je er naartoe? Gids ter plaatse Nelleke Barning: ‘Bazel is een stad die onverwacht de allure van Parijs combineert met het hippe, rafelige van Berlijn. Het is een internationaal zakencentrum, met alle nationaliteiten die daarbij horen. Bazel voelt minder grijs dan Nederland. Het is alsof de lucht hier vaker helderblauw is. En deze stad heeft zijn eigen rivier: de Rijn. De Bazelers hebben een leuke zomertraditie: Rheinschwimmen. Je laat je bij Museum Tinguely in het water zakken, kleren in een waterproof Wickelfisch, en dan drijf je met de stroom mee naar Rhyschänzli, waar je aan wal klimt voor een biertje en een broodje worst.’ Wat kun je er doen?Dit is zo’n uitgesproken kunststad. Uren ronddwalen en Holbein zien in het Kunstmuseum. Of naar Fondation Beyeler, een grote verzameling van 19de- en 20ste-eeuwse kunst in een prachtig gebouw van Renzo Piano. En kunstenaar Jean Tinguely is opgegroeid in Bazel. We hebben een ­Tinguely Museum, een ­Tinguely Brunnen – dat is een bijzondere fontein met zijn bewegende en waterspuwende machientjes.’ ‘Walliser Kanne is een begrip in Bazel, een restaurant waar je het ­Zwitserse gevoel krijgt: rösti en schnitzel eten in een ­inrichting met donker hout, wagenwiellampen en koebellen aan de muur. Hun kaasfondue is sensationeel, vooral die met champagne.’ Hoe kom je er?Rechtstreeks met de dagelijkse nachttrein, in iets meer dan 14 uur (vanaf 29,90 euro voor een zitplaats en 59,90 euro voor een ligplaats). Waarom wil je er naartoe? Onze gids ter plaatse Boris Textor: ‘Innsbruck is best vergelijkbaar met de stad Groningen. Het is een jonge studentenstad. Knus, niet groot, veel barretjes, in de zomer opvallend rustig en in de winter juist niet. Het weer is dan weer helemaal niet Gronings: de lucht is vaak knisperhelder en stralend blauw. De bergen zijn overal rondom. Na 10 minuten hardlopen kun je al op de berg zijn. Innsbruckers zijn sportief en als het even kan buiten te vinden. Wandelend, mountainbikend, klimmend, skiënd.’ Wat kun je er doen?‘Vlakbij het Gouden Dak (een met goud bekleed dak op een van Innsbrucks gebouwen), dé attractie van Innsbruck, zit strudelcafé Kröll. Het is de hemel voor strudelfans. Kröll bakt wel twintig soorten, zoet én hartig, Kirschstrudel, Zwetschkenstrudel, Kraut-Speckstrudel, of vier soorten Apfelstrudel op één bordje.’ ‘De Nordkette is een bijzonder berggebied, omdat het zo dicht bij de stad ligt. De skilift en de hypermoderne kabelbaan vertrekken vanuit het centrum, bij het congresgebouw in de binnenstad. Je kunt er in de winter skiën en in de zomer en herfst wandelen. Er zijn ook speciale tracks voor downhillbiken – dat is met een mountainbike naar beneden. Boven op de berg heb je een geweldig uitzicht over Innsbruck.’ Hoe kom je er?Met de nachttrein Wenen/Innsbruck van Amsterdam rechtstreeks naar Wels, daar overstappen op de trein naar Salzburg. De totale reisduur is iets meer dan 13 uur (vanaf 38 euro voor een enkele reis). Waarom wil je er naartoe? Oud-schaatskampioen Anni Friesinger: ‘Het fantastische van Salzburg is: in 20 minuten ben je boven op de machtige berg, met het mooiste uitzicht van de wereld. Ik ben een kind van de bergen. Zonder de Alpen om me heen word ik ongelukkig.’ Wat kun je er doen?‘De Mönchsberg ligt midden in de stad. Er gaat een snelle minilift naar boven, waar je prachtig zicht hebt op de groene koepels van de stad en de hooggelegen burcht Festung Hohensalzburg. Boven op de berg ligt verrassend genoeg een museum voor moderne kunst. Het is in de zomer heel groen op de berg, met bergweiden en beekjes. De bergen zijn trouwens mooi in elk seizoen, in de zomer om te zwemmen en te wandelen, in de winter om te skiën, te langlaufen, te rodelen.’ ‘Tomaselli is het oudste koffiehuis van Oostenrijk. De Fransman Johann Fontaine begon hier al in 1700 een koffiehuis en deed de zaak later over aan Karl Tomaselli, zoon van een Oostenrijkse moeder en Italiaanse vader. Naar hem is Café Tomaselli genoemd. Salzburg heeft wel een wat Italiaanse sfeer, vind ik. Tomaselli is een klassiek koffiehuis met marmeren tafels en de Strudel en Häferl mit Schlag, koffie met room, worden op een zilveren dienblaadje gebracht.’ Hoe kom je er?Met NS International reis je via Hamburg in 10 uur en 33 minuten naar Kopenhagen (38 euro voor een enkele reis). Waarom wil je er naartoe? Gids ter plaatse Jeroen Smeets: ‘Kopenhagen is een mooie stad en een culturele stad. Er is overal design, nieuw design. Alles ziet er verzorgd uit en is van hoge kwaliteit. Elke lente vind ik het vermakelijk om te zien hoe kinderlijk blij de Kopenhagers zijn als de zon eindelijk weer tevoorschijn komt.’ Smeets’ tips: KU.BE, een niet alledaagse, avontuurlijke binnenkinderspeeltuin met een klimmuur en bijna gevaarlijke glijbanen. En Folkehuset Absalon, een voormalige kerk waar je voor 8 euro kunt aanschuiven aan lange tafels. Wat kun je er doen? ‘KU.BE is een cultureel centrum in Frederiksberg. Een bijzonder gebouw van het Nederlandse architectenbureau MVRDV. Er wordt van alles georganiseerd: yin yoga, tango, buikdansen, qi gong, theaterklassen. Er zit ook een bibliotheek in het gebouw en een eetcafé. En er is een niet alledaagse, avontuurlijke binnenspeeltuin met een klimmuur en bijna gevaarlijke glijbanen.’ ‘Kiosken zijn een dingetje in Kopen­hagen. Er zijn basale, met louter kranten en tijdschriften, maar ook heel uitgebreide, die er van alles bij verkopen. Kihoskh op Sønder Boulevard heeft alles: koffie, melk, fruit, biologische sapjes en een grote collectie speciaal bier. Kihoskh zit bovendien vlak bij een parkstrook waar iedereen in de zomer naartoe komt. Ook vlakbij is Itzi Pitzi Pizza, een takeaway pizzeria met dunne, knapperige, supersnel klaargemaakte pizza’s.’ Hoe kom je er?Met NS International arriveer je na een overstap in Berlijn in iets minder dan 11 uur in Praag (vanaf 38 euro voor een enkele reis). De komst van de nachttrein van European Sleeper – hij zou deze zomer gaan rijden – is voorlopig uitgesteld. Waarom wil je er naartoe? Gids ter plaatse Filip Coppens: ‘Praag is opvallend groen. Overal zijn parken. Zelf wonen we aan de rand van een groot ongerept bos. Verder vind ik het bijzonder dat het centrum zo onaangetast is gebleven, met al die laatmiddeleeuwse en barokke gebouwen. Er is nauwelijks nieuwbouw in de oude binnenstad. Praag is verder een stad in pasteltinten. De huizen zijn hier zachtgeel, zachtroze, zachtgroen, zachtblauw. Als het lentezonnetje daarop schijnt, geeft dat een heel speciale atmosfeer.’ Wat kun je er doen?Café Imperial, aan de rand van het centrum, is een deftig café in art-decostijl, met tegels, fraai gerestaureerd. Het is zeker de moeite. Ze serveren er ook Tsjechische klassiekers, zoals konijn met knoflook en stoofvlees met brooddumplings en cranberry’s. ‘De dierentuin van Praag is een grote, groene zoo, met een geweldige ligging, aan de oevers van de Moldau en boven op de heuvel. Er is een Afrikaanse savanne. Veel dieren leven hier in hun eigen biotoop. Wie meer van cultuur houdt, kan naast de dierentuin naar het 17de-eeuwse rococokasteel van Troja met prachtige plafondschilderingen.’ Hoe kom je er?Neem de nachttrein naar Bazel en reis via Milaan door naar Florence. Je komt daar aan rond lunchtijd. Waarom wil je er naartoe? Gids ter plaatse Reinout Bosman: ‘Het licht, dat is het allermooiste van Florence. Dat zachte pastellicht. Het is als een fresco. Als de zon bijna ondergaat, denk ik elke keer: dit is de mooiste plek op aarde. Ik eer het echt, de schoonheid en het licht. In het najaar is het licht nog warmer en wat melancholisch. Voor Florentijnen is de herfst een heerlijk seizoen. De pompoen- en paddestoelenrisotto’s komen weer op tafel en we hebben de stad de komende maanden weer wat meer voor onszelf.’ Wat kun je er doen?‘Niet eens zo ver van de rijen toeristen, iets buiten het centrum, ligt de Giardino dell’Orticultura. Het is een relaxt, groen park. Er staat een grote 19de eeuwse kas van glas en gietijzer en er ligt een stenen draak naast de trappen. Als je daar op zondagochtend met een boek zit, tussen de families en de spelende kinderen, krijg je het gevoel dat Florence een groot dorp is.’ ‘De meeste mensen gaan naar het Piazzale Michelangelo voor een vergezicht over Florence. Maar waarom niet tien minuten doorlopen naar de San Miniato al Monte? Een Romaanse kerk van duizend jaar oud, een plek om prachtige schilderingen uit de middeleeuwen te bekijken en een kaarsje op te steken voor iemand. Voor de ingang van de San Miniato heb je net zo goed een weids uitzicht over de stad. Daar kun je met een flesje prosecco kijken naar de ondergaande zon.’ Hoe kom je er?Met de nachttrein naar Innsbruck en dan doorreizen naar Verona. Je vertrekt rond 19.30 uur uit Amsterdam en je arriveert de volgende dag rond lunchtijd in Verona. Waarom wil je er naartoe?Gids Demet Güzey: ‘Verona is een kruispunt van de Romeinse wegen, maar ook van verschillende culturen en tijden, van middeleeuws tot modern. Ook landschappen, bergen, meren, vlakten. Cultuur en natuur vallen samen in Verona.’ Haar tips: ‘Het is een flinke klim, alle trappen op naar Re Teodorico, in de heuvels in het noorden, maar de beloning is een volmaakt uitzicht over de rivier de Adige en de daken van de stad. Geweldig om hier met een koel drankje naar de zonsondergang te kijken. Het restaurant ligt vlak bij het Castel San Pietro.’ ‘De Via Sottoriva, de door arcadebogen overdekte straat met eettentjes aan de rivieroever, behoort tot het middeleeuwse deel van Verona. Osteria Sottoriva is een klassieke taveerne om even rustig te gaan zitten. Je kunt er gehaktballen van paardenvlees bestellen, een erfenis uit de tijd dat Verona nog tot het Habsburgse rijk behoorde.’ Hoe kom je er?De nachttrein Amsterdam-Zurich doet 11,5 uur over de reis (vanaf 38 euro, ligplaatsen vanaf 50 euro). Waarom wil je er naartoe?Christine Syrad noemt Zürich een stad van verborgen schatten. ‘Op het eerste gezicht is dit een schone bankenstad met Porsches. Als je beter kijkt, zie je een ondernemende stad met een ruig randje. Met een grote muziekscene, opvallend veel filmhuizen, behoorlijk wat krakers, veel creatieve types en een populatie rijke hipsters. Het is een goeie plek in de zomer. Op een strand na heeft Zürich alles: bergen, wijngaarden, een meer, een rivier, fietspaden.’ Wat kun je er doen?De sprookjesachtige, op Japanse strips geïnspireerde tearoom van Sara Hochuli, een mangatekenaar en taartdesigner, is een begrip in Zürich, aldus Syrad. ‘Les Gourmandises de Miyuko staat vol met haar fabelachtig versierde taarten. Je staat verbaasd over de grote keus aan glutenvrij, veganistisch en lactosevrij gebak. En de groenetheetruffels. Kippenvel, zo lekker. Ook een fijne plek is Eisenhof. Niet te hip. Gewoon een lekker traditioneel Zwitsers restaurant met zes soorten rösti en formicatafels’.||https://www.volkskrant.nl/reizen/tien-verrassende-stedentrips-die-je-per-trein-kunt-doen~b871f3b7/
2022-08-18||Kleuters en jongeren in Hongkong luisteren vanaf nu verplicht naar toespraken van de Chinese partijleider||Elke school krijgt vanaf volgende week dinsdag dertig tot zestig gedrukte exemplaren van Xi’s redevoering in juli, uitgesproken ter gelegenheid van het 25-jarige jubileum van de overdracht van de voormalige Britse kroonkolonie aan de Volksrepubliek China. De Hongkongse onderwijsautoriteiten beseffen weliswaar dat de allerjongsten de speech niet helemaal zullen begrijpen, maar de kleintjes worden niet overgeslagen: elke peuterschool ontvangt zeven exemplaren. Immers, ‘de redevoering brengt President Xi’s liefde en zorg voor de jonge mensen in Hongkong ten volle tot uitdrukking, samen met zijn oprechte hoop kinderen van beter onderwijs te voorzien’, aldus het onderwijsbureau. Het uitdelen van Xi’s redevoering, die voor de ware liefhebber ook online is te raadplegen, is gericht op de onderwijzers, die de ‘kernboodschappen’ moeten begrijpen zodat ze Xi’s gedachtegoed over nationale trots, economische ontwikkeling en het socialisme met Chinese karakteristieken aan hun leerlingen kunnen overdragen. Onduidelijk is of het initiatief uit de koker van de centrale partijleiding in Beijing komt of dat de Hongkongse autoriteiten Xi zo proberen te vleien. In elk geval kan Xi tevreden zijn. Toen hij tijdens de viering van het 20-jarige jubileum van de machtsoverdracht een preek afstak over de noodzaak vaderlandslievende gevoelens bij de schooljeugd te kweken, sympathiseerden veel onderwijsmedewerkers nog openlijk met de Hongkongse protestbeweging, die uit was op meer politieke autonomie. Vijf jaar later is vrijwel de hele politieke oppositie monddood gemaakt. Er is een programma voor patriottisch onderwijs ingevoerd op de Hongkongse scholen, compleet met een verplichte ceremonie rond het hijsen van de nationale vlag, vervolging van makers van kinderboeken met verborgen kritiek op Beijing en het schrappen van schoolvakken die kritisch en onafhankelijk denken aanmoedigen. Docenten die meededen aan protesten zijn hun onderwijsbevoegdheid kwijtgeraakt. Het bestuderen van Xi’s speech op school mag niet als ‘hersenspoeling’ worden uitgelegd, aldus pro-Chinese politici tegen de Amerikaanse televisiezender CNN. Hongkong is nog niet zover als het Chinese vasteland, waar de staatstelevisie bij belangrijke politieke vergaderingen graag verslag doet op peuterscholen, waar hele klassen naar Xi’s toespraken zitten te luisteren.||https://www.volkskrant.nl/nieuws-achtergrond/kleuters-en-jongeren-in-hongkong-luisteren-vanaf-nu-verplicht-naar-toespraken-van-de-chinese-partijleider~b2cbad17/
2022-08-18||Dodental explosie Kabul opgelopen tot 21, 33 gewonden||Tijdens het avondgebed vond woensdag een krachtige explosie plaats in de Siddiquiya-moskee in het noorden van Kabul. Een woordvoerder van de Taliban liet diezelfde avond al weten dat daarbij gewonden en doden waren gevallen, maar noemde toen nog geen aantallen. De Italiaanse ngo Emergency, werkzaam in een ziekenhuis in de stad, meldde al dat onder de gewonden vijf kinderen zijn. Een getuige zei tegen persbureau Associated Press dat imam Mullah Amir Mohammad Kabuli om het leven is gekomen. De man zei op basis van anonimiteit te spreken, omdat hij niet bevoegd was om met de media te praten. Inlichtingendiensten van de Taliban zijn bij het gebedshuis om informatie te zoeken. Niemand heeft nog verantwoordelijkheid voor de explosie opgeëist. Sinds de machtsovername door de Taliban leek de veiligheid in Kabul licht verbeterd, al was het maar omdat de groepering zelf geen aanslagen meer pleegde. Toch is geweld nog steeds aan de orde van de dag. Dinsdag meldde een Afghaanse krant dat 58 Talibanstrijders waren gedood bij gevechten tussen Talibaneenheden en tegenstanders van het regime. Vorige week kostte een bomaanslag in Kabul het leven van een religieuze leider van de radicaalislamitische organisatie. De aanslag werd later opgeëist door Islamitische Staat in Khorasan (IS-K), een regionale tak van IS, die vanwege ideologische verschillen vijandig staat tegenover de Taliban.||https://www.volkskrant.nl/nieuws-achtergrond/dodental-explosie-kabul-opgelopen-tot-21-33-gewonden~be6b7b98/
2022-08-18||Apotheken VS voor 650 miljoen beboet om verslavende pijnstillers||Niet eerder werden verkopers, en niet distributeurs of farmaceuten, door een rechter zo duidelijk aansprakelijk gesteld voor hun rol in de opiatencrisis. Lake County en Trumbull County in Ohio krijgen de komende vijftien jaar van CVS, Walgreens en Walmart ieder ruim 300 miljoen om de gevolgen van deze gezondheidscrisis te bestrijden. Het geld gaat naar onder meer onderwijs en preventie. Volgens de Amerikaanse gezondheidsdienst CDC stierven tussen 1999 en 2018 bijna een half miljoen Amerikanen aan overdoses van legale of illegale pijnstillers. Het gaat onder meer om morfineachtige middelen als oxycodon en fentanyl. Mensen raken er makkelijk aan verslaafd en hebben steeds hogere doseringen nodig om hetzelfde pijnstillende effect te bereiken. De rechter oordeelde woensdag dat de bedrijven ‘jarenlang door bleven gaan met het vertrekken van grote hoeveelheden pijnstillers, terwijl signalen dat de medicijnen werden misbruikt massaal werden genegeerd’, schrijft The New York Times. Daardoor zouden de apothekers verantwoordelijk zijn voor een derde van het totale schadebedrag in de districten. De farmaceuten en distributiebedrijven dragen de rest van de verantwoordelijkheid. Volgens de Amerikaanse krant hebben Walgreens en CVS al laten weten tegen de uitspraak van de rechter in beroep te gaan. Elders in de VS worden er de laatste jaren door farmaceuten en distributeurs van medicijnen regelmatig schikkingen getroffen vanwege de opiatencrisis. Amerikaanse media meldden vorige maand dat farmaceut J&J en de drie grootste distributeurs van medicijnen in de VS akkoord gingen met een grote schikking van 26 miljard dollar om in één keer een einde te maken aan duizenden rechtszaken die zijn aangespannen tegen de bedrijven.||https://www.volkskrant.nl/nieuws-achtergrond/apotheken-vs-voor-650-miljoen-beboet-om-verslavende-pijnstillers~b92d1491/
2022-08-18||Rabobank kreeg afgelopen maanden enkel meer belang in boerensector, die intensivering dankt aan leningen||Rabobank is met een marktaandeel van 80 procent de belangrijkste financier van agrariërs. In 2021 leende de ‘boerenbank’ 9 miljard uit aan de melkveesector, die verantwoordelijk is voor ruim de helft van de stikstofuitstoot door de landbouw. Rabobank financiert niet alleen de boeren, maar ook de rest van de productieketen. Inkrimping van de veestapel kan dus grote gevolgen hebben voor de bank, die verdient aan de rente op de leningen. Met dank aan deze kredieten kon de zuivelindustrie de afgelopen jaren intensiever worden. Het aantal koeien per melkveebedrijf groeide van 35 in 1980 tot 107 in 2022. In dezelfde periode verdubbelde de jaarlijkse melkproductie per koe bijna, van 5.000 kilo naar ruim 9.000. Dit was melkveebedrijven op eigen houtje niet gelukt. Hoewel het eigen vermogen hoog is ten opzichte van de schuldenberg, zit het grootste deel van dat vermogen in de papieren waarde van grond en – sinds 2018 –fosfaatrechten. Bij financiële tegenslag zijn boeren daardoor snel aangewezen op grondverkoop. Bovendien wordt die grond vermoedelijk minder waard als bedrijven minder koeien mogen houden. Zelfstandig afschalen is hierdoor moeilijk voor melkveehouders, ook omdat het verdienmodel doorgaans leunt op massaproductie. Omdat banken winst maken met de financiering is hun door het kabinet gevraagd ook verantwoordelijkheid te nemen. Een van de geopperde mogelijkheden, het afschrijven van schulden, noemde Rabo-topman Wiebe Draijer vorige week ‘een heel slecht idee’.||https://www.volkskrant.nl/nieuws-achtergrond/rabobank-kreeg-afgelopen-maanden-enkel-meer-belang-in-boerensector-die-intensivering-dankt-aan-leningen~b771276e/
2022-08-18||Een heroïsch bergvolk dat suikerbakkers produceert ||We hadden twee verregende dagen, nu weer zonnig weer. Plezierige wandelingen met Scherzer, kennisgemaakt met majoor von Wirsing uit Stuttgart, dr. Sigmund uit Wenen en de heer Hirzel, consul te Palermo. De Reto-Romaanse taal bestaat uit twee dialecten: dat uit het Oberland en dat uit het Engadin. Beetje bij beetje worden beide geabsorbeerd door het Duits, het zijn stervende talen. De heer Alfons von Flugi uit St. Moritz, met Anna Camenisch een van de weinige dichters in het Reto-Romaans, spoor ik aan de volksliederen uit de regio in een bundel uit te geven. Er bestaat een vertaling van het Nieuwe Testament door Menni, dominee te Samedan. Er bestaan een stuk of zestig teksten in het Reto-Romaanse idioom. Een Reto-­Romaanse krant, Fögl d’Engiadina, wordt gedrukt in Zuoz. De vader van de Engadiner geschiedenis is Campbell, wiens in het Latijn geschreven tekst in Chur op een drukker ligt te wachten. De tekst is bewerkt door Mohr (advocaat in Chur), die ook een Codex Diplomaticus van de Engadiner geschiedenis heeft gepubliceerd. O. Carisch stelde een woordenboek en een grammatica samen. De emigratie uit het Engadin, tot zelfs naar Australië en Californië, is aanzienlijk. Het blijft merkwaardig dat uit zo’n heroïsch volk zoveel suikerbakkers voortkomen.||https://www.volkskrant.nl/cultuur-media/een-heroisch-bergvolk-dat-suikerbakkers-produceert~bdfab89b/
2022-08-18||Triatlonbond maakt excuses voor jarenlange misstanden en gaat in gesprek over compensatie slachtoffers||Tientallen sporters, vaak nog pubers, reisden af naar het nationaal trainingscentrum in Sittard. Zij kwamen daar tijdelijk te wonen om zwemmen, hardlopen en fietsen te trainen. Velen van hen werden tussen 2007 en 2021 slachtoffer van pestgedrag, geroddel, sociale uitsluiting, emotionele mishandeling en ander grensoverschrijdend gedrag, zoals het aanzetten tot ongezond gewichtsverlies: 79 procent van de sporters voelde zich gedwongen tot afvallen. ‘Er is in vijftien jaar een systeem ontstaan dat misbruik maakte van de dromen van jonge sporters’, concludeert Alexander Vandevelde, interim-voorzitter van de NTB. Vandervelde biedt donderdag namens de bond openlijk excuses aan de atleten aan, omdat het belang van de bond zo lang belangrijker werd geacht dan de sporters. De triatlonbond wil met het ministerie van VWS en NOC-NSF in gesprek over een (financiële) tegemoetkoming aan de slachtoffers. In totaal werden 64 mensen geïnterviewd voor een rapport dat werd opgesteld door Unravelling Onderzoek & Advies. De sporters raakten niet alleen overtraind, maar kregen ook last van eetstoornissen, depressies, ‘gevoelens van diepe eenzaamheid’ en kwamen soms in de problemen met de Belastingdienst, aldus de onderzoeksresultaten. Ook werd vastgesteld dat sporters moesten doortrainen bij blessures, en dat er sprake was van veel vriendjespolitiek en gesjoemel met het stipendium voor atleten. Coaches en de technisch directeur raadden sporters af om erbij te studeren of om in het weekend vanuit Limburg naar hun ouders te reizen. Ook tussen sporters onderling waren veel spanningen en conflicten. Een sportpsycholoog en diëtist functioneerden nauwelijks en grepen niet in.||https://www.volkskrant.nl/nieuws-achtergrond/triatlonbond-maakt-excuses-voor-jarenlange-misstanden-en-gaat-in-gesprek-over-compensatie-slachtoffers~b07e5f99/
2022-08-18||Het weerbericht voor donderdag 18 augustus: zonnige perioden||Donderdag begint op veel plaatsen grijs met nevel en lokaal dichte mist. Op sommige plaatsen kan het zicht teruglopen tot minder dan 200 meter. In de loop van de ochtend lost de mist op en breekt de zon geleidelijk door. Wel kan plaatselijk nog een bui vallen, vooral in de oostelijke helft van het land. De middagtemperatuur stijgt naar 22 graden aan zee tot lokaal 26 graden in het oosten en zuidoosten. In de nacht naar vrijdag kan zich opnieuw nevel en mist vormen, met name in de zuidelijke helft van het land. Ook dan kan het zicht soms teruglopen tot beneden de 200 meter. Het koelt niet verder af dan 13 tot 16 graden. Vrijdagochtend trekt een zone met buiige regen van west naar oost over het land, lokaal kan daarbij ook onweer voorkomen. Achter het buiengebied volgen zonnige perioden en dan wordt het overwegend droog. De temperatuur stijgt naar ongeveer 24 graden. Het weekend verloopt vrijwel droog met vooral zaterdag flinke zonnige perioden. Zondagmiddag kan landinwaarts een plaatselijke bui ontstaan. De temperatuur komt dan uit op ongeveer 24 graden, alleen in het noordwestelijk kustgebied blijft het iets koeler. De wind waait meestentijds uit een westelijke richting. Wouter van Bernebeek||https://www.volkskrant.nl/nieuws-achtergrond/het-weerbericht-voor-donderdag-18-augustus-zonnige-perioden~bcda14ec/
2022-08-18||De Volkskeuken: Goed zoethoudertje||Een suikervrij baksel maken blijft een echte uitdaging. Alle caloriearme zoetvervangers heb ik ooit uitgeprobeerd. De penetrante Natrena leerde ik als eerste kennen, in de jaren zeventig. De laatste ster aan het firmament was stevia, met die rare nasmaak. Ach, ik houd niet eens van zoet. Nou ja, wel van bokkenpootjes, macarons, kokosmakronen, kletskoppen en bramenkwarktaart. Onlangs ontdekte ik in een Duitse supermarkt erythritol, dat is ook een suikervervanger. Het bevat geen calorieën en – o wonder – geen nasmaak. Het komt van nature voor in vruchten, maar ook in planten en groenten. Je verkrijgt het door fermentatie. Dit product is in Nederland te koop in natuurwinkels. Het lijkt het tweelingzusje van suiker, maar schijn bedriegt. Een kilo suiker kost 0,79 cent, voor erythritol moet je 7,95 per 500 gram neertellen. De zoetkracht is een stuk minder. Ik nam desalniettemin met deze prijzige suikertante de proef op de som en bereidde een bramenkwarktaart. De bramen plukte ik zelf, om de kosten te beperken. Was de bramen en laat ze even uitlekken. Doe ze in een pannetje met een derde van het zoet en een beetje water. Verwarm zachtjes en roer tot de bramen tot moes zijn, dat duurt een minuut of 10. Laat afkoelen. Pak een stuk bakpapier, maak het nat en wring het goed uit, dan laat het zich goed vouwen. Bekleed een springvorm (diameter van 20 cm). Meng het amandelmeel met de helft van het overgebleven zoet. Voeg de boter toe en kneed met koele hand tot een bal. Doe eventueel wat bloem erbij voor de stevigheid. U kunt er ook een eetlepel van die pure cacao nibs aan toevoegen, dat zijn gedroogde stukjes cacaobonen (verkrijgbaar in de grotere supermarkten). Spreid de bal uit over de bodem en zet een kwartiertje in de koelkast. Pak een kom en stort de kwark en de eieren erin. Mix goed. Voeg het restant van het zoet toe en klop nog even goed door. Verwarm de oven voor op 180 graden. Stort het mengsel in de vorm. Lepel wat bramenmoes op het beslag en trek lijnen voor een mooi marmereffect. Na 45 minuten – afhankelijk uw oven – is de taart gaar. Serveer goed koud. Dit kwarkgebak doet het ook goed bij het ontbijt. Als de weegschaal niet wijkt, mag deze suikertante blijven.||https://www.volkskrant.nl/beter-leven/de-volkskeuken-goed-zoethoudertje~be03f64c/
2022-08-18||De Volkskrant tv-selectie voor donderdag 18 augustus||NPO 1, 19.01 uur Veel ouders vinden het vooral belangrijk dat hun kroost ‘lekker kind kan zijn’. Zaken als boeken lezen of een museumbezoek komen bij dit kind-zijn vreemd genoeg zelden aan bod. In Hoe gaat dat bij jullie thuis? merkt Evie, die niets liever wil dan dat haar kinderen lekker spelen, dat ze niets meer van haar kroost gedaan krijgt zonder een compromis te sluiten. Daar wil ze eigenlijk vanaf. Bij Cindy thuis gaat het er heel anders aan toe. Zij denkt dat haar kinderen een ontwikkelingsvoorsprong hebben en verhuisde om ze naar een speciale school te sturen. NPO 2, 19.47 uur Al meer dan vier eeuwen is de Brandaris de blikvanger van Terschelling. De bewoners van het Waddeneiland zijn dol op hun vuurtoren, maar niet iedereen weet van de bijzondere rol die de Brandaris speelde in de geschiedenis. Vanavond keert Waldemar Torenstra in Verborgen verleden van Nederland terug naar 1666, toen Nederland en Engeland op gespannen voet stonden. Engelse schepen vernietigden in augustus van dat jaar zowat de hele Nederlandse handelsvloot en legden de westkant van Terschelling in de as. Opmerkelijk genoeg bleef de Brandaris gespaard. Veronica, 20.29 uur (Actie, James Cameron, 1994) Voor True Lies was aanvankelijk weinig waardering, en dat terwijl James Cameron voortdurend zijn kunde als actiefilmregisseur etaleert. De laatste veertig minuten bevatten twee imposante sequenties waarin helikopters, een brug, een vluchtauto, een flatgebouw en een gevechtsvliegtuig de hoofdrol spelen. En dan hebben we al een waanzinnige schietpartij in een heren-wc gehad en een ongelooflijke achtervolging waarin Arnold Schwarzenegger op een paard een schurk op een motor achternazit. Terwijl hij vecht tegen enge fundamentalisten wordt Arnie fijn terzijde gestaan door Jamie Lee Curtis. NPO 1, 21.35 uur De derde etappe in dit seizoen van Denkend aan Holland gaat van Amsterdam naar Volendam. Omdat Amsterdam alweer een hele poos de woonplaats is van André van Duin heeft hij voor zijn medepresentator Janny van der Heijden een leuke route door de stad uitgestippeld, met een uitstapje naar het Waterlooplein. De volgende dag gaat de reis over het water verder naar Marken en Volendam, waar een bezoek aan een palingrokerij op het programma staat. Voor Van Duin gaat vervolgens een grote wens in vervulling: samen met Janny op de foto in Volendams kostuum. NPO 2, 22.09 uur Na de mars naar Washington, waar Martin Luther King zijn beroemde ‘I have a dream’-speech hield, werd de dominee en mensenrechtenactivist door de FBI als een gevaar gezien. Aan de hand van geopenbaarde staatsgeheimen doet Sam Pollard in zijn documentaire Martin Luther King vs. the FBI uit de doeken hoe de veiligheidsdienst King tussen 1963 en zijn dood in 1968 in de gaten hield, afluisterde en het werk onmogelijk maakte. De heksenjacht bereikte zijn hoogtepunt toen de FBI de dominee besloot te chanteren met bewijs van zijn buitenechtelijke affaires. Canvas, 22.30 uur (Drama, Matt Ross, 2016) Vader Ben (Viggo Mortensen) heeft zich afgekeerd van de ‘fascistische, kapitalistische maatschappij’ en woont met zijn zes kinderen in de Amerikaanse bossen, in deze grappige, eigenzinnige en hartverwarmende film die dwingt tot nadenken over de consumptiemaatschappij en ouderschap. Schrijver en regisseur Ross, die zelf in een soort commune opgroeide, maakt Bens ideeën niet belachelijk, maar schetst zijn levensvisie niet zonder kritiek. Viggo Mortensen vertolkt hem als een intense man, bij wie gedrevenheid en fanatisme in elkaars verlengde liggen. RTL 7, 23.10 uur (Misdaad, Mike Newell, 1997) Johnny Depp speelt in Donnie Brasco, het Hollywooddebuut van Engelsman Mike Newell (Four Weddings and a Funeral), een kwetsbare FBI-agent die in de jaren zeventig onder de naam Donnie Brasco in de New Yorkse maffia infiltreert. De nietsvermoedende, aan lagerwal geraakte onderwereldknecht met vadergevoelens Lefty Ruggiero (Al Pacino in een van zijn betere rollen) leert hem de kneepjes van het vak en graaft zo zijn eigen graf. Donnie raakt daarbij in conflict met zichzelf en zijn omgeving, als hij moet kiezen tussen vriendschap en verraad. Donnie Brasco is een sterk maffiadrama, gebaseerd op een waargebeurd verhaal, dat mooi ingetogen blijft.||https://www.volkskrant.nl/cultuur-media/de-volkskrant-tv-selectie-voor-donderdag-18-augustus~b267d9b6/
2022-08-18||Inwoners Russische dorpen geëvacueerd na brand in munitiedepot • Erdogan besprak in Oekraïne ‘manieren om oorlog te beëindigen’||||https://www.volkskrant.nl/nieuws-achtergrond/inwoners-russische-dorpen-geevacueerd-na-brand-in-munitiedepot-erdogan-besprak-in-oekraine-manieren-om-oorlog-te-beeindigen~bafa7dc4/
