2022-08-14||Gezocht: ideeën voor koopkrachtreparatie, maar liefst wel een beetje praktisch uitvoerbaar||Met welke ramingen voor de economie het Centraal Planbureau vrijdag ook komt, al enige tijd is duidelijk dat de koopkracht van burgers onder zware druk staat. De almaar stijgende energieprijzen en de inflatie, met fors hogere kosten voor levensonderhoud tot gevolg, leiden tot grote financiële zorgen. Het woord ‘armoedecrisis’ is al gevallen. Veel huishoudens, ook die met middeninkomens, wacht een guur najaar. Oppositiepartijen in de Tweede Kamer zouden hierover graag deze week een spoeddebat hebben gevoerd, het reces ten spijt, maar de regeringscoalitie van VVD, D66, CDA en ChristenUnie houdt dat af. Daar is in zoverre begrip voor op te brengen dat alles erop wijst dat deze crisis langjarig is. Incidentenpolitiek en hapsnap-maatregelen bieden dan te weinig soelaas. Maar het verplicht het kabinet wel om voor het einde van de maand, als de begroting voor Prinsjesdag in de steigers moet staan, met structurele plannen te komen. Over 2022 heeft het kabinet 6,5 miljard euro uitgetrokken om huishoudens tijdelijk tegemoet te komen. Dat geld is besteed aan verlaging van de energiebelasting, verlaging van de accijnzen op brandstof en, via gemeenten, een eenmalige energietoeslag voor wie op maximaal 120 procent van het sociaal minimum leeft. In een brief van 1 juli aan de Kamer, na het debat over de Voorjaarsnota, heeft het kabinet gewaarschuwd dat het niet mogelijk is de inflatie volledig te compenseren en dat voor 2022 geen aanvullende maatregelen meer worden genomen. Die zouden hooguit aan het eind van het jaar nog eenmalig effect hebben. Voor 2023 zijn er vele opties, waartoe ook verlenging van de tijdelijke maatregelen behoort. Tegelijkertijd stuit compensatie op praktische bezwaren, met name in de uitvoering. Belastingverlagingen zijn generiek, ook mensen die ze niet nodig hebben profiteren ervan. Uitkeringen via gemeenten zorgen lokaal voor extra werk, in toch al overbelaste organisaties. Dat geldt ook voor eventuele verhoging van bestaande toeslagen via de Belastingdienst. Die heeft daar geen capaciteit voor. Het kabinet zal daarom goed moeten kijken naar alternatieven. Energieleverancier Eneco heeft zich bereid getoond overheidskortingen zelf door te voeren, al zitten daar veel haken en ogen aan. Voor dekking zou een minder defensieve houding welkom zijn tegenover het idee om bedrijven die juist profiteren van de crisis extra te belasten. Andere zinvolle bijdragen aan een betere koopkracht zijn (het stimuleren van) loonstijgingen en het verhogen van het minimumloon.||https://www.volkskrant.nl/columns-opinie/gezocht-ideeen-voor-koopkrachtreparatie-maar-liefst-wel-een-beetje-praktisch-uitvoerbaar~b98131d7/
2022-08-14||Trump hoopte op verkiezingsmomentum na inval, maar Republikeinen zijn een toontje lager gaan zingen||Wie is de koning van Amerika? ‘De president is geen koning’, zei senator Amy Klobuchar zondag tegen nieuwszender NBC. ‘En ik wil daaraan toevoegen dat ook de voormalig president geen koning is.’ De koning, zei Klobuchar, ‘is de wet’. Iedere Amerikaan hoort zich daaraan te houden, niemand staat erboven. Klobuchar is een van vele Democraten die dit weekeinde vol afschuw reageerden op de perikelen rondom het strafrechtelijk onderzoek naar Donald Trump. Na zijn ambtstermijn heeft Trump geheime documenten mee naar zijn huis in Florida genomen, terwijl die volgens de wet bewaard moeten worden onder beveiliging in ‘specifieke overheidsgebouwen’. Mogelijk heeft Trump de Spionagewet overtreden, waar een maximale gevangenisstraf van tien jaar op staat. ‘Als ik als senator vertrouwelijke documenten wil bekijken moet ik naar een speciale kamer’, zei Klobuchar, ‘dan mag ik mijn Fitbit niet eens om’. Vorige week maandag deed de FBI een inval in Mar-a-Lago, Trumps woning en golfclub in Florida, op zoek naar documenten die hij niet in bezit mocht hebben. In totaal heeft de FBI ongeveer twintig dozen met documenten en een aantal ringmappen met foto’s in beslag genomen. Het huiszoekingsbevel en de inventarislijst werden op vrijdag vrijgegeven door de rechter. Zaterdag deden Democraten in het Huis van Afgevaardigden een verzoek aan Avril Haines, de Nationale Inlichtingendirecteur, om een risicoanalyse op te stellen: kunnen deze documenten het land hebben geschaad? ‘De voormalig president Trump heeft onze nationale veiligheid mogelijk in groot gevaar gebracht’, schreven Democraten Carolyn Maloney en Adam Schiff in een brief. Ze willen dat het Amerikaans Congres in een geheime briefing meer informatie wordt verschaft over het onderzoek. De classificatie van de in beslag genomen documenten loopt uiteen van gevoelig tot staatsgeheim. Veel Amerikaanse media suggereren op basis van anonieme bronnen dat het informatie over nucleaire wapens betreft. Als dat waar is, is het gevaar voor de nationale veiligheid ‘niet te overschatten’, stelden de Democraten. Donald Trump zelf zou in eerste instantie opgewonden zijn geweest over de FBI-inval. De tegenreactie zou Republikeinen achter hem kunnen verenigen en mobiliseren, was zijn gedachte. Dat zou hem in 2024 dichterbij een verkiezingszege kunnen brengen. Zijn aanhangers en Republikeinse medestanders herhaalden zijn retoriek over het gerechtelijk onderzoek als ‘politieke heksenjacht’. Inmiddels zijn veel Republikeinen een toontje lager gaan zingen, sinds duidelijk werd wat de aard van sommige in beslag genomen documenten kan zijn. ‘Hij heeft veel vragen te beantwoorden’, zei het Republikeinse Congreslid Mike Turner zondag op CNN. ‘Niemand staat boven de wet.’ Donald Trump niet, maar minister van Justitie Merrick Garland ook niet, voegde Turner daar gelijk aan toe. Die retoriek van Trump en zijn medestanders blijft niet zonder effect. De bedreigingen, meestal online, aan het adres van de FBI stapelen zich op. Op zaterdag verzamelde een groep bewapende Trump-aanhangers zich voor het FBI-kantoor in Phoenix, Arizona. De FBI en het ministerie van Binnenlandse Veiligheid hebben een interne memo rondgestuurd over de bedreigingen. Een van meest zorgwekkende bedreigingen kwam van iemand die zei ‘een zogeheten vuile bom voor het hoofdkantoor van de FBI te plaatsen’. Ook hebben mensen opgeroepen tot burgeroorlog en een gewapende opstand, meldt nieuwszender CBS op basis van de memo. Daarnaast hebben mensen die direct betrokken waren bij de huiszoeking doodsbedreigingen ontvangen. Een van Trumps advocaten blijkt in juni een verklaring te hebben ondertekend waarin stond dat al het geheime materiaal in Mar-a-Lago reeds was teruggegeven aan de regering, meldde The New York Times op zaterdag. Dat blijkt niet het geval. Trump houdt vol dat hij aan de goede kant van de geschiedenis staat. Hij zou alle in beslag genomen documenten voor het einde van zijn termijn als president netjes hebben teruggegeven. Trump beschuldigt intussen zijn voorganger Barack Obama ervan ‘33 miljoen pagina’s’ aan overheidsdocumenten thuis te hebben, waarvan ‘de meeste’ geheim zijn. Het nationaal archief heeft dat meteen ontkracht en stelt dat Obama zijn volledige presidentiële archief heeft overgedragen, zoals de wet voorschrijft.||https://www.volkskrant.nl/nieuws-achtergrond/trump-hoopte-op-verkiezingsmomentum-na-inval-maar-republikeinen-zijn-een-toontje-lager-gaan-zingen~b1045840/
2022-08-14||Met de vermoeidheid van het harde trainen nog in het lijf presteren de roeiers boven verwachting  ||Een dozijn hoofden dobbert in de richting van de boot van Melvin Twellaar. Hij heeft het EK afgesloten met een gouden medaille voor Nederland. Met miniem verschil beloont hij zijn sterke eindsprint en op het moment dat zijn zege met 7.14,72 op het scorebord wordt bevestigd, springen de Nederlandse roeiers die staan toe te kijken massaal het water van de Regattastrecke in Oberschleißbeim in. Het is een typisch Nederlandse traditie om bij een overwinning naar de kampioen te zwemmen. Het komt voort uit het studentenroeien, deel van het fundament waarop het roeien in ons land is gebouwd. Maar de groepsvreugde onderstreept ditmaal ook hoe de goed de sfeer is in de bondsselectie. ‘Het is super inspirerend om met elkaar te trainen’, zei Roos de Jong nadat ze zaterdag met Laila Youssifou zilver in de dubbel-twee had behaald. ‘Er was eerst best wel veel concurrentie tussen mannen en vrouwen en nu tillen we elkaar op.’ Net als bij een aantal andere sporten rommelde het ook na de Spelen van Tokio in het roeien. Er zou sprake zijn geweest van een onveilige sfeer. Hoe dat precies zat, werd nooit helemaal duidelijk. Een aanvankelijk congé voor technisch directeur Hessel Evertse werd door de rechter teruggedraaid. Andere personele veranderingen werden wel doorgevoerd en bleven gehandhaafd. Van coach Josy Verdonschot werd afscheid genomen terwijl Eelco Meenhorst, die met een spartaans trainingsregime de dubbel-vier in Tokio naar goud had begeleid, in november tot hoofdcoach werd gepromoveerd. Hij mag dan een harde trainingsaanpak voorstaan, tegelijkertijd biedt Meenhorst meer ruimte voor evaluaties tussen coaches en roeiers en stelt hij zich open voor inspraak van de sporters. En hij was het die de muurtjes tussen de verschillende groepjes afbrak. De boordroeiers, zij die met één riem roeien, en de ‘scullers’ die altijd twee riemen gebruiken, de mannen en de vrouwen – iedereen maakt nu deel uit van één grote groep. En die groep werd flink door elkaar gehusseld. Bijna niemand zat bij de EK in München in dezelfde boot als vorig jaar in Tokio. Zo haalde Abe Wiersma, lid van de gouden dubbel-vier van Tokio, in het zonnige Oberschleißheim in de acht het zilver. Pas dit voorjaar werd Wiersma gevraagd of hij het wilde proberen in die grootste boot. Dat wilde hij wel. Hij begrijpt wel waarom er geschoven wordt met de pionnen. ‘Dit is het jaar om te experimenteren. Alle kansen worden aangegrepen om te kijken at voor boten ze kunnen neerzetten.’ Dat moet in Parijs in 2024 nog meer medailles opleveren dan de vijf van Tokio. In Oberschleißheim, een dorpje net buiten München, waren de Nederlandse gehusselde roeiers niet op hun best. Meenhorst meent dat zijn sporters maar weinig piekmomenten moeten kennen en tussendoor door moeten trainen. De piek van dit jaar ligt bij de WK die in september in Tsjechië op het programma staan. Dus trainden zijn pupillen ‘over het EK heen’. Ze namen geen gas terug. Desondanks was er viermaal zilver (vrouwen dubbel-twee, mannen vier-zonder, vrouwen vier-zonder en mannen acht), driemaal brons (vrouwen twee-zonder, vrouwen acht en lichte vrouwenskiff) en dubbel goud in de skiff. Het was voor het eerst in 93 jaar dat er in de eenpersoonsboot EK-goud voor Nederland was. En dat met de vermoeidheid nog in de lijven.||https://www.volkskrant.nl/sport/met-de-vermoeidheid-van-het-harde-trainen-nog-in-het-lijf-presteren-de-roeiers-boven-verwachting~b2e2b423/
2022-08-14||Een combinatie van goede genen, bananen en enorm fanatisme ||Bij het roeien is het doorgaans moeilijk om vanaf de tribune in te schatten wie er aan de leiding gaat op de twee kilometer lange baan. Maar zondagmiddag is dat bij de vrouwenskiffs bepaald niet het geval. Karolien Florijn ligt dusdanig ver voor dat zelfs van grote afstand al te zien is dat ze gaat winnen. Haar succes wortelt in een combinatie van haar bijna maniakale inzet en haar genen. De 24-jarige skiffeuse is de dochter van Ronald Florijn, lid van de gouden Holland Acht tijdens de Olympische Spelen in Atlanta in 1996 en met Nico Rienks ook olympisch kampioen in Seoul in 1988. Met haar ruime zege in 8.01,43 is Karolien Florijn de succesvolste, maar niet het enige roeiende kind van die roeigrootheden. Er zijn er meer op de Regattastrecke in Oberschleißheim. Haar broer Finn maakte deel uit van de dubbel-vier, die de finale niet haalde. Zij hebben hun roeitalent overigens niet uitsluitend van hun vader. Moeder Antje Rehaag werd voor Duitsland wereldkampioen in de acht in 1994. In de gezichten van de kinderen zijn de trekken van hun ouders te herkennen. En dan waren er op de Duitse roeibaan ook nog de broers Rik en Ralf Rienks, zonen van Nico Rienks. Zij behaalden met Ruben Knab en Sander de Graaf zilver in de vier zonder stuurman in München. Met 6.17,69 moesten zij zaterdag iets minder dan twee seconden toegeven op de Britse winnaars die tot 6.15,43 kwam. Met zijn tweeën waren Rienks en Rienks voorgaande jaren actief in de dubbel-twee. Daarin haalden ze net niet de nationale selectie voor de internationale titeltoernooien, al was dat volgens sommigen onterecht. Nu zijn ze er in München voor het eerst wel bij. Zo’n vijf jaar geleden besloten ze met zijn tweeën te proberen de roeitop te bereiken. ‘Sindsdien zijn we nooit meer uit elkaar geweest en nu tot hier gegroeid. Altijd samen’, zegt de 25-jarige Ralf. Hij zat in de boeg, zijn broer aan de andere kant van de boot. ‘Op slag’, heet dat. De slagman bepaalt het ritme. De andere twee mannen leveren vooral brute kracht. ‘Het is een mooie sandwich met veel power erin’, zegt Rik. Dat ze met hun achternaam de aandacht trekken vinden beide mannen geen probleem. ‘Voor de buitenwereld is het interessant, maar intern is er niets geks aan’, zegt Rik, die met 27 jaar de oudste is. En van druk vanuit huis om te gaan roeien hebben ze nooit last gehad. Ralf: ‘Het roeien is ons nooit opgelegd, maar ik denk wel dat we de sport wel als iets positiefs hebben meegekregen.’ Bij de familie Florijn probeerde vader Ronald zelfs nog even om zijn kinderen een andere kant op te sturen. Zijn dochter ging als jong meisje op tennis. ‘Maar dat was alleen maar huilen’, vertelt haar twee jaar jongere broer. Na een uitstapje bij vechtsporten belandde Karolien toch in de roeiboot. ‘Mijn zus was meteen heel goed. Toen dacht ik: shit, dat wil ik ook.’ Als kinderen van de Holland Acht zagen de Rienksen en Florijnen elkaar zo nu en dan, als hun vaders elkaar opzochten. Dat ze nu zoveel jaren later allemaal op de EK varen, vindt Finn Florijn een mooi gegeven. ‘We proberen allemaal onze eigen carrière op te bouwen, zonder alleen maar herinnerd te worden aan onze ouders’, zegt hij. Niet dat hij het vervelend vindt dat zijn ouders vaak ter sprake komen. ‘Wij zijn het net als de Rienksen wel gewend en vinden dat geen probleem’, zegt hij. Zijn zus geeft er een positieve draai aan. ‘Het is best handig. Iedereen kent je meteen al een beetje.’ Florijn bouwde al nadrukkelijk aan een eigen carrière en een eigen naam. In Tokio roeide ze met Ellen Hogerwerf, Ymkje Clevering en Veronique Meester naar het zilver in de ‘vier-zonder’. Dit seizoen stapte ze over naar de skiff en toonde zich onverslaanbaar in die eenpersoonsboot. Dat eenzame bestaan op het water ligt haar wel. ‘Ik houd ervan dat ik zelf de controle heb’, zegt ze. Voor haar broer is dat anders. Hij was als skiffeur in Tokio, al bracht hij na de voorrondes geen moment meer in de boot door, maar uitsluitend in het isolatiehotel. Hij had covid opgelopen. ‘Mijn moeder zegt dat ik meer een ploegroeier ben.’ Hij denkt dat ze gelijk heeft. Hij vindt het fijner met teamgenoten op het water. Fysiek hebben ze wel wat van haar ouders meegekregen, denkt Karolien Florijn. ‘Ik heb wel een bepaalde lichaamsbouw die redelijk gunstig is.’ Maar dat is niet het enige. Ze is vooral waanzinnig fanatiek. Dat geldt evenzeer voor haar trainingsethos als het aantal bananen dat ze verorbert. Meer dan zeventig per week, een moyenne van zo’n tien per dag. ‘Ik probeer er alles aan te doen dat iets lukt. Ik ben daar extreem in.’ Misschien is dat wel veel belangrijker dan haar genen.||https://www.volkskrant.nl/sport/een-combinatie-van-goede-genen-bananen-en-enorm-fanatisme~bd8c6322/
2022-08-14||Turnen is weer turnen, en dat doet Visser meer dan goed||Naomi Visser wiebelt met haar benen. De 20-jarige turnster heeft zich als tweede voor de finale van de brug met ongelijke leggers geplaatst en lijkt in haar eerste Europese toestelfinale kans te hebben op de medailles. Ze loopt naar het toestel en begint haar oefening. Al heel snel verdwijnt het podium uit het zicht als ze half misgrijpt, haar snelheid verliest en uiteindelijk met haar voeten de grond raakt. ‘Zoiets kost zeker een punt’, legt Visser later uit. ‘Ik had wel op meer gehoopt. Op weg naar mijn eerste element ging het al mis. Maar in de lucht voelde het anders dan in de werkelijkheid. Ik kon toen niet meer schakelen.’ Ze scoort 13,066 punten en wordt zevende. Of ze zonder de fout winnares Elisabeth Seitz had kunnen verslaan lijkt onwaarschijnlijk. De Duitse komt voor een bijna uitverkochte en onder het gejuich dreunende Olympiahalle tot 14,433. Maar het brons van de Franse Lorette Charpy (14,166), die zich na haar landing geblesseerd op de mat laat vallen, lag binnen Vissers mogelijkheden. In de kwalificatie scoorde ze nog 14,266. Na haar poging op de brug krijgt ze zondagmiddag op de vloer nog een tweede kans op een podiumplek. ‘Het voelde wel goed, maar ik merkte wel dat mijn potje wat leeg was. Bij de laatste serie merkte ik dat ik wat te weinig energie had.’ Het gebrek aan power leidt tot foutjes, waaronder een dure landingsmisser. Daarmee is de zesde plek met 13,133 punten het hoogst haalbare. De zege gaat naar de Britse Jessica Gadirova (14,000). Ook al weet Visser, die als zesde op de meerkamp eindigde, geen medaille te pakken, toch markeren de EK in München wat haar betreft een keerpunt voor het Nederlandse turnen. Dat komt met name door de prestatie van de vrouwenploeg op zaterdag. Vera van Pol, Sanna Veerman, Tisha Volleman en Visser verrasten met de vierde plaats, achter Italië, Groot-Brittannië en Duitsland. ‘Het was super leuk om hier weer met het team te staan. En ik denk dat we dat heel goed hebben gedaan.’ Het turnen lag in Nederland na veelvuldige meldingen van grensoverschrijdend gedrag aan diggelen. Dat raakte ook Visser, die in 2018 al lid was van de ploeg die op de EK brons veroverde. Zij trainde bij Vincent Wevers, die onder vuur kwam te liggen omdat ook hij zich schuldig zou hebben gemaakt aan grensoverschrijdend gedrag. Hij werd door de turnbond op non-actief gesteld en eind vorig jaar werd zijn contract niet verlengd. ‘Het was niet makkelijk’, zegt Visser, terugkijkend. ‘Ik heb daar wel last van gehad. Dat doet wel wat met je.’ Het topsportprogramma werd twee jaar geleden vanwege alle onrust compleet stilgelegd en ook vrouwenbondscoach Gerben Wiersma vertrok bij de bond. Hij zag in München als nieuwe trainer van de Duitse vrouwen zijn pupillen succes boeken. Met brons in de landenwedstrijd en goud voor Seitz. Er kwam aanvankelijk niemand voor de vertrokken coaches in de plaats. Daarom luidden begin mei van dit jaar een groep topturnsters, onder wie Visser, de noodklok. Zonder bondsprogramma en zonder coaches was hun situatie ‘uitzichtloos’. ‘Op deze manier is er geen enkel perspectief’, zeiden ze bij de NOS. Toch moesten ze nog even geduld hebben, want pas op 1 juli werd met Jeroen Jacobs een opvolger voor Wiersma gevonden. Jacobs, al langer bondscoach bij de mannen, had minder dan anderhalve maand om zijn ploeg klaar te stomen voor de EK. Hij besteedde vooral veel aandacht aan de groepsdynamiek met uitjes naar het zwembad en het skûtsjesilen. En ze speelden in de luwe uurtjes heel veel spelletjes. Dat werkte. Visser: ‘Het was een roerige tijd, maar we hebben weer een bondscoach en zijn echt weer een team. Vanaf hier kunnen we weer door.’ In München werd Visser bijgestaan door trainster José van der Veen. Zij was het die de turnster in Heerenveen opving toen het topsportprogramma implodeerde. Visser is haar daar heel dankbaar voor, maar na de EK voegt ze zich weer bij Wevers, die dit voorjaar bij het Instituut Sportrechtspraak (ISR) werd vrijgesproken. Het onderzoek naar de vermeende misstanden rammelde dusdanig dat de tuchtrechter geen andere mogelijkheid dan vrijspraak zag. Met min of meer gezuiverd blazoen is Wevers samen met zijn dochters Sanne, olympisch kampioene op balk in 2016, en Lieke een onafhankelijke turnploeg begonnen. Hun Top Turn Academie zal in Varsseveld neerstrijken en ook onderdak bieden aan de jonge Sara van Disseldorp. Visser verwacht niet dat haar vertrek uit Heerenveen, waar het turnen zich jarenlang concentreerde, en hereniging met Wevers ten koste zullen gaan van de net opgebouwde ploegsfeer. ‘Ik ga op een andere plek mijn trainingsproces voortzetten. maar qua teamgevoel zal dat niet uitmaken, want we blijven nationale trainingen hebben’, zegt ze. ‘Ik denk dat, als we dit voortzetten, er voor het Nederlandse turnen een mooie toekomst is.’||https://www.volkskrant.nl/sport/turnen-is-weer-turnen-en-dat-doet-visser-meer-dan-goed~b18cfbbe/
2022-08-14||Steven Bergwijn staat symbool voor Ajax-aanval met topsnelheid||Als Steven Bergwijn dribbelt, op topsnelheid, vanaf de linkerflank vanuit zijn oogpunt bezien, loopt verdediger Neraysho Kasanwirjo in lichte paniek naar achteren, met de blik gericht op de voeten van Bergwijn. Wat moet hij doen? Naar voren stappen? Dan speelt Bergwijn hem uit. Naar achteren blijven lopen, om tijd te winnen? Over alles is nagedacht. Bergwijn legt de bal goed voor zijn rechtervoet en stuurt hem zo de bovenhoek in. Het is een van zijn drie doelpunten in 70 minuten, tot het ovationele applaus hem begeleidt naar de schaduw van de reservebank. Het is tevens de voltooiing van zijn eerste hattrick in de eredivisie, waar hij eerder voor PSV voetbalde. ‘Ik voelde het al na mijn tweede doelpunt, die hattrick gaat komen.’ Zolang als het duurde totdat de transfer van Bergwijn van Londen (Tottenham) naar Amsterdam was beklonken, zo raast de international nu over de velden, alsof hij verloren tijd heeft in te halen. Ajax betreedt dit seizoen nieuwe financiële dimensies, mogelijk gemaakt door de vele inkomsten uit transfers. Meer dan honderd miljoen euro is besteed aan nieuwe voetballers, om de selectie op peil te houden en liefst te versterken. Ruim de helft van dat bedrag was bestemd voor Bergwijn en Brian Brobbey, die een deel van hun opleiding in Amsterdam genoten. Het is in bepaald opzicht niet des Nederlands, niet meer van de eredivisie, zoals Paris SG in zekere zin niet meer van Frankrijk is en Bayern München niet meer van Duitsland. Al die investeringen zijn ook bedoeld om internationaal mee te doen, hoeveel lastiger dat door de kleine markt voor Ajax ook is dan voor PSG of Bayern.Maar voor de meeste tegenstanders van Ajax in de eredivisie, voor de gewone stervelingen onder de voetballers, is het nog veel lastiger dan voor Ajax in Europa. Zeker in de Johan Cruijff Arena, waar het dak half was gesloten om meer schaduw te creëren op het heetst van de dag. Ajax heeft in de formatie van zondag tegen FC Groningen sowieso de snelste aanval van Nederland, alsof het net geopende attractie is in een pretpark. En nu alles nog vers is, straalt het plezier van het spel. ‘Plezier is het belangrijkst’, zegt Bergwijn. ‘Als je plezier hebt in je werk, gaat het bijna automatisch goed.’ Hij is zondag niet te stoppen, net als de getructe Antony, die de straat van São Paulo heeft meegenomen naar Amsterdam, terwijl hij is gezegend met een traptechniek uit duizenden. Vooral hij verrukt het volk met panna’s en andere passeerbewegingen. Ja, hij wilde naar Manchester United, mee op avontuur met Erik ten Hag, de trainer in vroege last. Ze vragen minimaal tachtig miljoen bij Ajax, en hoewel dat een absurd bedrag is voor een voetballer, is het ook begrijpelijk. Want als Manchester voor Lisandro Martínez al 65 miljoen betaalt, is Antony wel een paar tientallen miljoenen meer waard. Zo’n voetballer, hoe irritant hij soms kan doen, is zeldzaam, met zijn snelheid en trucs. Hij verwent het publiek, dat gevoelig is voor speelsheid, voor balletjes tussen benen door, voor passeerbewegingen die voortvloeien uit spontaniteit, uit een brein van gewoon lekker voetballen. Soms wisselt hij van positie met Bergwijn, met een doelpunt tot gevolg. Brian Brobbey dan, de centrale aanvaller die aan fitheid hoort te winnen, doch zondag vanaf de aftrap speelt. Hij is snel en sterk, en blijft alleen zonder doelpunt. Bergwijn is de belangrijkste aanvaller, bevrijd van Tottenham als hij is. Als hij fit blijft, kan hij een keer of dertig scoren in de eredivisie. Zondag dus de eerste drie, eerst na een prachtige aanval over rechts, met de voorzet van Devyne Rensch. Bal op de borst, uithalen. ‘Dat was de mooiste’, oordeelt hijzelf. Alles gaat op topsnelheid. Later scoort hij na een geweldige voorzet van Antony, vanaf links bijna uit stand gegeven. Hij duikt op bij de tweede paal. En dan is er dus die dribbel. De andere treffers zijn van Kenneth Taylor, een schot van Antony en een strafschop van Steven Berghuis, die ten opzichte van vorige week bij Fortuna uit de basisploeg verdween. Want de vier aanvallend ingestelden waren zondag Dusan Tadic, als 10, Brobbey, Bergwijn en Antony. Op de bank onder anderen de internationals Davy Klaassen en Steven Berghuis. En Groningen? Dat had niets in te brengen, op de 1-1 na, na een fraaie counter waarover trainer Alfred Schreuder van Ajax zich opwond. Spits Jørgen Strand Larsen won het sprintduel van Blind, legde de bal laag voor, waarna Cyril Ngonge zijn tegenstander Owen Wijndal vrij eenvoudig passeerde. In de slotfase debuteerde bij Ajax de lange spits Lorenzo Lucca, aangetrokken voor plan-B. Hij was dicht bij een doelpunt, al was het helemaal geen middag voor plan-B. Plan A volstond ruimschoots.||https://www.volkskrant.nl/sport/steven-bergwijn-staat-symbool-voor-ajax-aanval-met-topsnelheid~b695334f/
2022-08-14||Volendamse volgelingen van Jan Smit zingen toontje lager na deceptie tegen NEC||De wedstrijd tussen Volendam en NEC loopt al richting het einde als de stadionspeaker een laatste poging doet om nog iets van de slotfase te maken. ‘Supporters laat je ook eens horen, ik hoor alleen de supporters van NEC. We hebben nog tien minuten’, klinkt het uit de boxen. De aanmoedigingen van de enthousiaste man met de microfoon in zijn hand sorteren geen effect bij de eerste eredivisiewedstrijd in dertien jaar in het Kras Stadion van Volendam. De promovendus moet in blessuretijd toezien hoe NEC nog een keer scoort en geflatteerd doch verdiend wint: 1-4. Zo eindigt het eerste thuisduel van Volendam in een deceptie. ‘We hebben in fases uitstekend gespeeld, maar het gaat erom dat je op bepaalde momenten scherp en attent bent’, analyseert trainer Wim Jonk na afloop aan de rand van het veld. ‘Ploegen in de eredivisie straffen die momenten af.’ Aan de hand van de oud-speler van Ajax, PSV en Internazionale kenden De Wijdbroeken de laatste jaren een opmerkelijke opmars. De club uit het vissersdorp was in 2019 verworden tot een grijze middenmoter in de eerste divisie toen Jonk als trainer werd aangesteld. De doelstelling: binnen drie jaar promoveren naar de eredivisie. Dat lukte Jonk, purist onder de volgers van Johan Cruijff, aan de hand van de filosofie van zijn voormalige leermeester. Vertier, aantrekkelijk voetbal en talentontwikkeling kwamen voorop te staan in het dorp waar vooral gezongen of gevoetbald wordt, maar de plaatselijke FC in de jaren daarvoor steeds verder van de dorpelingen was afgedreven. Zonder de in 2016 overleden Cruijff, maar met diens gedachtegoed in het achterhoofd lukte het Jonk om de vervallen club uit zijn geboortedorp weer op de kaart te zetten. De beloning volgde in april van dit jaar toen Volendam promotie wist af te dwingen en zich voor het eerst in dertien jaar weer eredivisionist mocht noemen. Tegen NEC is het stadion zondag nagenoeg uitverkocht, ziet ook Jan Smit vanuit een bescheiden skybox in de hoek van het stadion. De Volendamse zanger, die in 2013 al tot het bestuur van de club toetrad, is sinds anderhalve maand voorzitter van Volendam en vertolkte de afgelopen jaren een belangrijke rol bij het hernieuwde zelfbewustzijn van de club waar hij als kind al groot supporter van was. Smit was ook degene die Jonk drie jaar geleden wist over te halen om zijn trainerscarrière in zijn geboortedorp te starten. Met een zingende voorzitter uit het dorp, een lokale trainer en vier spelers uit Volendam die tegen NEC in de basis beginnen, is de club weer tot leven gekomen. Neem alleen al de twee aanvallers Henk Veerman en Robert Mühren. Ze zijn vrienden én buren van elkaar. ‘Ik ben vanmorgen op die fiets naar het stadion gekomen’, zegt Veerman, die deze zomer na zeven jaar terugkeerde bij Volendam. Daarnaast stroomt ook bij de verdedigers Brian Plat (22) en Billy van Duijl (16) oranje bloed door de aderen. Aanvoerder Damon Mirani komt uit het naastgelegen Monnickendam en was als kind fanatiek supporter van Volendam. ‘Jongens uit het dorp weten hoezeer de club hier leeft en kunnen dat overbrengen op de rest van de groep’, zegt Veerman. En Jonk, over het verlangen van de supporter om zoveel mogelijk jongens uit Volendam op het veld te zien. ‘Dat is een stukje romantiek dat bij deze club hoort. Volendam is een groot dorp waar het voetbal enorm leeft. Aan mij de taak om er een goede mix van te maken. Want als we elke week met elf jongens uit het dorp spelen, maar we verliezen alles, dan komt er ook kritiek.’ Hij moet dit seizoen zien te overleven met Volendam, niet alleen omdat een nieuw stadion met de contouren van een schip lonkt, net buiten het dorp. ‘We are back and here to stay’, valt voor de wedstrijd op een groot spandoek te lezen, terwijl uit de boxen een hit van Jan Smit klinkt. Bestaat er een ander stadion waar een nummer van de voorzitter door de supporters massaal wordt meegezongen? Ook op het hoogste niveau wil Jonk volgens de filosofie van Cruijff blijven voetballen. Dat kan, daar is hij van overtuigd. ‘Als je ergens in volhardt en steeds beter wordt, ga je er ook resultaat uit halen’, zegt hij. De geflatteerde nederlaag tegen NEC doet daar niets aan af. Daryl van Mieghem zet Volendam nog wel op voorsprong. Maar Elayis Tavsan, Oussama Tannane, Mikkel Duelund en de ingevallen Jordy Bruijn scoren namens de bezoekers. Veerman: ‘De club leeft enorm in Volendam, nu moeten wij als ploeg het dorp iets gaan teruggeven.’||https://www.volkskrant.nl/sport/volendamse-volgelingen-van-jan-smit-zingen-toontje-lager-na-deceptie-tegen-nec~ba4b99a2/
2022-08-14||Federatie Indische Nederlanders wil met kort geding kranslegging Indonesische ambassadeur voorkomen||De Federatie Indische Nederlanders (FIN) overweegt met een spoedeisend kort geding te voorkomen dat de Indonesische ambassadeur maandagavond een krans mag leggen tijdens de Nationale Herdenking in Den Haag. Zondag besloot FIN-voorzitter Hans Moll zijn functie neer te leggen, omdat hij zich niet kan verenigen met het besluit van de Stichting Nationale Herdenking 15 augustus 1945 om de Indonesische ambassadeur een grotere rol te geven. FIN-woordvoerder Michael Lentze erkent dat een kort geding maandag een race tegen de klok wordt. ‘Het is heel kort dag, maar het gaat ons vooral om het signaal. We vinden het stuitend dat de herdenking op het laatste moment en zonder overleg wordt gewijzigd. Nu kan het gebeuren dat Indische Nederlanders maandagavond de Indonesische ambassadeur een krans zien leggen, terwijl zijn regering nooit excuses heeft gemaakt voor het Indonesische geweld tegen Nederlanders tijdens en na de Tweede Wereldoorlog.’ In een persbericht spreekt de FIN van een ‘regelrechte provocatie’, wanneer de Indonesische ambassadeur meteen na premier Rutte een krans mag leggen. ‘Hiermee overschrijdt het bestuur van de herdenking niet alleen morele grenzen, maar mogelijk ook die van het recht.’ Thom de Graaf, voorzitter van de Stichting Nationale Herdenking, vertelde vrijdag in de Volkskrant dat de Indonesische ambassadeur een ‘centrale plek krijgt om te laten zien dat we niet alleen maar Europese slachtoffers herdenken’. Lentze spreekt van ‘gevoelige wijzigingen’ en ‘schandalige aanpassingen’ bij de herdenking, omdat Indische Nederlanders ook na de Tweede Wereldoorlog zwaar hebben geleden tijdens de ‘Bersiap’, een periode van Indonesisch racisme en terreur in 1945 en ‘46 in het voormalige Nederlands-Indië. De FIN verzet zich tegen meerdere initiatieven van vooral derdegeneratie-Indische Nederlanders om bij de Nationale Herdenking ook aandacht te vragen voor de duistere kanten van het koloniale bewind. Zo noemde theatermaker Bo Tarenskeen Nederlands-Indië zaterdag in de Volkskrant ‘een gewelddadige, racistische samenleving, waarin ook de Indo-Europees werd gediscrimineerd’. Namens de FIN stelt woordvoerder Lentze dat het merendeel van de Indische Nederlanders maandag de doden wil herdenken. ‘Nu wordt het hen in de schoenen geschoven dat ze het kolonialisme vergoelijken. Het ergste is nog dat het bestuur van de Stichting Nationale Herdenking erin mee gaat. Een klein groepje activisten heeft twee jaar geleden het monument in Den Haag beklad. Gaan we hun eisen nu plotseling honoreren? Het is geen viering, we herdenken de doden.’ Het FIN verwijt Thom de Graaf dat de Stichting Nationale Herdenking plotseling van koers verandert. Lentze: ‘Bij zijn aanstelling twee jaar geleden zei hij dat er niks zou veranderen. En nu gebeurt het toch. Het is wrang dat de Stichting als een olifant door de porseleinkast loopt.’||https://www.volkskrant.nl/nieuws-achtergrond/federatie-indische-nederlanders-wil-met-kort-geding-kranslegging-indonesische-ambassadeur-voorkomen~b290c0c0/
2022-08-14||Verlost van alle sores glorieert zwemster Steenbergen op EK||Na haar gouden race op de 100 meter vrije slag van vrijdag stond er zondagavond opnieuw geen maat op Marrit Steenbergen tijdens de EK in het Romeinse buitenbad. De ontketende topzwemster (22) snelde op de 200 meter vrije slag in een persoonlijk record naar haar tweede individuele Europese titel. Een bijzondere primeur; nooit eerder won een Nederlandse zwemster EK-goud op deze afstand. Inmiddels staat de teller van Steenbergen deze EK al op vijf medailles; viermaal goud plus één keer brons. En het toernooi duurt nog drie dagen. Behalve haar individuele titels veroverde Steenbergen ook nog tweemaal estafettegoud (4x200 vrij vrouwen en 4x100 wisselslag gemengd) plus brons op de 4x100 vrij vrouwen. De Friezin, die al jaren in Eindhoven traint, ontpopt zich op de EK als de nieuwe kopvrouw van de Nederlandse ploeg en daar zag het lange tijd allerminst naar uit. Door blessureperikelen, buitensporige verwachtingen en mentale problemen was Steenbergen lange tijd geen schim van zichzelf. Even terug in de tijd. In de zomer van 2013 verschijnt een bedeesd meisje van dertien jaar aan de zijde van Pieter van den Hoogenband in een talkshow op tv. Als Nederlands grootste zwemtalent is Marrit Steenbergen uitverkoren om samen met Van den Hoogenband de Jeugd Olympische Spelen te promoten. In de jaren hierna blijven de ogen gericht op de groeibriljant, die wordt geroemd om haar hoge ligging in het water en haar sierlijke techniek. De vwo-scholiere wordt door zwemcoach Jacco Verhaeren zelfs betiteld als ‘een zwemster die alle potentie heeft om olympisch kampioen te worden’. Al op 15-jarige leeftijd zwemt Steenbergen wereldtijden, plaatst ze zich voor de WK en wint ze haar eerste medailles. Het leven lacht de Friezin helemaal toe als ze een jaar later mag debuteren op de Olympische Spelen van Rio de Janeiro. Wanneer Steenbergen te kampen krijgt met slepende schouderklachten – als gevolg van een verkeerd aangeleerde houding – belandt ze in een neerwaartse spiraal waar geen einde aan lijkt te komen. De perfectionistisch ingestelde zwemster moet haar schouder opnieuw leren aansturen. Het hersteltraject vraagt zoveel van haar dat ze het even niet meer ziet zitten en zelfs tijdelijk stopt met topsport. Steenbergen werkt in 2018 enkele weken in een pizzeria, waarna het verlangen naar het zwembad toch te groot blijkt. Langzaam maar zeker krijgt ze haar schouderproblemen onder controle en na de wedstrijdloze coronaperiode keert Steenbergen mentaal en fysiek als herboren terug in het zwembad. De wederopstanding van de 1.78 meter lange topzwemster werd eind vorig jaar ingezet met EK-goud op de kortebaan (25-meterbad). Het bleek de opmaat voor een prachtige zomer op de langebaan. Al moet wel gezegd; de EK in het openluchtbad van Rome vormen niet het sterkst bezette toernooi van de afgelopen jaren. Veel toppers ontbreken, mede doordat er in juni nog de WK op het programma stonden. Steenbergen zal nog een flinke stap moeten maken, wil ze op mondiaal niveau kunnen strijden met de besten. Maar wie verder kijkt dan haar podiumplaatsen ziet hoopvolle ontwikkelingen. Zo is Steenbergen er dit jaar eindelijk in geslaagd haar persoonlijke records te verbreken. Op de WK in Boedapest scherpte ze voor het eerst in zeven jaar haar persoonlijke besttijd op de 100 vrij aan; van 53,97 naar 53,41. En in haar winnende EK-race deed ze dat afgelopen vrijdag nogmaals; 53,24 seconden. Op de 200 meter vrije slag verpulverde Steenbergen zondagavond haar pr met bijna een seconde van 1.57.40 minuut naar 1.56,36. Het slechten van haar persoonlijke barrières is misschien wel de grootste winst van Steenbergen. Na haar Europese titel op het koningsnummer refereerde ze daar direct aan. ‘Ik zwem een persoonlijk record in de finale, beter kan niet’, zei de stralende zwemster. Ook in de estafetteteams is Steenbergen een ijzersterke troef. Het zwempensioen van wereldtoppers Ranomi Kromowidjojo en Femke Heemskerk vormde een gigantische aderlating voor de aflossingsploegen. Maar met een beslissend aandeel in drie estafettemedailles toont Steenbergen in Rome haar potentie in deze tak van sport. In aanloop naar de vrouwenestafette 4x200 vrij was het mooi om te zien hoe Steenbergen haar leidersrol oppakte. Het piepjonge team met Janna van Kooten (17), Imani de Jong (20) en Silke Holkenborg (20) trok zich op aan de ervaren Steenbergen (22) en schreef geschiedenis met de eerste EK-titel ooit op deze estafette.||https://www.volkskrant.nl/sport/verlost-van-alle-sores-glorieert-zwemster-steenbergen-op-ek~b890b764/
2022-08-14||Erik ten Hag plukt maar eens aan zijn baard tijdens de dikke nederlaag van Manchester United||Twee mannen pulken aan hun baard, als alternatief voor mannen die verder niet met de handen in het haar kunnen zitten. Ze durven elkaar nauwelijks aan te kijken. In verbijstering, met angst in de ogen, proberen ze te analyseren waar niets meer te analyseren valt. Brentford - Manchester United staat 4-0 na 35 minuten, na blunders die elk geloof uit de ploeg rammen, elke overtuiging. Een van de baardplukkers, assistent-trainer Mitchell van der Gaag van United, heeft een oortje in. Hij staat in rechtstreeks contact met iemand boven op de tribune, terwijl zelfs van boven niets goeds meer kan komen. Hoofd-baardplukker Erik ten Hag geeft de Engelse term ‘understatement’ een nieuwe definitie door na afloop tegen de BBC te zeggen dat deze start zijn baan bij United ‘niet makkelijker maakt’. Typerend is ook het gezicht van Donny van de Beek, invaller in de 87ste minuut. Hij voetbalt als een geest. Lijkbleek, mismoedig, hollend van plek naar plek, telkens reikend tot ergens in de buurt van de bal. Doelman De Gea excuseert zich voor grove fouten. Ronaldo, als de verongelijktheid zelve azend op een late transfer in augustus, laat zich voor de 1-0 de bal ontfutselen en gaat als een zielig jongetje tegen de grond. Hij grijpt naar zijn enkel, terwijl hij niet is geraakt. Hoe slecht het ook is, twee duels met nul punten, Ten Hag is ook keihard geconfronteerd met wanbeleid door de jaren heen. Toen hij halverwege seizoen 2017-2018 naar Ajax kwam, wist hij een half jaar later wat hem na de titel van PSV te doen stond. Weerbaarheid en ervaring inkopen. Ajax eindigt in Nederland vrijwel altijd minimaal als tweede. De stap naar plek 1 was relatief eenvoudig te verwezenlijken. Ajax gooide zijn financiële beleid om, zodat de club niets aan het toeval hoefde over te laten. Het was hartstikke knap wat hij deed, vooral omdat prestaties gepaard gingen met mooi voetbal. Alleen: de wereld van United is totaal onvergelijkbaar. Engeland is het koopcentrum van de voetbalwereld, de soms cynische biotoop van totale vercommercialisering. Natuurlijk zijn Jürgen Klopp (Liverpool) en Pep Guardiola (Manchester City) toptrainers, maar ze hebben tientallen, zelfs honderden miljoenen mogen uitgeven aan gerichte aankopen, met dank aan uitgekiend beleid. Ze hoeven nooit echt te bouwen, want hun elftallen blijven over het algemeen bij elkaar. Dat is een immens verschil met United, dat op lichtjaren achterstand is gezet. Organisatorisch, commercieel, sportief. Die kloof is niet even te dichten met Malacia, Martinez en Eriksen, om een dwarsstraat te noemen. Daarvoor is zwaar geschut nodig. Een revolutie. Ten Hag had op de transfermarkt een ongelooflijke slag moeten slaan om ook maar enigszins aan te sluiten bij de topclubs. Dat is hem niet gelukt, tenzij United in de laatste weken van de transfermarkt halve wonderen verricht. Op een warme zaterdag in het stadion van Brentford, bij 4-0, wrijft Erik ten Hag langs zijn neus, zoals Wickie de Viking vroeger deed. Bij de jonge Noorman uit de kinderserie was het gebaar een teken van een briljant idee. Het wrijven van Ten Hag zal wel toeval zijn geweest.||https://www.volkskrant.nl/sport/erik-ten-hag-plukt-maar-eens-aan-zijn-baard-tijdens-de-dikke-nederlaag-van-manchester-united~b6f66e94/
2022-08-14||In het zog van een ‘samenraapsel’ stormt Jakobsen naar EK-titel||Er bestond wat lichte twijfel of topsprinter Fabio Jakobsen niet te veel van zijn krachten had gevergd in de bergetappes van de Tour de France. Hij had zich telkens omhoog geworsteld. Bijna kapseisde hij, toen hij totaal uitgewoond zicht kreeg op de wegtikkende seconden die hem wegens overschrijding van de tijdslimiet op verwijdering uit de grootste wielerronde ter wereld waren komen staan. Was hij met die voorgeschiedenis wel met recht de topfavoriet op het Europees kampioenschap op de weg, in München, dat naar alle waarschijnlijkheid zal uitdraaien op een sprintersbal? Het ondubbelzinnige antwoord geeft Jakobsen zondag op de Odeonsplatz, met in de verte de contouren van de Siegestor, een triomfboog uit de 19de eeuw. Nadat Danny van Poppel hem in zijn wiel meeneemt naar de voluit sprintende Tim Merlier, katapulteert hij zichzelf naast en voorbij de Belg. Op de finish heeft hij meer dan een fietslengte voorsprong. Hij is voor Nederland de eerste Europees kampioen op de weg, een wedstrijd die pas sinds 2016 wordt verreden. Met de vorm was dus weinig mis. Hij was mogelijk ook wat extra geprikkeld aan de start verschenen. Dat hij op de iconische aankomst op de Champs Élysées – de reden waarom hij zich over al die cols had gesleept – geen rol van betekenis speelde, was een bittere ervaring geweest. Zijn ketting schoot van het grootste tandwiel, hij eindigde als dertiende. Dat van zijn optreden in Frankrijk de beelden van een ploeterende renner beklijven, zat hem ook niet lekker. Hij had toch met een indrukwekkende jump de tweede etappe, toen nog in Denemarken, op zijn naam geschreven? Met trainen en het rijden van criteriums had hij de conditie op peil gehouden. Het vele draaien en keren, remmen en optrekken in die koersen rond de kerk zou hem in de straten van München ook van pas kunnen komen. Daar moesten na een lange aanloop vijf ronden van 13 kilometer vol bochten worden afgelegd. Maar na de finish maakt Jakobsen meteen duidelijk dat de titel bepaald niet alleen zijn verdienste is. Dit goud is vooral ‘met z’n allen’ behaald. ‘We schoven op in de laatste twee rondjes. Iedereen deed een perfecte beurt. Ik ben ze enorm dankbaar.’ Hij roemt de rol van Van Poppel. ‘Hij zette me echt af in het wiel van Tim. Danny heeft laten zien dat hij een echte lead out is.’ Op het moment dat Van Poppel op Merlier duikt, stuurt hij naar rechts, waardoor Jakobsen de ruimte krijgt uit alle macht aan te zetten. Bij de Belg, met Jakobsen het meest genoemd als de grootste kanshebber, is de meeste puf er dan uit. Als zijn laatste loods, Bert Van Lerberghe, uitstuurt, komt hij te vroeg op kop. De Fransman Arnaud Démare steekt hem nog voorbij en grijpt het zilver. Van Poppel juicht al voordat Jakobsen de winst viert. ‘Fabio is een klasbak.’ Hij is blij met de lof. ‘Voor mij voelt dit ook als een overwinning.’ Dat de ploeg zo’n prestatie neerzette, was niet vanzelfsprekend. Geregeld viel het begrip ‘gelegenheidsformatie’ of ‘samenraapsel.’ Grote namen ontbraken. Bondscoach Koos Moerenhout selecteerde vooral hardrijders, met Jos van Emden en Van Poppel als de bekendste renners, die Jakobsen in zijn missie moesten ondersteunen. Ze hadden zelden met elkaar gekoerst; Jan Maas, Nils Eekhoff, Daan Hoole, Elmar Reinders en Van Poppels broer Boy. Sterker: een aantal kende elkaar niet eens. Danny van Poppel, vooraf: ‘Ik denk dat we het instinct het werk moeten laten doen.’ Strategie blijkt dan toch doorslaggevend. Nadat in de voorspelbare wedstrijd op 25 kilometer van de finish de twee vroege vluchters Silvan Dillier en Lukas Pöstlberger worden ingerekend, maken de landen met afmakers in de ploeg tempo. Er verschijnen treintjes van België, Duitsland, Frankrijk aan kop, maar Nederland wringt zich ook geregeld naar voren en zakt nooit ver weg als tegenstanders het overnemen. Boy van Poppel rijdt achter Jakobsen om hem te beschermen tegen onverhoedse manoeuvres van opkomende renners. Italië, met vier titels tot dusver de toonaangevende natie op het EK, probeert de concurrentie te verrassen met een versnelling vlak voor de rotonde om de Siegestor. De voorspelling dat de sprinters daar, op één kilometer van de finish, bij de eerste tien moeten zitten, wordt niet bewaarheid. Het zijn het lichtblauw van België, het donkerblauw van Frankrijk en het wit van Nederland (met oranje accenten, een ontwerp van een nieuwe shirtsponsor) die de laatste honderden meters kleuren. Merlier en Démare buigen bijna gelijktijdig het hoofd, als de Hurricane van Heukelum zich opricht. De Belg is ontgoocheld. ‘Het is pijnlijk. Ik moest er iets te vroeg aan beginnen. Als er dan een snelle renner in het wiel zit, is dat meestal dodelijk. Het is wel Jakobsen, hè.’ Hij is de eerste tegenstander die de winnaar feliciteert. Volgend seizoen zijn het ploegmaten bij Quick-Step-Alpha Vinyl. Het team wordt er behoorlijk bonter op. Merlier draagt als Belgisch kampioen de trui met banden in zwart, geel en rood, Jakobsen hult zich in het blauw-wit met gele sterren van de Europees kampioen.||https://www.volkskrant.nl/sport/in-het-zog-van-een-samenraapsel-stormt-jakobsen-naar-ek-titel~bffb7473/
2022-08-14||Ik vind Betondorp, villawijk voor de arbeider, van een onwerkelijke schoonheid||Zou er al een uitverkorene zijn onder de 1.400 belangstellenden voor Akkerstraat 32, de woning in de Amsterdamse wijk Betondorp waar Johan Cruijff opgroeide? Een benedenwoning van 62 m2 met tuintje, voor nog geen 800 euro huur – een droom voor veel Amsterdammers. Die nieuwsgierige gluurders nemen ze graag voor lief. ‘Tuindorp Watergraafmeer’, de officiële naam, werd gebouwd in 1924. Wethouder Wibaut wilde ‘een villawijk voor de arbeider’ neerzetten. Voor de bewuste arbeider, die uiteraard ‘rood’ stemde. Het werd een knus nepdorpje: straatjes (met Sovjetachtige namen als Egstraat en Ploegstraat) rond een heuse Brink. Zo’n omgeving zou het allerbeste in de mens bovenbrengen. De sociale controle was, volgens historici die er over schreven, streng. Men dronk niet, zat niet aan de buurvrouw, hing niet schreeuwend uit het raam. Je diende niet naar volkszangers maar naar opera te luisteren en je huis in te richten met blankhouten meubels. Leerzame hobby’s waren volksdansen, Esperanto, of met een botaniseertrommel de natuur in. Kinderen konden buiten veilig een balletje trappen, Ze moesten vooral goed hun best doen op school. Eigenlijk leken deze idealen erg op die van de gehate ‘burgerlijke’ elite. Het werkte, die verheffing. Een tijdje. In Betondorp was een spectaculaire sociale stijging zichtbaar. Er werden vóór 1940 acht jongens geboren die later hoogleraar zouden worden. De broertjes Gerard en Karel van het Reve woonden er tussen 1924 en 1938, op drie adressen. Hun vader was geen arbeider, of groenteman zoals die van Johan, maar journalist. Hij schreef over het arbeidersparadijs en de omverwerping van het kapitalisme, verhalen die kleine Gerard angst inboezemden. Gerard en Johan hebben niet samen op straat gespeeld in Betondorp. Toen de familie Cruijff er in 1947 kwam wonen, waren de Reves al vertrokken. Reve zou over Betondorp zeggen: ‘Over deze hele buurt (…) heeft altijd voor mij een sfeer gehangen van onpeilbaar diepe, onontkoombare weemoed. ‘Laat elke hoop varen, gij die hier opgroeit’.’ Maar ja, Reves afkeer was een projectie van zijn kinderangst. Álle huizen uit zijn jeugd waren ‘evenzovele grotten en holen, bewoond door onberekenbare demonen’. Ik vind de wijk, de grijze woningen met turquoise deuren, het zwartwit tegelwerk, de Brink met de blije lindenboompjes, het art-déco schoolgebouw en de beelden van Hildo Krop (waarvan volgens Reve de neuzen waren afgehakt ‘bij gebrek aan geslachtsdelen’) van een onwerkelijke schoonheid. Ik heb weleens gegluurd bij Ploegstraat 133. Hier liet Reve Elmer wonen, de hoofdpersoon uit Werther Nieland. In deze tuin begroef Elmer dieren, hier onthoofdde hij stekelbaarsjes, ‘gevaarlijke winterkoningen’. In dit schuurtje werd de Club van de Grafkelders opgericht. Elmer, die vriendjes zoekt maar iedereen wegjaagt, die vergeefs droomt van een kerstboom met lichtjes (‘burgerlijk’ volgens zijn ouders), is het hartverscheurendste personage dat ik ken. Het uitbreken van de oorlog in 1940 was de doodklap voor de Betondorp-idealen. Er werden veel Joodse bewoners weggevoerd. Toen Cruijff er kwam wonen, werd het een gewone, groene Amsterdamse wijk. Er werd niet meer overwegend rood gestemd. Mij stemt de wijk weemoedig om het hardnekkige geloof in de maakbaarheid van geluk, telkens een desillusie. ‘Buiten spelen zou een vak moeten zijn op school’, staat er op het raam van de Cruijff-woning. Het enige moralisme in de wijk komt nu van hem.||https://www.volkskrant.nl/columns-opinie/ik-vind-betondorp-villawijk-voor-de-arbeider-van-een-onwerkelijke-schoonheid~bb04a709/
2022-08-14||Forse kritiek voor Ten Hag na afgang tegen Brentford, maar ook mededogen||Niemand had een goed woord over voor de slechtste wedstrijd die de grootste club van Engeland sinds mensenheugenis had gespeeld. Na twee wedstrijden wordt al openlijk gespeculeerd over het voortijdige einde van Ten Hags avontuur in Manchester. In de afgelopen tien jaar heeft Manchester United enkele forse nederlagen geleden. Twee keer 1-6, eerst tegen Manchester City en later tegen Tottenham Hotspur. Twee keer 4-0 ook, afgelopen seizoen tegen Brighton en acht jaar geleden toen Louis van Gaal met een B-team naar een bekerwedstrijd in Milton Keynes was gereisd. Maar wat de nederlaag van zaterdag tegen Brentford zo schrijnend maakte, was het totale gebrek aan kwaliteit, aan vreugde en aan vechtlust. Om over het limoengroene tenue nog maar te zwijgen. Het leek wel alsof de spelers zich hadden aangesloten bij de stakingen van het treinpersoneel. Er is boosheid alom. De United-fans hebben het voorzien op de gehate eigenaren uit Florida. Ten Hag beschuldigde zijn spelers ervan zijn plannen in de prullenbak te hebben gegooid. Clublegende Rio Ferdinand beweerde dat de Tukker in de steek is gelaten door het bestuur van de club. ‘Ik heb geen medelijden met de spelers. Ik heb medelijden met Ten Hag. Hij is onder valse voorwendselen gehaald. Hij kwam hier met de verwachting dat hij goede spelers zou krijgen.’ In The Mail on Sunday schreef Rob Draper dat Ten Hag reeds na twee wedstrijden in een doodsspiraal zit waar amper uit te komen is. Op het veld, in de kleedkamer, op de tribunes en in de bestuurskamer: overal rommelt het binnen de club, die volgens Ruud Gullit nog steeds in de jaren negentig leeft en niets te zoeken heeft in het moderne voetbal. De selectie is een ratjetoe, bestaande uit spelers die in tien jaar tijd gehaald zijn door zes verschillende managers. Van Cristiano Ronaldo is bekend dat hij liever ergens anders speelt. Volgens Jonathan Wilson, auteur van Inverting the pyramid: the history of soccer tactics, is de 37-jarige nu vooral een sta-in-de-weg, zowel op het veld als daarbuiten. In The Sunday Telegraph schreef Jim White, die United al een halve eeuw volgt, dat hij nog nooit zo’n slecht team heeft gezien. White merkt ook op dat Lisandro Martínez er achter gekomen is dat verdedigen in de Premier League anders is dan in de eredivisie. Na de wedstrijd had Ten Hag beweerd dat hij al zijn spelers wel had willen wisselen in de rust. Na het fiasco heeft hij zijn spelers hun vrije zondag ontnomen en ze op trainingscomplex Carrington ontboden. Ze moeten aan de bak, zeker nu Liverpool de volgende tegenstander is. Wanneer deze klassieker net als vorig seizoen in een vernedering eindigt, kan Ten Hag wel eens Frank de Boer achterna gaan, de succesvolle Ajax-manager die in 2017 na vier wedstrijden al kon vertrekken bij Crystal Palace.||https://www.volkskrant.nl/nieuws-achtergrond/forse-kritiek-voor-ten-hag-na-afgang-tegen-brentford-maar-ook-mededogen~bb8775f1/
2022-08-14||WK-succes Nederlandse springploeg straalt op debuterend bondscoach Lansink af||Zondagmiddag maakte Maikel van der Vleuten het springfeest compleet door op de slotdag van de WK als derde te eindigen in de individuele finale. Vorig jaar was hij met de 12-jarige Beauville Z op de Spelen in Tokio ook al goed geweest voor brons. De 34-jarige Brabander begon de dag op de negende plaats. Maar na twee foutloze manches en gemors van zijn concurrenten mocht hij toch het podium op. ‘Twee kampioenschappen op rij en twee individuele medailles winnen, mooier kan niet’, reageerde Van der Vleuten. Henrik von Eckermann uit Zweden werd wereldkampioen met zijn toppaard King Edward. De Belgische ruiter Jérôme Guéry won zilver. De overige Nederlanders, die twee dagen eerder nog zo goed hadden gepresteerd in de landenfinale, speelden in de individuele eindstrijd een rol in de marge. Harrie Smolders moest genoegen nemen met de vijftiende plaats, Jur Vrieling eindigde als achttiende en amazone Sanne Thijssen sloot haar WK-debuut af op de 22ste plaats. Met zilver en brons kon bondscoach Jos Lansink meer dan content terugkijken op zijn eerste WK als eindverantwoordelijke. ‘We hebben ons gekwalificeerd voor Parijs. Dat daar twee medailles bij zijn gekomen, is geweldig’, stelde Lansink. ‘Ik kan niet anders dan heel tevreden zijn’, zei de voormalig topruiter die in 1992 met Nederland olympisch goud won. ‘In de teamwedstrijd leek een ticket voor Parijs moeilijk te worden. Als alles op het einde dan zo omdraait, is dat ongelooflijk. En Maikel reed in de individuele wedstrijd van start tot finish op de millimeter.’ Bij zijn aanstelling als bondscoach begin dit jaar kreeg Lansink (61) van paardensportbond KNHS de opdracht om de Nederlandse springploeg weer aan medailles te helpen op mondiale toernooien. Na het teamgoud van de WK in 2014 in Frankrijk imponeerde Nederland niet meer op het wereldtoneel. Op de WK van 2018 en de Olympische Spelen van 2016 en 2021 slaagde de springploeg er niet in een podiumplaats te behalen. Hierdoor moet de paardensportbond vrezen voor een korting op haar financiële toelage van NOCNSF. Tussen 2016 en 2021 ontving de KNHS een bedrag van 5,7 miljoen euro van de sportkoepel voor alle paardensportdisciplines. De tegenvallende prestaties op wereldniveau waren voor de KNHS een voorname reden om bondscoach Rob Ehrens vorig jaar te vervangen. Ook bleek de chemie tussen Ehrens, die zestien jaar eindverantwoordelijk was, en enkele springruiters uitgewerkt. Bij de presentatie van Lansink als nieuwe bondscoach onderstreepte technisch directeur Iris Boelhouwer dat de Nederlandse springploeg weer serieus moest gaan strijden om de grote medailles. Op de WK slaagden Lansink en zijn ruiters bij de eerste de beste mogelijkheid in deze missie, al had Nederland wel het geluk aan zijn zijde. Na de proeven van Sanne Thijssen en Maikel van der Vleuten, die allebei één springfout maakten, stond Nederland in de sfeervolle Deense piste op de vierde plaats. Jur Vrieling bleef foutloos maar moest twee strafpunten incasseren doordat hij de tijdslimiet had overschreden. De Nederlandse ploeg werd in het zadel geholpen door de Duitser André Thieme. Hij viel bij een hindernis van zijn paard. Bij de entree van Harrie Smolders in de ring lag een medaille voor het grijpen, maar dan moest hij wel foutloos blijven. Zijn bruine ruin Monaco – eigendom van Jennifer Gates, dochter van Microsoft-oprichter Bill Gates – etaleerde in de moeilijke springproef zijn klasse en legde een uitstekende ronde af. Toen vervolgens Frankrijk de fout in ging, was Nederland verzekerd van het zilver achter het ongenaakbare Zweden. Groot-Brittannië completeerde het podium. Harrie Smolders was de gevierde man van de Nederlandse ploeg. ‘Eindelijk een nulrit, dat werd tijd’, reageerde de Brabantse ruiter opgetogen op zijn foutloze ronde. ‘Op het moment dat het moest gebeuren, gebeurde het. Prachtig dat we hier zilver winnen.’||https://www.volkskrant.nl/sport/wk-succes-nederlandse-springploeg-straalt-op-debuterend-bondscoach-lansink-af~b43b7667/
2022-08-14||Duitsland beweegt langzaamaan naar het openhouden van de laatste drie kerncentrales||Zelden lag een Duitse deelstaat zo publiekelijk overhoop met de nationale regering in Berlijn als het eigenzinnige Beieren nu. Bij de Beierse stad München staat de grootste kerncentrale van Duitsland. In april oordeelde een lokale keuringsinstantie dat die, technisch gezien, langer open kon blijven. Maar vorige week dook een memo op van het ministerie van Milieu in Berlijn waarin staat dat de Beierse keuringsinstantie broddelwerk heeft geleverd en dat de kerncentrale dicht moet. Prompt reageerde het lokale ministerie van Milieu in München (elke Duitse deelstaat heeft zijn eigen ministeries): niet waar. De kerncentrale kan openblijven. De ambtelijke ruzie is typerend voor de felheid van de discussie over nucleaire energie in Duitsland. Al maanden woedt een almaar heviger debat over de laatste drie kerncentrales die het land nog open heeft en die volgens de planning op 1 januari sluiten. De strijdlust vanuit Beieren tekent vooral het sentiment onder Duitse voorstanders: we zijn aan de winnende hand, even doorpakken nog. De Oekraïne-oorlog resulteert in dreigende energietekorten en torenhoge gasprijzen, waardoor een groeiende menigte die drie centrales voorlopig wil laten doorwerken. Bondskanselier Olaf Scholz zei deze maand die optie te overwegen. Hij kan niet anders. De ene na de andere voorstander rammelt aan de poorten van de kanselierswoning. Oppositieleider CDU verwijt de regering in felle woorden dat men krampachtig vasthoudt aan partijpolitieke idealen terwijl de Duitsers het water financieel aan de lippen staat, en recessie dreigt. CDU-partijleider Friedrich Merz verscheen vorige week met zijn Beierse collega in hoogsteigen persoon bij Isar 2, de kerncentrale bij München, om tegenover de koeltorens het getreuzel van Berlijn te veroordelen. Zelfs de kleine regeringspartij FDP, de centrum-rechtse enfant terrible in de coalitie, keert zich steeds openlijker af van het regeringsbeleid. Maar bovenal speelt de publieke opinie een rol. Inmiddels is nog maar 15 procent van de Duitsers onvoorwaardelijk tegen uitstel van de Atomausstieg (het afschaffen van kernenergie), blijkt uit de maandelijkse peiling ARD Deutschlandtrend. Tegenstanders wijzen erop dat de discussie zich toespitst op slechts drie energiecentrales die maar 6 procent van de Duitse elektriciteit produceren. Energiecentrales die, zeggen ze, alleen maar stroom leveren: geen warmte, geen brandstof voor processen in de metaal- of chemische industrie. Daarvoor is gas nodig, of olie, of kolen, of misschien waterstof. Volgens Groenen-politicus Robert Habeck, vicekanselier en minister van Economische Zaken, bespaart een doorstart slechts 0,5 tot 0,7 procent gas. Maar elke kilowattuur telt in deze crisis. En kerncentrales Neckarwestheim 2, Emsland en Isar 2 kunnen samen maar liefst 4.300 megawatt produceren, genoeg stroom voor vier miljoen huishoudens en meer dan alle Nederlandse kolencentrales bij elkaar. Geen kleinigheid. Kerncentrales leveren weliswaar geen warmte, alle elektriciteit van kerncentrales hoeft niet met andere brandstof te worden geproduceerd. Zoals met Russisch gas. Berlijn hield lang vast aan legio bezwaren, zowel praktisch als politiek. De centrales zijn ingesteld op sluiting eind 2022, en de voorraad uranium loopt op zijn einde. Eenderde van ’s werelds uraniumhandel staat onder controle van Rusland, en van dat land wilde Europa nu juist geen energie meer kopen. Personeel van de kerncentrales is deels al op weg naar vervroegd pensioen of afvloeiingsregelingen, en kennis van dit kaliber vervang je niet zomaar. En bovenal: de kerncentrales zijn dringend toe aan tienjaarlijks groot onderhoud dat in 2019 werd uitgesteld omdat ze dicht zouden gaan. De bezwaren zijn niet onoverkomelijk, blijkt nu. Het personeelsprobleem is ‘waarschijnlijk op te lossen’, zegt Eon, eigenaar van Isar 2 in Beieren. Normaal zit er twaalf tot achttien maanden tussen koop en levering van uranium, ‘maar misschien krijgen we het sneller voor elkaar’, zegt EnWB, uitbater van kerncentrale Neckarwestheim, tegen weekblad Der Spiegel. En ja: voor de tienjarige veiligheidsrevisie, voor het laatst uitgevoerd in 2009, moeten de eisen afgezwakt worden, zei de overheid in maart. De staat moet ‘quasi-eigenaar’ worden van de centrales als ze langer openblijven, met volle verantwoordelijkheid voor kosten en veiligheid. En dat voor een paar maanden extra. Want dat is wat er op tafel ligt, vooralsnog. De oppositie wil verlenging tot 2024, een jaartal dat ook coalitiepartner FDP noemt, maar de regering lijkt slechts een korte periode te overwegen. Als de kerncentrales blijven draaien tot in de lente, wordt voorkomen dat het systeem een plotselinge schok moet verwerken in hartje winter op 1 januari. Bovendien is daarvoor geen nieuwe brandstof nodig; de splijtstaven kunnen langer mee als de kerncentrales nu al op een lager pitje gaan draaien. Ironisch genoeg betekent dit op korte termijn minder stroom. De totale elektriciteitsproductie tot de afschakeling neemt nauwelijks toe. Maar het zorgt wel voor stabiliteit, en daarom komt de politiek nu toch in beweging. Voor de twee grootste Duitse regeringspartijen zou uitstel bitter zijn. De SPD pleit al decennialang voor sluiting van de kerncentrales. De Groenen komt zelfs voort uit de antikernenergie-beweging van de jaren zeventig en tachtig. Voor deze partij is het afschaffen van nucleaire energie een politiek levenswerk. Maar De Groenen hebben zich tijdens deze crisis uiterst pragmatisch getoond. Toen Duitsland in juli knarsetandend kolencentrales heropende die net waren afgeschakeld, noemde Habeck dat ‘pijnlijk maar noodzakelijk’. Inmiddels kan ook de Groenen-politicus zich een verlenging van de kerncentrales voorstellen als ‘uitzonderingsscenario’. De regering wil eerst de uitkomst afwachten van een zogeheten stresstest, die nu plaatsvindt. Daarin wordt de bestendigheid van ’s lands stroomnet onderzocht in een aantal scenario’s. Zoals een acute stop van gas, een bijzonder koude winter, of verminderde levering uit buurlanden. De Franse kerncentrales functioneren maar half, door technische problemen en door gebrek aan koelwater als gevolg van de extreme droogte. In Duitsland wordt kolenaanvoer ernstig gehinderd door lage rivierwaterstanden. Een beslissing over de kerncentrales hangt in de lucht. Als blijkt dat de energiezekerheid zonder Duitse kerncentrales niet is gegarandeerd, kan het snel gaan. Maar dat is allerminst zeker.||https://www.volkskrant.nl/nieuws-achtergrond/duitsland-beweegt-langzaamaan-naar-het-openhouden-van-de-laatste-drie-kerncentrales~bed0a7c1/
2022-08-14||Onderschat in Nederland, grote man in Berlijn: bij Union is Sheraldo Becker veel meer dan een snelheidsduivel||Het verhaal van Union Berlin krijg je als cult en kunde elkaar snijden. Dat de bescheiden volksclub uit Berlijn nu tot volwaardige subtopper in de hoogste divisie van het Duitse voetbal is uitgegroeid, is op het eerste oog volstrekt onlogisch. Want van groot geld is geen sprake bij Union. Hoewel de ploeg vorig jaar vriend en vijand verbaasde met een vijfde plek in de Bundesliga bedraagt het salarishuis in totaal 16,2 miljoen euro dit seizoen. Slechts twee Bundesligaploegen geven minder uit aan salarissen, en bij grootmacht Bayern München staan er tien (!) spelers dit seizoen onder contract die in hun eentje meer salaris zullen verdienen in 2022/23 dan alle spelers van Union bij elkaar opgeteld. De Berlijnse selectie hangt van de slimme, goedkope gokjes aan elkaar. Zo stond Sheraldo Becker in Nederland uitsluitend te boek als een snelheidsspecialist. Als buitenspeler die vrijwel elke opponent in een een-op-een-sprint zou verslaan, maar technisch te beperkt zou zijn voor de Nederlandse subtop, laat staan de top. Anderhalf jaar werd hij door Ajax aan PEC Zwolle verhuurd, waarna hij ook nog drie seizoenen voor ADO Den Haag zou spelen. Bij gebrek aan interesse van grotere Nederlandse teams trok Becker in 2019 naar Berlijn, waar het zojuist gepromoveerde Union voor het eerst in de clubgeschiedenis op het hoogste niveau in Duitsland zou gaan spelen. Vervolgens ging het snel. Ondanks de beperkte financiële middelen en het (met afstand) kleinste stadion van alle clubs in de Bundesliga. Want ook dit jaar wil de ploeg van Becker weer meedoen om de plekken voor Europees voetbal. Cult of niet, Union is subtop inmiddels. Na een gelijkspel bij FSV Mainz 05 (0-0) staat Union na twee speelrondes op een gedeelde derde plaats. Een finish bij de eerste zeven zou betekenen dat de formatie uit Berlijn voor het derde achtereenvolgende seizoen in een Europees hoofdtoernooi zou uitkomen. De belangrijkste overwinning van het seizoen zat na welgeteld één speelronde in de pocket. Door rijkere stadsgenoot Hertha Berlin met 3-1 te verslaan, is het seizoen zowat geslaagd. Grote man in de stadsderby: Becker. Met een schitterende boogbal met links verzorgde hij de assist bij de 1-0, en met een slimme dieptesprint en dito wippertje langs de keeper schoot hij vervolgens zelf de 2-0 binnen. Dat Becker in de Duitse topcompetitie veel meer blijkt dan alleen een pijlsnelle sprinter, laat zien dat voetbalsucces extreem contextgebonden is. Want degene die Becker voor het Nederlandse balbezitsvoetbal ‘technisch beperkt’ achtte, ging voorbij aan het feit dat er een sublieme countervoetballer in hem verscholen zat. Bij Union, dat zich vorig jaar in de top-5 knokte met effectief countervoetbal – slechts drie ploegen hadden nog minder de bal in het bezit dan de Berlijners (43 procent) – gaat Becker in de flitsende uitbraken voorop. Vrij letterlijk. Want de rechtspoot is geen buitenspeler meer, maar een vrije spits in een 3-5-2-formatie. Becker schittert in de rol: vorig seizoen was hij vierde onder alle Bundesliga-spelers in gecreëerde kansen uit open spel per 90 minuten (2,1) en zelfs derde in voorzetten uit open spel per 90 minuten (1,6). De Bundesliga-uitblinker is overigens niet beschikbaar voor een last-minute oproep voor Oranje op het WK in Qatar. Sinds juni 2021 is de in Amsterdam geboren Becker officieel international van Suriname.||https://www.volkskrant.nl/sport/onderschat-in-nederland-grote-man-in-berlijn-bij-union-is-sheraldo-becker-veel-meer-dan-een-snelheidsduivel~bf6d4425/
2022-08-14||Het geheim van Seasogood: de tonijn was tonijnvrij, maar niemand die het doorhad||In maart 2021 brengt Netflix de documentaire Seaspiracy uit. Het is een keiharde aanklacht tegen de wereldwijde visindustrie, waarin onder meer de tonijnvangst wordt aangestipt als een van de redenen dat de kwaliteit van oceanen met schrikbarend tempo achteruitgaat. Vooral bij jongeren en op sociale media wordt de visindustrie gelijkgesteld aan de reeds gehekelde bio-industrie. Twee weken eerder, zo wil het toeval, worden de eerste blikjes plantaardige tonijn van Seasogood bij bijna negenhonderd Albert Heijns in de schappen gelegd. Weliswaar weggemoffeld in een hoekje van het toch al niet opzienbarende visconservenschap, maar ze liggen er wel. Oprichters Dennis Favier (38) en Michael Luesink (34) knijpen in hun handen. Voor hen is Seaspiracy ‘de beste reclamefilm die we nooit hoeven te betalen’. Voor veel ondernemers is het knap lastig om een pilot te krijgen bij de grootste supermarktketen van Nederland, laat staan om een product in alle vestigingen in het schap te krijgen. Voor Favier en Luesink gaat het anders dan anders. Ze kloppen in november 2020 aan bij Albert Heijn met hun pitch en een prototype van de blikjes visvrije tonijn. De kern van hun verhaal: tonijn is binnen een paar jaar zo overbevist dat het niet meer in blikjes verkocht kan worden. Daarom is nu de overstap maken de enige logische beslissing. Daar is Albert Heijn het mee eens. ‘Ze reageerden op z’n zachtst gezegd positief’, vertelt Favier. ‘Binnen vier maanden wilden ze onze blikjes in alle winkels hebben.’ De ondernemers hadden wel gerekend op enthousiasme, maar zo snel leveren was een ‘race tegen de klok’, vertelt Luesink: ‘Uit het niets moesten we tienduizenden blikjes produceren, terwijl we het bedrijf nog niet eens opgericht hadden en de leveringsketen nog opgezet moest worden.’ Met pijn en moeite is het Seasogood gelukt om te leveren. Tegenwoordig zijn de blikjes ook verkrijgbaar bij Plus en bezorgdienst Crisp. Favier en Luesink zijn naast ondernemers vooral voedselliefhebbers. Luesink spendeerde zijn studentenjaren in de keukens van sterrenrestaurants, terwijl Favier als scholier onder meer in kookscholen werkte. Beiden studeerden Food Innovation aan de HAS Den Bosch, waar ze leerden experimenteren met textuur en smaak. Ze hielden van de voedselindustrie, maar zagen zichzelf niet tot hun pensioen in de keuken staan. Na enkele jaren in hetzelfde voedselinnovatiecircuit te hebben doorgebracht, vonden ze elkaar in de wens om een visvervanger op de markt te brengen. Het was de logische volgende stap, nu hoogwaardige vleesvervangers als de Beyond Burger de consument voor zich winnen. De keuze voor tonijn was makkelijk gemaakt, vertelt Luesink: ‘We begonnen met tonijn omdat het een van de meest gegeten, en meest overbeviste vissoorten is. Bovendien wordt tonijn over de hele wereld geconsumeerd, dus wordt het makkelijk om in de toekomst te exporteren naar andere landen.’ Favier vult aan: ‘Tonijn is een grote roofvis. Als het slecht gaat met tonijn raken hele ecosystemen uit balans.’ De meeste impact en het beste verdienmodel ligt bij tonijn, besloten ze. Het primaire bestanddeel van de visvrije tonijn zijn sojabonen. Die worden in Servië verbouwd in plaats van in de Amazone, waar een groot deel van de soja vandaan komt. De oprichters krijgen het ‘niet verkocht ’ aan de consument als hun milieuvriendelijke product ten koste gaat van het oerwoud. In Servië worden de bonen ook verwerkt tot een eiwitpoeder. In een fabriek in Gelderland wordt het poeder in een schroef van meters breed blootgesteld aan variabele druk en verschillende temperaturen, waardoor het poeder verandert in een vlokkige massa met visachtige textuur. Met een combinatie van onder meer algen, zeewier en duindoornbes wordt de smaak van tonijn toegevoegd in weer een andere fabriek. De precieze combinatie is geheim. ‘Net als bij Coca-Cola. Iedereen in de keten weet wel iets, maar niemand kent het hele recept’, vertelt Luesink. ‘In de voedselindustrie is men niet vies van afkijken.’ Het resultaat van dit proces is iets dat behoorlijk lijkt op een van de meest gegeten vissoorten van Europa. Luesink en Favier zijn gevestigd in Den Bosch, waar ze vanuit hun keukenlaboratorium het recept perfectioneren. De blikjes die vandaag in de supermarkt liggen bevatten alweer de vierde versie van het product. Elke keer produceren ze prototypes met nét een andere smaakcombinatie, een nieuw bestanddeel of een ander textuurtje. In hun laboratorium regeren niet de reageerbuisjes maar de smaakpapillen. ‘We zijn eigenlijk eindeloos aan het testen en proeven’, vertelt Luesink. Dat kan best heftig zijn, vertelt Favier. ‘Als je dertig blikjes tonijn achter elkaar moet proeven weet je het soms even niet meer. Zeker om tien uur ’s ochtends.’ Vervolgens worden smaaktests gedaan met dertig tot honderd proevers. Vinden die het resultaat geslaagd, dan kan de nieuwe versie de supermarkt in. De grootste verandering die Seasogood heeft doorgevoerd is een vreemde. ‘Het blijkt dus dat mensen, als ze een nieuw product kopen, de hardnekkige neiging hebben een hap direct uit het blikje te nemen. Niemand doet dat bij echte tonijn, behalve bodybuilders’, vertelt Favier. De smaak van een lepel visvrije tonijn bevalt niet. ‘Het was te...vissig’, zegt Luesink. ‘Maar als mensen het verwerken in een gerecht, waar het voor bedoeld is, vinden ze het top.’ Toch passen ze het recept aan zodat die eerste smaakervaring beter bevalt. Het illustreert hoe de consument zich verhoudt tot plantaardige vervangers: nieuwsgierig maar wantrouwend. In maart nam Seasogood een cateraar in de arm die broodjes tonijnsalade serveert. De tonijn op die broodjes werd bij één bestelling van honderd stuks in het geheim verwisseld met de visvrije tonijn. Niemand had het door. Voor de cateraar was het reden genoeg om voortaan alleen plantaardige tonijn te serveren. Tonijn is niet het eindstation voor Seasogood. Er ligt al een prototype zalmfilet in de laboratoriumstoomoven. Luesink en Favier willen ook plantaardige gamba’s ontwerpen. Daarin schuilt weer een nieuwe uitdaging. Favier: ‘Garnalen hebben een gekke textuur. De vraag is hoe je die snap krijgt, en dan moet je ze nog in de juiste vorm krijgen. Anders weet de consument niet hoe ze ermee moeten koken.’ Maar, vertelt Luesink vol zelfvertrouwen, ‘technisch is alles mogelijk. De enige vraag is of het ons eerder lukt dan de concurrentie.’||https://www.volkskrant.nl/economie/het-geheim-van-seasogood-de-tonijn-was-tonijnvrij-maar-niemand-die-het-doorhad~b12f2cb5/
2022-08-14||De Ruhrtriennale: dansende graafmachines en klassieke muziek tussen de windturbines ||Wie over de snelweg het Duitse Roergebied binnenrijdt, ziet ze om de haverklap staan. Borden met het woord Industriekultur, vaak voorzien van een fabrieksachtige tekening. Ooit walmden hier kolenmijnen, gasfabrieken en hoogovens, nu staat er een onafzienbare voorraad gebouwen in gietijzer, staal en baksteen. Sinds 2002 worden de parels van de industriële erfenis elke nazomer opgepoetst, als locatie voor het festival Ruhrtriennale, vol theater, opera, dans, literatuur en beeldende kunst. In Bochum, op het plein voor de Jahrhunderthalle, wordt het publiek op de openingsavond verwelkomd door een ballet van drie graafmachines. Armen hoog, zwaailicht aan, in toerbeurt klappen de grijpers open en dicht. The Huddle, koppen bij elkaar, heet de installatie van Katja Aufleger. De Berlijnse kunstenaar hoort in het metalen gekets een ‘ongewone dialoog’. Akkoord, denken muziekgevoelige oren, maar had dit computergestuurde overleg geen fascinerender ritmiek kunnen krijgen? De gemiste kans, zo bleek, liep als een rode draad door de openingsavond van het festival dat ruim vijf weken duurt. Puik idee, bijvoorbeeld, om in de Bochumse Turbinenhalle vioolmuziek uit de 17de eeuw te parachuteren. Een keuze uit de Rozenkranssonates nog wel, een topcollectie van de Salzburgse vioolvirtuoos Heinrich Biber. Om je op te verheugen: muzikaal-religieus erfgoed, te weten meditaties over Christus’ leven, dood en verrijzenis, afgezet tegen industrieel erfgoed, namelijk de machtige, door roest aangevreten turbines van Siemens. Maar jammer van de zakelijke belichting. Drie musici die opkwamen in fantasieloos zwart. Een klavierspeler en een luitist die zich op de vlakte hielden. Een vioolsolist, Julia Galic, die slechts bij vlagen liet horen wat hier mogelijk was geweest: een geconcentreerd uurtje mijmeren over schoonheid en verval. Het zijn van die ondoordachtheden die voor rekening komen van de Zwitserse festivalintendant, theaterregisseur Barbara Frey. Net zoals voorgangers als Gerard Mortier en Johan Simons mag ze drie edities op rij vullen (daarin schuilt het ‘driejaarlijkse’ van de jaarlijkse Ruhrtriennale). In 2024 neemt Ivo Van Hove het van Frey over. En wie weet had de Vlaamse directeur van Internationaal Theater Amsterdam de prestigieuze festivalpremière kunnen behoeden voor extra malheur. Aan de muziek lag het niet, in Ich geh unter lauter Schatten (ik loop onder louter schaduw). De voorstelling draait om hedendaagse prachtmuziek: Quatre chants pour franchir le seuil, vier liederen om over de drempel te stappen, de drempel van de dood. De Franse componist Gérard Grisey voltooide ze vlak voor zijn eigen dood in 1998. De Duitse operaregisseur Elisabeth Stöppler plooide er muziek omheen van drie andere 20ste-eeuwse meesters: Iannis Xenakis, Giacinto Scelsi en Claude Vivier. Stöpplers uitdaging: anderhalf uur muziektheater maken met muziek die niet voor theater is geschreven. Personages tonen, scènes creëren, raadselteksten vullen met inhoud. En dat in de Jahrhunderthalle, op een speelvloer maat XXL, die met de kopse kant naar het publiek ligt. Het voordeel was dat Stöppler in pakweg tachtig meter diepte vier schuin opklimmende loopbruggen kwijt kon. Het nadeel dat alles wat zich afspeelde op het achtertoneel schimmig bleef. Zestien koorzangers van Chorwerk Ruhr: lastig te volgen. Zes slagwerkers van het ensemble Klangforum Wien: wat hadden we ze in Griseys fenomenale, onweersachtige Tempus ex machina graag zien ruisen en roffelen. Stöppler verdeelde de solopartij van Quatre chants pour franchir le seuil over vier uitstekend zingende sopranen. Zij belichaamden evenzoveel sterfgevallen: een engel, de beschaving, de stem en de mensheid. Een berucht werk van de Canadese componist Claude Vivier leverde een sprekende acteur. In 1983 beschreef Vivier in Glaubst du an die Unsterblichkeit der Seele (geloof je in de onsterfelijkheid van de ziel) hoe een man in de Parijse metro met een mes wordt vermoord. Voordat hij het stuk kon voltooien, kwam de componist in zijn Parijse appartement op dezelfde manier aan zijn eind. Soms toonde Stöppler krachtige taferelen, zoals een trekkebenend, stotterend koor. Soms strooide ze met vraagtekens (sopraan op rolschaatsen, waarom?). En te vaak viel de door Peter Rundel soepel gedirigeerde muziek in een visueel vacuüm. Het kan wezen dat op de drempel van de dood minutenlang niets gebeurt, maar dat maakt nog geen boeiend theater.||https://www.volkskrant.nl/cultuur-media/de-ruhrtriennale-dansende-graafmachines-en-klassieke-muziek-tussen-de-windturbines~b464e3bd/
2022-08-14||Rondzwervende en boot-zinkende walrus Freya afgemaakt in Oslo||Sinds haar aankomst in de haven van Oslo half juli trok Freya veel bekijks. Met haar 600 kilo klom ze aan boord van bootjes, die daar overduidelijk niet voor gemaakt waren en eronder bezweken. Booteigenaren wilden haar daarom weg hebben, maar anderen konden niet genoeg krijgen van de bijzondere bezoeker. Toeristen en inwoners van de Noorse hoofdstad wilden haar van dichtbij zien, met haar zwemmen en op de foto. Volgens de Noorse overheidsdienst voor visserij waren er ook mensen die dingen naar Freya gooiden. Lokale media berichtten over een ‘angstige ontmoeting’ tussen de walrus en een kanoër, en een jongetje dat met een jetski gered moest worden nadat hij in de buurt van de walrus van zijn paddleboard was gevallen. Op een gegeven moment moest de politie zelfs een zwemplek afzetten, nadat Freya daar een vrouw het water in had gejaagd. De overheidsdienst deed daarom donderdag een dringende oproep aan het publiek om afstand te houden van Freya. Op een foto, verspreid door de dienst, is een grote mensenmenigte bij het dier te zien, waarvan sommigen zo dichtbij staan dat ze haar kunnen aanraken. Zo’n overdaad aan menselijke aandacht kan voor stress zorgen bij een walrus, die zo’n 20 uur slaap per dag nodig heeft. Normaal gesproken vallen walrussen geen mensen aan, maar het gebeurt incidenteel wel. Een dierenarts die Freya onderzocht concludeerde dat ze inderdaad niet genoeg sliep en gestrest was. De visserijdienst overwoog daarom om haar te verplaatsen, maar concludeerde dat dat niet haalbaar was, ook vanuit het oogpunt van dierenwelzijn. Volgens directeur-generaal Frank Bakke-Jensen zat er daarom niets anders op dan Freya af te maken. ‘We begrijpen dat dit besluit reacties zal ontlokken aan het publiek, maar ik ben er zeker van dat dit de juiste keuze was’, aldus Bakke-Jensen. ‘We hechten zeer aan dierenwelzijn, maar mensenlevens en veiligheid gaan voor.’ Freya is volgens hem ‘op humane wijze’ geëuthanaseerd. Voordat ze Noorwegen bezocht, had Freya al een reputatie opgebouwd in als rondzwervende walrus. In Nederland was ze vorig jaar onder andere te zien in Den Helder, Harlingen, Terschelling en Schiermonnikoog. Ook werd ze gezien in Duitsland, Denemarken en Schotland. Walrussen leven in het Noordpoolgebied, in het noorden van Noorwegen, Groenland, Rusland, Canada en Alaska. Normaal gesproken komen ze niet zo zuidelijk als Oslo, laat staan Nederland. Waarom Freya toch hierheen is gekomen is niet geheel duidelijk, maar experts vertelden de NOS vorig jaar dat het mogelijk te maken heeft met het herstel van de walruspopulatie op Spitsbergen.||https://www.volkskrant.nl/nieuws-achtergrond/rondzwervende-en-boot-zinkende-walrus-freya-afgemaakt-in-oslo~bb8bf368/
2022-08-14||Fantastische musici tijdens het openingsconcert van de Zeister Muziekdagen ★★★★★||Bij binnenkomst valt de muffe geur van de Oosterkerk in Zeist het eerst op. Zaterdagavond vindt hier het openingsconcert van de 33ste editie van de Zeister Muziekdagen plaats. Sfeervol is anders, maar dat maakt allemaal niets meer uit wanneer het Spaanse Cuarteto Quiroga inzet. Met een strijkkwartet van Manuel Canales (1747-1786), waarin de invloeden van Joseph Haydn en Luigi Boccherini zijn samengebald, krijg je een frisse vooruitblik op de rest van het concert. Direct aan het begin van Canales’ eerste deel, een Allegro maestoso, zijn de tweede viool en altviool het middenrif (een resultaat van Haydns rolverdeling) dat al wiegend de melodieuze eerste viool en de cello als fundament samenbrengt. Dissonanten leunen bij de Spanjaarden in subtiele vertragingen tegen elkaar aan. Ze geven de dynamische accenten extra kleur met zanderige pianissimo’s, gestamp met voeten en veel strijkstokhaar op snaren wanneer er van leer getrokken wordt. De trekzaktonen in de finale van Canales’ Strijkkwartet spiegelen de bonkige bourdonakkoorden in de finale van Haydns Eerste strijkkwartet uit opus 74. Diens eerste deel is een razendsnel en vederlicht overgooien van lyrische melodieën, waarbij de kwartetleden beurtelings vrolijk opwippen van hun stoel. Het Menuet – truttigheid ligt altijd op de loer – heeft sappig en stevig vlees op de botten. Na de pauze galmt de Israëlische cellist Gavriel Lipkind Spaanse folklore in de Suite van Gaspar Cassadó (1897-1966). Waar het volksdansante tweede deel wat te zwaar op de maag valt, zingt Lipkind het derde deel met de diepbruine stem van een melancholieke flamencozangeres. Boccherini’s La musica notturna delle strade di Madrid voor strijkkwintet (Lipkind met het Cuarteto Quiroga) is de slotsom van dit Spaans-klassieke programma. De fantastische musici voeren je dronken met nagebootste gitaren, tamboerijnen en klokgelui.||https://www.volkskrant.nl/cultuur-media/fantastische-musici-tijdens-het-openingsconcert-van-de-zeister-muziekdagen~bc42c629/
2022-08-14||A Tale of Two Cities van Lost Dog oogt als een verfrissend heldere en moderne voorstelling ★★★☆☆||Geen nostalgisch kostuumdrama in Dickensiaanse straatjes vol sloebers, aristocraten en postkoetsen. De nieuwe danstheaterbewerking door het Britse gezelschap Lost Dog van een roman van Charles Dickens – A Tale of Two Cities (1859), vertaald als In Londen en Parijs of Het verhaal van twee steden – oogt als een verfrissend heldere en moderne voorstelling. Theaterfestival Boulevard haalde de multidisciplinaire boekbewerking van regisseur en choreograaf Ben Duke naar Nederland. De setting is een opengewerkt huis met eenvoudig meubilair. Een videocamera filmt naar binnen. Real-time opnamen verschijnen op muren, gemixt met eerder geschoten materiaal. Die camera is het wapen in handen van onze gids, Lucie Manette (Nina-Morgane Madelaine). In de roman is ze nog een kind van 7, getraumatiseerd door onbegrepen drama’s die haar ouders meemaakten tijdens de Franse revolutie. Eenmaal volwassen komt ze, met opnameapparatuur, verhaal halen bij haar ouders en broer, om een documentaire te maken over haar familie. Wat verklaart die schimmige vlucht halsoverkop uit Parijs? Waarom is broer Sydney vernoemd naar een dronkaard? Waarom zat opa achttien jaar gevangen in de Bastille? En welke verantwoordelijkheid dragen haar bloedverwanten voor de woede van Madame Defarge (Temitope Ajose-Cutting) over het onfortuinlijke lot van haar zus? In retrospectief worden zo de belangrijkste plotlijnen uit de sociale roman onthuld, bijna als familie-opstelling, waarbij vooral Lucies weerspannige moeder (een mooie, stugge rol van Valentina Formenti) het moet ontgelden. Jammer is wel dat er veel dubbelop gebeurt: de dansscènes verbeelden emoties die al in tekst worden benoemd. De opnamen laten precies zien wat Lucia aankondigt in scène te zetten. En de microfoontjes op de loszittende kleren, in bruintinten, storen behoorlijk bij fysiek contact. Maar zonder realistische rekwisieten proef je toch de smaak van opstand, onrecht en opoffering, rond gevangenis en guillotine.||https://www.volkskrant.nl/cultuur-media/a-tale-of-two-cities-van-lost-dog-oogt-als-een-verfrissend-heldere-en-moderne-voorstelling~b720c53a/
2022-08-14||Cherson nog verder geïsoleerd door verwoesting laatste brug over de Dnipro||De verwoesting van de brug is bevestigd door de Britse denktank ISW (Institute for the Study of War). Zonder de drie bruggen zijn Russische troepen die Cherson bezetten nagenoeg afgesloten van aanvoer van verse troepen en materieel. Dat maakt ze heel kwetsbaar bij een aanval van Oekraïne, dat al geruime tijd een offensief bij Cherson voorbereidt. Het tegenoffensief bij Cherson is tot nu toe een oefening in geduld. Het zit er al weken aan te komen, maar het Oekraïense leger maakt geen haast. In plaats van zich onbesuisd in de strijd te storten, vertrouwt het op een stelselmatig uithollen van de Russische strijdmacht. Het uitschakelen van de bruggen raakt de vijand daarbij het hardst. Hiermee wordt niet alleen aanvoer van troepen en munitie onmogelijk, maar zitten troepen straks, in geval van een Oekraïense aanval, ook als ratten in de val. Om de druk op Cherson te verlichten vallen Russische troepen de Oekraïners nu in het oosten van het land aan met alles wat ze hebben. De hoop is dat Oekraïne troepen uit het zuiden moet vrijmaken om die in het oosten te hulp te schieten, wat de Oekraïense opmars bij Cherson zou vertragen. Gevochten wordt er even buiten de industriestad Donetsk, die in handen is van de afvallige, pro-Russische ‘Donetsk Volks Republiek’. Daar heeft Rusland zaterdag na zware gevechten naar eigen zeggen het dorp Pisky ‘bevrijd’. Satellietbeelden suggereren dat Pisky zelf die bevrijding niet heeft overleefd: wat er van het dorp nog overeind stond, is met de grond gelijkgemaakt. Ooit een welvarende voorstad van Donetsk, was het in 2014 en 2015 al ernstig gehavend. Bijna iedereen vluchtte weg, en bleef weg. In 2016 telde een bezoekende BBC-journalist er nog maar 18 inwoners, van de 2.000 die er ooit waren. Beschietingen werden ook weer gemeld bij Europa’s grootste kerncentrale bij Zaporizja. Rusland en Oekraïne beschuldigen elkaar van deze beschietingen, die in het ergste geval kunnen leiden tot een nucleaire ramp. De centrale is in handen van Russische troepen, maar wordt bemand door Oekraïners. Gezinnen van deze werkers zijn dit weekeinde met duizenden weggevlucht, uit angst voor de toenemende dreiging. De Oekraïense president Volodymyr Zelensky beschuldigt Rusland van ‘nucleaire chantage’: zij gebruiken de kerncentrale als een schild en als een dreigement, aldus Zelensky. De explosies die op 9 augustus de vliegbasis Saki op de Krim grotendeels verwoestten, hebben geleid tot de val van de Russische admiraal Igor Osipov. De bevelhebber van de Zwarte-Zeevloot werd uit zijn functie ontheven en vervangen door zijn vice-admiraal Viktor Sokolov. Op de vliegbasis van de marine, die gebruikt werd voor luchtaanvallen op Oekraïens grondgebied, werden op 9 augustus zeker acht Russische gevechtsvliegtuigen vernietigd. De Russen gingen ervan uit dat de cruciale basis op de Krim buiten bereik van Oekraïne lag. Dat bleek een grove misrekening. Eenzelfde inschattingsfout leidde eerder al tot de ondergang van het Russische vlaggenschip Moskva, dat op 13 april 2022 door Oekraïense raketten tot zinken werd gebracht. Admiraal Osipov kwam er destijds bij president Vladimir Poetin met een berisping van af. De tweede misser op de Krim leidden alsnog tot zijn ontslag, dat door Russische media is gemeld.||https://www.volkskrant.nl/nieuws-achtergrond/cherson-nog-verder-geisoleerd-door-verwoesting-laatste-brug-over-de-dnipro~b302b41e/
2022-08-14||Dick van Veen is weergaloos als Shylock in ‘De koopman van Venetië’||Tegen het eind van de voorstelling De koopman van Venetië is er collectieve verwarring. Nadat acteur Dick van Veen in zijn rol als de Joodse geldhandelaar Shylock in de grote rechtbankscène totaal is vernederd, loopt hij het podium af en verdwijnt het bos in. Zijn collega’s roepen hem na, niet als Shylock maar als Dick. ‘Dick, Dick, waar ga je heen?’, maar Dick komt niet meer terug. Het is een geniale vondst van regisseur Jack Nieborg van het Shakespeare Theater Diever waarmee wordt onderstreept dat deze vreemdelingenhaat niet alleen het personage maar ook de acteur van slag brengt. En het publiek: de manier waarop Nieborg die rechtbankscène, die totale breakdown van Shylock, regisseert, is genadeloos en snoeihard. De koopman van Venetië (1600) is altijd een weerbarstig stuk, het balanceert tussen komedie en tragedie. Het zit vol frivole liefdesperikelen, maar het toont ook het onomwonden antisemitisme in die tijd, in deze enscenering terecht verbreed tot een meer algemene vreemdelingenhaat. Het speelt zich af in Venetië, waar Shylock aan de koopman Antonio drieduizend dukaten leent en als onderpand een pond van zijn vlees bedingt. Een opmerkelijke deal uiteraard, maar voor Shylock is dit de ultieme wraak op de man die hem voortdurend vernedert en bespuugt. Antonio gaat er niettemin mee akkoord, hij heeft het geld nodig om aan zijn boezemvriend Bassanio te geven, die daarmee het hart van zijn geliefde Portia wil winnen.Ook op die mannenvriendschap legt Nieborg een stevig accent: hij suggereert dat hier niet sprake is van een onschuldige bromance, maar van onomwonden homoseksueel verlangen – overigens subtiel verbeeld in een enkele liefkozing. De rol van een viriele Marokkaanse prins wordt gespeeld door een jonge vrouw – heel genderneutraal dus. Het geeft aan dat het van oorsprong uit amateurs bestaande Shakespeare Theater Diever intussen helemaal van deze tijd is. Nieborg blijkt een uitstekend acteursregisseur, die van zijn ploeg een hechte eenheid heeft gemaakt. Dick van Veen is als Shylock weergaloos. Met zijn welluidende stem, muzikale tekstbehandeling, timing, en de cadans tussen woede en inzicht legt hij een stevig fundament onder de voorstelling. Naast hem zijn Inge Wijers een daadkrachtige Portia, Anne Peter van Muijen een mooi ingetogen koopman met naast hem Siebren De van der Schueren als zijn charmante vriend Bassanio. Belangrijk als altijd in dit fraaie openluchttheater in het Dieverse Bos is de vormgeving. Ook dit keer is flink uitgepakt: tussen het Venetiaanse dogenpaleis en de palazzo’s ligt een heus kanaal waarin gesparteld, gezwommen, gevaren en gefietst wordt. In die scènes wordt het vaak koddig, in de liefdesperikelen frivool, en als Shylock ten tonele verschijnt krijgt de tragedie de overhand. Bij het enthousiaste slotapplaus krijgen we Shylock en Antonio niet meer te zien. Zij zijn weggelopen, de een met een gebroken hart, de ander totaal gebroken. Wel vaart er in het aangrijpende slotbeeld nog een gondel met doodkist over het kanaal, verlicht door fakkels. Totdat het ineens donker wordt.||https://www.volkskrant.nl/cultuur-media/dick-van-veen-is-weergaloos-als-shylock-in-de-koopman-van-venetie~bdf324f6/
2022-08-14||De Rijn is te droog voor binnenvaart, die juist cruciaal is voor de Duitse economie||Op een donkerblauw campingstoeltje zit Monika Schneider zaterdagochtend midden in wat doorgaans een van Europa’s belangrijkste levensaders is. Aan de binnenvaart op de Duitse Rijn wordt jaarlijks zo’n 80 miljard euro verdiend, honderden miljoenen tonnen vracht passeren jaarlijks de plek waar Schneider nu is gezeteld. Maar ze maakt geen aanstalten om weg te gaan. ‘Ik ben aan de Rijn opgegroeid’, zegt de zestiger. ‘Maar ik heb dit nog nooit meegemaakt. Dit is heel speciaal.’ In de bocht voor Kaub, een plaatsje tussen Koblenz en Mainz waar de Duitse Rijn op z’n smalst is, is namelijk een groot deel van de rivier drooggevallen. Door het uitblijven van regenwater in Kaub of verderop aan de rivier, is een strand ontstaan van zo’n tweehonderd meter breed en driehonderd meter lang. De gortdroge rivierafzetting van schelpen, keien en steentjes vormt een prima plek om in de zon te vertoeven. Schneider is zaterdagochtend de eerste die daar achter komt, later volgen meer recreanten op dit pop-upstrand. ‘Normaal komt het water hier zó hoog’, zegt Michael Haas, die op zijn sandalen in het rivierwater staat, terwijl hij z’n hand ter hoogte van zijn kruin houdt. ‘Voor hem is het wel lekker’, zegt hij, wijzend naar zijn hond Keno, die in het lage water verkoeling heeft gevonden. ‘Maar voor de schippers is het te hopen dat het snel weer gaat regenen.’ Voor de Romeinen was de Rijn al essentieel voor handel, en tweeduizend jaar later heeft het niets aan belang verloren. De rivier, die voor zo’n 70 procent door Duitsland stroomt, is cruciaal voor de Duitse productie en handel in auto-onderdelen, voedsel, staal, chemicaliën en grondstoffen. De kostenefficiëntie van de Duitse economie hangt af van de waterstand van de Rijn. Hoe lager het water, hoe lichter de schepen beladen moeten zijn om niet over de rivierbodem te schuren. Bij een stand onder de 75 centimeter moet een groot containerschip zijn lading beperken tot ongeveer dertig procent van de normale capaciteit, berekenden analisten van de Deutsche Bank. De kosten zijn voor de Duitse industrie, en dus voor de Duitse en Europese consument. Zaterdag en zondag zakt de Rijn bij Kaub zelfs onder de kritieke grens van 40 centimeter, naar een dieptepunt van 37 centimeter. Voor de meeste grote binnenvaartbedrijven reden om hun binnenvaartschepen om te laten keren of überhaupt niet naar de industrie aan de Duitse Rijn te sturen. De meeste transportschepen die zaterdag langs Kaub varen zijn leeg, andere zijn slechts voor een fractie beladen. De vrachtprijzen zijn zo hoog dat het voor een industriebedrijf niet langer rendabel is de vracht te vervoeren. ‘Ik heb de vrachtprijs nog nooit zo hoog gezien’, zegt Cok Vinke van transportbedrijf Contargo, dat vrijdag als een van de eerste bedrijven besloot niet meer te varen. Volgens Vinke is er bovendien een reëel gevaar dat schepen vastlopen. ‘Die schepen kunnen we veel beter elders gebruiken.’ De Rijn is niet overal zo slecht bevaarbaar. Toch zijn de alternatieven schaars: per vrachtwagen is veel minder te vervoeren, en op het Duitse spoor is het druk. De wegen zouden vol komen te staan, personentreinen zouden uitvallen. ‘Dat zet geen zoden aan de dijk’, verwacht Vinke. Achim Hempfl (71), die een kopje koffie op het terras van de lokale bakker combineert met sigaretje, haalt er zijn schouders over op. ‘Ik heb altijd in Kaub gewoond, en toen ik heel klein was stond het water ook heel laag. Ik maak mij nergens zorgen om, op andere momenten komt het water hier in de straten omhoog. Het hoort er hier nou eenmaal bij. Het enige wat we kunnen doen is hopen op wat regen.’ Eduard Hinz (41) rijdt zo’n tien keer per jaar 160 kilometer met zijn vader en zijn zoon naar zijn vaste stek nabij Kaub, voor een visweekendje. Drie hengels, evenveel stretchers en een gaspitje. Veel meer hebben ze niet mee. ‘Geen mensen, alle rust, een heerlijke traditie’, zegt hij glimlachend. Hij haalt zijn hengel nog eens binnen, maar er is alleen gras aan blijven hangen. ‘We hebben de hele dag nog geen vis gevangen. Er is hier veel te weinig zuurstof, alle vissen zijn weg.’ Hij was hier ook in november 2018, toen de Rijn bij Kaub naar de laagst gemeten stand van 25 centimeter daalde. ‘Maar dit jaar lijkt het erger, het water kwam toen nog tot die boom hier.’ Hinz wijst naar een boom die nu drie meter van het water af staat. Ook andere inwoners van Kaub hebben het idee dat de droogte zaterdag erger is dan in 2018. Voorlopig blijft 2018 toch echt het gemeten diepterecord, maar de lage stand van de Rijn kan Duitsland dit jaar harder raken dan vier jaar geleden. Door energietekort en het Duitse voornemen onafhankelijk te worden van Russisch gas, draaien Duitse steenkolencentrales overuren. De steenkolen komen bijna uitsluitend binnen via de havens van Rotterdam en Antwerpen; een kwart van alle Duitse energie komt van geïmporteerde kolen. Volgens een rapport van onderzoeksbureau S&P Global, ingezien door persbureau Bloomberg, kan Duitsland deze winter slechts tweederde van de benodigde steenkool binnen laten varen. Zo kan een hete en droge zomer een ongure winter in Duitse woonkamers betekenen. Vorig jaar was de deelstaat Rijnland-Palts, waar Kaub in ligt, juist een van de regio’s die het zwaarst getroffen werd door de overstromingen die ook Limburg teisterden: 135 mensen overleden. Volgens de Duitse natuurbeschermingsorganisatie Nabu zullen extreme weersomstandigheden de Rijn en andere rivieren blijven teisteren. Maar cruciale aanpassingen aan de Rijn, om meer controle te krijgen op de toe- en doorvoer van water, staan pas voor 2030 gepland. Maandag worden er buien voorspeld in Kaub.||https://www.volkskrant.nl/nieuws-achtergrond/de-rijn-is-te-droog-voor-binnenvaart-die-juist-cruciaal-is-voor-de-duitse-economie~bea35ef0/
2022-08-14||Zelfs ‘Beste Zangers’ ontkomt niet aan de spin-off-inflatie||Kun je als tv-programma nog serieus worden genomen zonder spin-off? Als Ik vertrek-deelnemer doe je er eigenlijk niet toe als je geen eigen serie hebt (zie Martien Meiland en kasteelvrouwe Emmy), uit zomerhit B&b vol liefde kwam de hilarisch overbodige Videoland-serie De ware Jacob voort, en alsof De slimste mens nog niet genoeg slimste mensen voortbracht in twintig seizoenen, is er nu óók een heuse ‘all-stars’-versie te zien op NPO Start, waarin voormalig slimste mensen een nóg iets slimstere mens willen worden. Van The Passion en Heel Holland bakt tot Expeditie Robinson en Wie is de mol: een beetje tv-hit krijgt tegenwoordig een spin-off, napraatshow, podcast of all-starsversie. Zelfs de onvolprezen Avrotros-hit Beste zangers ontkomt inmiddels niet meer aan die torenhoge spin-off-inflatie. Om het vijftiende jubileum te vieren, was een nieuw seizoen niet genoeg, maar krijgen we nu óók een wekelijkse spin-offserie (Beste zangers thuis bij) én een podcastserie. In dat vijftiende seizoen reizen de deelnemers af naar een prachtige haciënda in Sevilla, waar Roxeanne Hazes zich ‘echt in een soort fantasie waande’. Hazes stond ook centraal in de eerste aflevering, waarin alle deelnemende artiesten (onder meer Claudia de Breij, Sarita Lorena en Blanks) een liedje van haar op geheel eigen wijze invulden (behalve Ferdi Bolland, die ging voor Anouks Lost). Maar eigenlijk maakt het geen zier uit wát de artiesten precies zingen; ontroeren doet het toch wel. Beste zangers is het enige tv-programma waarin álles raakt, en elk optreden ‘gewoon puur’ is. Het is het totaalpakket: het warme bad van presentator Jan Smit, de sprookjesachtige setting, en vooral het sjaaltje van Ferdi Bolland. Tussen de uitvoeringen door leerden we veel over het persoonlijke leven van Hazes, die openhartig was over haar heimwee, de eenzaamheid in haar jeugd, en de verstikkende erfenis van haar vader. Je kon na een klein uur denken dat dit wel genoeg puurheid was, maar toen waren we er nog lang niet. In Beste zangers thuis bij ging oud-deelnemer Karsu langs bij Hazes om te kijken ‘hoe een gewone dag eruitziet voor een ‘beste zanger’’, en wilde ze ook zeker meer leren over haar persoonlijke leven. Het was ontzettend puur en ontroerend, en dan stond er óók nog een Beste zangers-podcast klaar, waarin Beste zangers-deelnemer Jaap Reesema met Hazes nog even terugblikte op Beste zangers, en waarin we eindelijk meer leerden over haar persoonlijke leven. Na zoveel Beste zangers-content kon ik alleen nog maar in spin-offs denken. Want zijn we inmiddels niet toe aan een spin-off van We zijn er bijna, waarin reizigers terugblikken op hun reis? Of een Nieuwsuur-nazorgshow waarin Mariëlle Tweebeeke en Jeroen Wollaars thuis langs gaan bij geïnterviewden die op de grill zijn gelegd? Of is het toch gewoon tijd voor een all-starsversie van het Journaal? Alles is mogelijk, zolang het maar een beetje puur en ontroerend blijft.||https://www.volkskrant.nl/columns-opinie/zelfs-beste-zangers-ontkomt-niet-aan-de-spin-off-inflatie~b266efc5/
2022-08-14||De Volkskeuken: geef me tzatziki||Wat was het gruwelijk heet de afgelopen dagen! Hier is er nog nauwelijks regen gevallen en is het ook nog behoorlijk warm. Voorlopig blijf ik dus simpel, koel en snel koken met gerechten die je vantevoren kunt maken. Zoals Griekse tzatziki, een heerlijk fris bijgerecht bij de barbecue, bij de borrel, als hoofdgerecht met knapperig brood en een (bonen)salade, bij een visje of geroosterde groenten: ja, geef me tzatziki met dit weer! Tzatziki kun je ook kant en klaar kopen, maar lekker is anders. Ik vraag me bovendien af waarom er wel vijf, zes verschillende conserveer- en verdikkingsmiddelen in zitten. Dat is absoluut niet nodig. Goede zelfgemaakte tzaziki is zeker een dag of drie, vier in de koelkast te bewaren. En nee, het wordt geen dunne drab. Het geheim: laat de komkommer goed, héél goed uitlekken. Mocht de tzatziki toch wat ‘ontbinden’, is even doorroeren genoeg om weer een goede consistentie te krijgen. Ik heb tzatziki leren maken van Leftères, de kok in het restaurant op Kreta waar ik ooit heb gewerkt. Zijn tzatziki heeft Griekse yoghurt (met een vetgehalte van 10 procent) als basis, gemengd met wat crème fraîche (30 procent). Maar voor vet-angstigen verving ik de Griekse yoghurt door magere skyr (Griekse yoghurt met 0 procent vet gaat waarschijnlijk ook) en dat was verrassend lekker. Giet eventueel vocht eerst goed af. Het lekvocht van de komkommer is lekker fris, puur met ijsblokjes, gemixt met appel- of sinaasappelsap of met wodka voor een ‘cucumber Mary’. Absoluut niet-authentieke smaaktip: meng als laatste een lepel goede mayonaise door de tzatziki. 1 flinke komkommer 300 ml Griekse yoghurt (vol of 0 procent, of skyr) 125 ml crème fraîche 3 tenen knoflook, uitgeperst 2 lente-uitjes, in ragfijne halve ringetjes 1 bosje munt (of dille), fijngehakt eventueel witte wijnazijn en/of olijfolie Maak de tzatziki minstens een halve dag van tevoren. Schil de komkommer en rasp hem grof (kan ook in de keukenmachine). Hussel met wat zout. Doe de rasp in een zeef of vergiet, zet er een bordje met iets zwaars op: ik gebruikte mijn stenen vijzel, maar bijvoorbeeld een gietijzeren pan werkt ook. Laat de komkommer minstens drie, vier uur uitlekken, schep de rasp tussentijds een paar keer om en druk er nog extra vocht uit. Meng de yoghurt met de crème fraîche, knoflook, lente-ui, munt of dille en ten slotte de uitgelekte komkommer. Maak pittig op smaak af met zout en eventueel een drupje olijfolie en/of azijn. Bewaar tot gebruik afgedekt in de koelkast.||https://www.volkskrant.nl/beter-leven/de-volkskeuken-geef-me-tzatziki~bd117cf3/
2022-08-14||Honkbal rekent met PitchCom steeds meer af met het getreuzel op de werpheuvel||Voor sommige spelers was het even wennen, maar inmiddels maken alle teams in de Amerikaanse honkbalcompetitie MLB gebruik van een elektronisch communicatiesysteem tussen catchers en werpers. Het onderscheppen van ouderwetse handgebaren is met de zogenoemde PitchCom voorgoed verleden tijd. De introductie van het nieuwe systeem betekent voor catchers onder meer dat ze hun nagels niet meer in felle kleuren hoeven te lakken. Vaak werd het gedaan zodat de werper duidelijk kon zien welke worp van hem verwacht werd. Elke pitch in het honkbal wordt gecommuniceerd tussen catcher en werper, tot voor kort dus met handgebaren. Via non-verbale signalen bereikten de twee spelers overeenstemming over het type worp. Het onderscheppen van de gebaren was bijna zo oud als het spelletje. Zolang een speler op het veld het deed, werd het gedoogd, zelfs aangemoedigd. Het was vooral waken voor lopers op het tweede honk, die in de rug van de werper meekeken naar de signalen van de catcher. Die verstopte het échte commando in een reeks afleidingsmanoeuvres. Althans, tot dit seizoen. De introductie van PitchCom stond al op de rol, maar werd versneld door het valsspeelschandaal rondom Houston Astros, dat in 2017 kampioen werd door handsignalen van tegenstanders vanaf de tribune te filmen. In de catacomben werden de beelden live bekeken. Onder meer door op vuilnisemmers te trommelen werd de slagman snel duidelijk gemaakt welke worp er zou komen. Het schandaal wordt de club uit Texas nog altijd nagedragen. Het nieuwe systeem had het valsspelen van zijn ploeg onmogelijk gemaakt, zei korte stop Carlos Correa, een van de spelers van de verfoeide Astros die inmiddels voor Minnesota Twins speelt. ‘Ik denk dat het nu niet meer zou kunnen,’ sprak hij eerder dit seizoen, ‘want er zijn geen handgebaren meer’. In plaats daarvan hebben catchers een soort afstandsbediening op hun arm of scheen geplakt. Het apparaatje heeft twaalf verschillende knoppen, waarmee het type worp en de locatie van de bal bepaald kunnen worden. De werper krijgt de keuze van de catcher via een oortje in zijn pet te horen. Bijvoorbeeld: fastball low away. Een harde worp, laag in de verre hoek van de slagzone. De technologie is in verschillende talen beschikbaar. Het systeem werd vorig seizoen getest in de minor leagues, de competities onder het hoogste niveau. Het gebruik ervan is optioneel: ongeveer de helft van de dertig teams gebruiken het vanaf de start van de competitie, de rest is inmiddels ook overstag. PitchCom kende kinderziekten. In enkele wedstrijden haperden de oortjes, waardoor het spel even moest worden stilgelegd. Toch zijn de reacties overwegend positief. ‘Eerst dachten we: dat gaan we nooit gebruiken’, zei catcher Andrew Knizer, wiens St. Louis Cardinals het systeem als laatste omarmde. ‘Nu kan ik niet meer terug, het is veel makkelijker. Het is tweede natuur geworden.’ Schaarse kritiek kwam van New York Mets-werper Max Scherzer, met een salaris van ruim 43 miljoen dollar dit seizoen de bestbetaalde honkballer in de VS. Hij moet toegeven dat het systeem werkte, maar is desondanks geen liefhebber. ‘Het ontcijferen van iemands code hoort bij honkbal’, zei hij. ‘Helpt het? Ja. Maar toch denk ik dat het illegaal zou moeten zijn.’ Voorstanders van het systeem zien op hun beurt een gewenste bijwerking: het spelletje wordt er sneller van. Catchers hoeven niet meer te wachten tot de werpers, die na een worp voor overleg vaak even een paar seconden van de heuvel stappen, weer hun positie innemen. Nu kunnen ze de instructies meteen doorgeven. ‘We vinden dit allemaal geweldig’, reageerde New York Yankees-werper Michael King. ‘Op deze manier heb ik meer tijd om over de worp na te denken, zodat ik hem met overtuiging kan gooien.’ Voor de leiding van de competitie is het versnellen van wedstrijden de komende jaren een hoofdzaak. Gemiddeld duren de negen innings (of meer) dit seizoen drie uur en zeven minuten. In het seizoen 2011 werd de gemiddelde wedstrijd voor het laatst onder de drie uur afgerond. De invloed van PitchCom op de wedstrijdduur is vooralsnog minimaal, maar het systeem helpt werpers voorbereiden op een volgende technologische introductie. De zogeheten pitchklok, die waarschijnlijk in een van de komende seizoenen wordt ingevoerd, moet wedstrijden drastisch inkorten. Werpers hebben straks nog maar veertien seconden tussen twee pogingen, en negentien seconden als er lopers op de honken staan. In de minor leagues is het systeem een succes. Ook een equivalent van het elektronische oog Hawkeye uit het tennis doet in de komende seizoenen zijn intrede, zo kondigde MLB-baas Rob Manfred aan. De van oorsprong conservatieve honkbalsport wacht de komende jaren een digitale revolutie. Het vlekkeloos ingevoerde PitchCom vormt een eerste, bemoedigende stap.||https://www.volkskrant.nl/sport/honkbal-rekent-met-pitchcom-steeds-meer-af-met-het-getreuzel-op-de-werpheuvel~bc42148f/
2022-08-14||Zijn de Lays-smaken Patatje Joppie, Patatje Mayo en Pickles wel van elkaar te onderscheiden?||Het leek Het nieuwe eten een wezenlijke vraag: als joppiesaus, pickles en mayonaise alledrie overheersend zoetzuur zijn, zijn de Lays-smaken Patatje Joppie, Patatje Mayo en Pickles dan wel van elkaar te onderscheiden? Ja, is meteen het saaie antwoord: een vijftal proefpanelleden wist in een blindtest met betrekkelijke zelfverzekerdheid de juiste smaak bij het juiste sjipje te benoemen. Ook unaniem: Pickles is favoriet, zoals een paar jaar geleden al uit V’s iets te uitgebreide chipstest bleek. Vriendelijk zuur, beetje creamy, vleugje mosterd. Joppie: ook vrolijke boel, vriendelijk zuur, beetje creamy, vleugje mosterd, maar dan met wat onnodig gedoe in de ui-sector. Blijft over dat uitgerekend The Iconic Local Flavour, net als het eerder op deze plaats besproken Frietje Satésaus, smaakt naar niks. Misschien is het misverstand dat ‘patatje mayo’ in zijn geheel de smaakgever is, want de naakte aardappelchips zijn zélf natuurlijk al het patatjes-smaakelement, dus nu krijg je eigenlijk patatje patatje mayo, te veel patatje dus, waardoor het smaakt naar een chipje met een laffe klap roompoeder. Zo komen jonge toeristjes met onrustige huid natuurlijk nooit terug voor de lokale smaak. Cijfer: 8, 7, 2||https://www.volkskrant.nl/beter-leven/zijn-de-lays-smaken-patatje-joppie-patatje-mayo-en-pickles-wel-van-elkaar-te-onderscheiden~b00851a0/
2022-08-14||Tijd dringt voor buitenlandse studenten in Eindhoven: studie begint, maar nog altijd geen woonruimte   ||Ze was al in april vanuit Roemenië naar Eindhoven gekomen om een kamer te vinden. Dat vertelt de 19-jarige Malina Corduneanu, die Computer Science gaat studeren aan de TU/e. Nu is het augustus en zit ze in een tijdelijke kamer van een vriend die op reis is. Over een paar weken kan ze in haar definitieve kamer. ‘Ik moest wel uitwijken naar Den Bosch, ongeveer 45 minuten reizen.’ In de verzengende hitte loopt Corduneanu met een volle mand naar het washok van het studentencomplex aan het Lombokpad, een paar blokkendozen op een braakliggend stuk land op een paar minuten lopen van de Campus van de TU/e. Het terrein is grotendeels verlaten, de meeste studenten zijn nog op vakantie. De kamernood is, net als vorig jaar, zeer hoog in Eindhoven. Er zijn naar schatting landelijk 27 duizend kamers te weinig voor studenten. Dat tekort treft vooral internationale studenten, die er niet tussen komen. De TU/e heeft, net als een aantal andere universiteiten, een harde boodschap voor hen: als je eind van de maand nog geen kamer hebt, kun je beter niet deze kant op komen. ‘Ik ben wel vijftien bureaus voor studentenhuisvesting afgegaan’, zegt Corduneanu, terwijl ze foto’s op haar telefoon laat zien. ‘Sorry, we do not have availability for students anymore’, staat er op een stencil op het raam van een bureau. ‘Soms werd ik verwezen naar een website waar ik dan eerst inschrijfgeld moest betalen. Vervolgens waren er geen huizen. Eén keer had ik eindelijk een kamer toegewezen gekregen. En toen moest ik als borg vijf keer de huur betalen. Dat kon ik me natuurlijk niet veroorloven.’ Het is gek, zegt ze. ‘Je denkt eerst: ah, ik heb mijn toelatingsexamen gedaan, ik ben toegelaten, nu alleen nog even een huis vinden. Maar dat blijkt het moeilijkste van allemaal. Een vriendin van mij is teruggegaan naar Roemenië omdat ze niks kon vinden hier.’ Om de woningnood tegen te gaan zijn er een aantal plannen gemaakt in Eindhoven. Er worden nieuwe woontorens op de campus van de TU/e gebouwd die waarschijnlijk over anderhalf jaar af zijn en in totaal 735 studenten moeten gaan huisvesten. Daarnaast worden er nog tijdelijke woningen, zoals containers, geplaatst voor 800 studenten. Ook heeft de gemeente sinds 10 augustus de regels versoepeld rond hospitahuur. Als je huiseigenaar bent of huurder van een woningcorporatie mag je nu zonder vergunning een leegstaande kamer onderverhuren. Zo zou het voor studenten makkelijker moeten worden om een kamer te vinden. ‘Door de sterke groei heeft de industrie een enorme behoefte aan extra ingenieurs’, zegt Nicole Ummelen, vicevoorzitter van het College van Bestuur van de TU/e. ‘Wij leiden die ingenieurs graag op, maar dan moeten er wel kamers beschikbaar zijn voor studenten. We zijn daarom erg blij met de verruimde hospitaregeling. We roepen dan ook iedereen in Eindhoven die een kamer over heeft op om die te verhuren.’ Een rondgang langs woningcorporaties, onderwijsinstellingen en studieverenigingen leert dat het nog te pril is om te zeggen of er gebruik wordt gemaakt van de nieuwe regeling en of er animo is onder studenten, huurders of huiseigenaren voor deze vorm van inwoning. Alle betrokkenen lijken het er over eens dat als de nood inderdaad zo hoog is, studenten zeker bereid zullen zijn om bij een hospita te wonen. Yi-Kai Peng uit Taiwan woont al bij een familie in, nog voordat de regeling was ingegaan. Hij studeert Aerospace Engineering in Delft en woont voor drie maanden in Eindhoven wegens een stage bij Lightyear, een bedrijf dat auto’s op zonne-energie ontwikkelt. Op zaterdagochtend eet hij een Whopper voor de ingang van de bibliotheek. Straks gaat hij verder werken aan zijn project. Via Kamernet had hij ‘no success’, vertelt Peng, maar nadat hij meerdere posts in Facebookgroepen had geplaatst, kreeg hij een reactie. Of hij wilde wonen bij een familie in Eindhoven. Man en vrouw komen uit Taiwan, net als hij, werken bij chipfabrikant ASML en hadden een kamer over. En ze vroegen geen huur. Dat wilde Peng wel. En, bevalt het? Ja, zegt hij, er zijn weinig regels en hij kan zijn gang gaan. Ze eten niet samen en socializen weinig. Hij werkt hard namelijk, vertelt hij, overdag heeft hij zijn stage, ’s avonds werkt hij aan een Aircraft Design Challenge met vijf andere studenten. In het weekend gaat hij vaak terug naar Delft. Met een lach: ‘Ik ben nogal druk.’ Voor internationale studenten kan de nieuwe regeling zeker een uitkomst bieden, denken de meesten op de campus. Conciërge Jos ziet hoeveel moeite studenten uit het buitenland vaak hebben met het vinden van een woning. ‘Ik had hier laatst een Amerikaanse student met zijn ouders. Ze kwamen alvast kijken voor over een jaar. Maar Vestide (woningcorporatie voor studenten, red.) zei nu al dat de kans klein was dat het zou lukken.’ Mark (26) en Tuan (28), beiden student Data Science, weten uit eerste hand hoe moeilijk het is als je uit een ver buitenland komt en geen netwerk hebt. ‘Ik ben zelfs nog nooit gevraagd voor een hospiteerronde’, zegt Tuan. ‘Hoe vaak ik ook probeer. Wij Aziatische studenten hebben een andere cultuur. Daar hebben Nederlandse studenten geen zin in.’ Hij lacht en zegt: ‘Het is niet echt niet dat we OCD hebben (een dwangstoornis, red.). Maar laten we zeggen dat we een hogere standaard van organisatie hebben.’||https://www.volkskrant.nl/nieuws-achtergrond/tijd-dringt-voor-buitenlandse-studenten-in-eindhoven-studie-begint-maar-nog-altijd-geen-woonruimte~b539385e/
2022-08-14||De boekverkoper zette de deur naar roem en succes voor me op een kier||Een van de dingen die je nooit moet doen als je een boek hebt geschreven, is langs boekwinkels gaan om te kijken hoe het ermee gaat. In de eerste boekwinkel die ik binnenstapte stond een man met de eigenaren te praten. ‘Ik heb de afgelopen week vijf video’s over chemtrails gemaakt’, zei hij. Ik zag mijn boek niet liggen en liep verder de winkel in. ‘Tijdens de lockdown, weet je nog’, ging de man verder, ‘strakblauwe lucht, geen lijntje te zien.’ En nu waren ze weer terug, die lijntjes. Mijn boek hadden ze niet. Bij een andere boekwinkel, waar ze hem wel verkochten, stond hij verrassend genoeg een paar weken in de top-10. Opgetogen stapte ik naar binnen om een paar exemplaren te signeren. Ik trof een jonge, nog opgetogener boekverkoper. Hij verzekerde me dat mijn boek nog wel even in het lijstje zou blijven staan. Hij keek in de computer. ‘Sterker nog: hij komt nog wel hoger.’ Hij had geen idee, maar met die woorden zette hij de deur naar roem en succes op een kier. Ik zag mezelf zitten bij Zomergasten, waar ik een fragment zou laten zien van een groep dronken, shirtloze jongens die een verjaardag viert. Twee van hen proberen de jarige met zijn hoofd in de taart te drukken. Dat mislukt. In de consternatie die daarna ontstaat pakt iemand de taart op en probeert die, van heel dichtbij, in het gezicht van de jarige te smijten. Maar hij mist en de taart vliegt het niets in. Na het fragment zou ik Janine Abbring uitleggen dat die taart en het gooien ervan symbool staan voor het schrijven van een boek. Toen werd de deur dicht gegooid. ‘Eh, nee’. Iemand met meer senioriteit rammelde wat op het toetsenbord en fronste. ‘Nee, ik geloof dat ik slecht nieuws voor je heb.’ Het ging helemaal niet goed met mijn boek. Juist niet. De volgende week zou het buiten de top-10 vallen. Natuurlijk. Omdat het toch zo lekker ging, besloot ik gelijk maar door te fietsen naar een andere, vrij vooraanstaande boekhandel. Daar hadden ze mijn boek wel, maar wilden ze het liever niet hebben, zo leek het. Ik vond het na lang zoeken ergens weggestopt in een kast, voor het uitzonderlijke geval dat iemand ernaar zou vragen. Een paar dagen later lunchte ik met een vriend en vertelde ik hem dit allemaal. Hij lachte. ‘Ik vind het wel mooi’, zei hij. ‘Jij hebt gewoon nog echt het idee dat mensen op je zitten te wachten.’ Inderdaad, wie houd ik eigenlijk ook voor de gek.||https://www.volkskrant.nl/mensen/de-boekverkoper-zette-de-deur-naar-roem-en-succes-voor-me-op-een-kier~b089b1b4/
2022-08-14||De Volkskrant tv-selectie voor maandag 15 augustus||NPO 2, 16.08 uur Met de documentaire Lief Indië staat NPO 2 stil bij de gevolgen van de Indische onafhankelijkheid. De meeste Nederlanders besloten terug te keren naar hun vaderland. Ook voor de in de toenmalige kolonie geboren Indo-Europeanen zat er weinig anders op. Een aantal van hen woont tegenwoordig in het Indisch en Moluks verpleeghuis Rumah Kita in Wageningen. Omdat bij veel bewoners de herinneringen vervagen, doet het personeel er alles aan om de bewoners te stimuleren met eten, geuren, planten en authentieke krontjongmuziek uit Nederlands-Indië. NPO 1, 19.00 uur Publiek is dit jaar weer welkom bij de Nationale Herdenking 15 augustus 1945, de dag dat Japan capituleerde en er ook in Azië een einde kwam aan de Tweede Wereldoorlog. Voor het eerst wordt de herdenking bij het Indisch Monument in Den Haag ’s avonds gehouden. Een van de sprekers dit jaar is Beau Schneider, de zoon van de eerder dit jaar overleden acteur Eric Schneider, die als 7-jarige in een Japans interneringskamp werd opgesloten. De uitzending besteedt speciale aandacht aan verhalen van overlevenden van de Japanse bezetting van Nederlands-Indië. Fox, 20.00 uur (Thriller, Lynne Ramsay, 2017) Weinig filmmakers kruipen zo kunstig in het hoofd van hun geestelijk instabiele hoofdpersonages als de Schotse psychodramakoningin Lynne Ramsay. Tel uit je winst als filmkijker wanneer dat hoofd toebehoort aan een van ’s werelds beste en grilligste acteurs, Joaquin Phoenix, in de gedaante van een ernstig getraumatiseerde huurling en wreker die een kinderprostitutienetwerk oprolt. Het is de zoveelste griezelig geslaagde transformatie in een imposante acteercarrière, terecht bekroond met de acteerprijs op het filmfestival van Cannes. Op papier lijkt You Were Never Really Here wellicht een degelijke driestuiverthriller, als vrucht van Ramsays verbeelding is dit een verfijnde hellevaart waarin geweld en kwetsbaarheid angstaanjagend dicht bij elkaar liggen. Net 5, 20.30 uur (Avontuur, Steven Spielberg, 1989) Sean Connery en Harrison Ford vormen een komisch kibbelend duo in deze derde, erg fijne Indiana Jones-film. Als vader en zoon Jones, beiden archeoloog en ontdekkingsreiziger, proberen ze zich al ruziënd een stel nazi’s van het lijf te houden tijdens een zoektocht naar de bron van de onsterfelijkheid, de Heilige Graal. De film bevat ook een leuke kleine rol voor River Phoenix, in scènes uit Indy’s jonge jaren die ons leren hoe de held aan zijn hoed, zijn zweep, zijn naam én angst voor slangen is gekomen. NPO 2, 22.09 uur Het Grachtenfestival bestaat 25 jaar, reden voor een ode, zowel aan het festival als aan de stad Amsterdam, waar het muzikale evenement jaarlijks plaatsvindt. Dieuwertje Blok presenteert een reis door de stad, waar getalenteerde jonge artiesten optreden op bijzondere locaties, zoals een kerk, een stijlkamer, een binnentuin of scheepswerf. De special met klassieke muziek, jazz en wereldmuziek bevat optredens van onder anderen accordeonist Robbrecht van Cauwenberghe, het Dianto Reed Quintet, 3Violas, het Diana Dzhabbar Trio en pianist Nikola Meeuwsen. NPO 3, 22.41 uur Met vier afleveringen per week moeten de fans van Dertigers flink doorkijken om alle verwikkelingen binnen de bekende vriendengroep te kunnen blijven volgen. Gelukkig is er ook de mogelijkheid om afleveringen in te halen op NPO Start, een optie waarvan veel kijkers gebruikmaken, want Dertigers is bij uitstek in trek bij mensen die ‘uitgesteld kijken’. Vandaag geeft Pieter aan Saar te kennen dat hij haar totaal niet begrijpt. Bart probeert begrip te hebben voor de zwangerschap van Lot, maar dat valt niet helemaal lekker bij de aanstaande moeder. BBC 2, 00.15 uur (Drama, Sebastián Lelio, 2018) Het is niet altijd verstandig: regisseurs die zelf een Engelstalige remake maken van hun sublieme doorbraakfilm. Maar de Chileense Oscarwinnaar Sebastián Lelio kun je de truc toevertrouwen met Gloria, zijn arthousehitje uit 2012 over een gescheiden vijftiger op het liefdespad, met commentaar op de kort geleden zeker voor vrouwen nog onvrije Chileense samenleving. Lelio doet het over met sterren Julianne Moore en John Turturro: Gloria Bell volgt het oorspronkelijke verhaal nauwgezet, maar brengt ook subtiele wijzigingen aan. Moore is op de top van haar kunnen.||https://www.volkskrant.nl/cultuur-media/de-volkskrant-tv-selectie-voor-maandag-15-augustus~bb06994b/
2022-08-14||Schotland pakt ‘menstruatiearmoede’ aan: tampons en maandverband vanaf maandag gratis verkrijgbaar||De gratis verstrekking van tampons en maandverband is het gevolg van een in 2020 unaniem aangenomen wet, die maandag ingaat. Aan de wet ging een jarenlange campagne vooraf om de producten voor iedereen bereikbaar te houden. Onder lagere inkomensgroepen komt het namelijk nogal eens voor dat vrouwen en meisjes geen tampons of maandverband kunnen betalen en het daarom zonder doen. Schotland is hiermee de eerste plek ter wereld waar menstruatieproducten op grote schaal kosteloos verkrijgbaar zijn. Sinds 2018 konden scholieren en studenten op school of de universiteit al gratis maandverband en tampons krijgen, maar vanaf maandag geldt dat dus voor alle vrouwen en meisjes en komen er meer uitgiftepunten. ‘Het beschikbaar stellen van menstruatieproducten is van fundamenteel belang voor gelijkheid en waardigheid’, zegt de Schotse minister van Justitie Shona Robison. ‘Dat is belangrijker dan ooit in een tijd dat mensen door de koopkrachtcrisis moeilijke keuzes moeten maken, en we willen dat niemand ooit in de situatie komt dat ze het zonder menstruatieproducten moet stellen.’ In januari van dit jaar lanceerde het bedrijf Hey Girls met subsidie van de Schotse overheid een app, PickupMyPeriod, waarmee de dichtstbijzijnde distributiepunten van menstruatieproducten te vinden zijn. De uitgiftelocaties van gemeentes komen daar nu aan toegevoegd. Inmiddels staan er al meer dan duizend locaties in de app, aldus Hey Girls-oprichter Celia Hodson. De nieuwe wet toont volgens Hodson aan dat ‘Schotland vooroploopt in het erkennen dat menstruatieproducten geen luxe zijn en gratis beschikbaar zouden moeten zijn voor iedereen’. De Schotten zijn niet de enigen die in actie komen tegen menstruatiearmoede. De Zuid-Koreaanse hoofdstad Seoul lanceerde in 2018 een pilotproject waarbij op tien plekken in de stad menstruatieproducten kosteloos verkrijgbaar zijn, en in Nieuw-Zeeland en de Amerikaanse staat New York verstrekken scholen gratis tampons en maandverband aan hun hun leerlingen.||https://www.volkskrant.nl/nieuws-achtergrond/schotland-pakt-menstruatiearmoede-aan-tampons-en-maandverband-vanaf-maandag-gratis-verkrijgbaar~bed8c9c2/
2022-08-14||‘Ik geloofde het vreselijke verhaal eerst niet’||‘Ik heb vele tientallen zelfdodingen onderzocht of laten onderzoeken, en zelfs weleens drie op één dag gezien, maar dit had ik nog nooit meegemaakt. Op een middag in maart 2003 verbond de centrale een automonteur met mij door. Hij had een klant gebeld die heel raar klonk, die traag sprak, heel lijzig. De monteur vroeg of het goed met hem ging en kreeg als antwoord: ‘Ik heb mijn polsen doorgesneden en lig in het bos van het Caitwickerzand, bij Uddel.’ ‘Dat leek me allemaal heel onwaarschijnlijk. Iemand die zijn polsen heeft doorgesneden om zelfmoord te plegen, neemt toch niet op als zijn automonteur belt om te zeggen dat je je auto nog niet hoeft te brengen omdat sommige onderdelen nog niet voorradig zijn? Ik dacht: dit is een grap, die klant neemt zijn monteur in de maling. Maar hoe ongeloofwaardig ook, je moet een melding onderzoeken, dus ik belde die klant. Hij nam op en ik vroeg voorzichtig wat er aan de hand was. Ook tegen mij zei hij, heel traag: ‘Ik heb mijn polsen doorgesneden en lig in het bos.’ ‘Je houdt me toch niet voor de gek?’, vroeg ik nog. ‘Nee’, antwoordde hij. ‘Voor de zekerheid stuurde ik een auto naar dat gebied en hield die man aan de lijn. ‘Ik ga even overleggen, ik zet je in de wacht’, zei ik, en ik belde met mijn mobieltje tussendoor collega’s, de meldkamer en zijn thuisfront. Zijn vrouw nam op. ‘Dag mevrouw’, zei ik voorzichtig, ‘we kregen een rare melding die misschien betrekking heeft op uw man. Ik wil even checken waar hij is en hoe het met hem gaat.’ ‘Hij is naar zijn werk’, antwoordde ze. ‘Hij is depressief, onder meer door gedoe met zijn baan.’ ‘Toen dacht ik: shit, dit is serieus. Ik vroeg met spoed om een helikopter, want de schemering zou snel invallen en dan is het moeilijk om iemand in een bos te vinden. De politieheli was niet in de buurt, waarop de meldkamer een Apache met warmtebeeldcamera van de luchtmacht bereid vond om naar het Caitwickerzand te vliegen. ‘Ondertussen zette ik het gesprek met de man voort. Ik hoorde het geluid van zijn voetstappen, dacht ik, dus ik vroeg of hij zich zichtbaar wilde maken voor mijn collega’s die hem aan het zoeken waren. ‘Ik kan niet overeind komen’, reageerde hij. Omdat dat niet rijmde met de voetstappen die ik hoorde, bleef ik twijfelen aan zijn verhaal. Later bleek dat ik niet zijn voetstappen hoorde, maar zijn ellebogen waarop hij voortkroop. Omdat zijn stem steeds zwakker klonk en mijn collega’s hem niet konden vinden, verzocht ik ze met sirenes door het bos te rijden zodat ik dat geluid via het telefoongesprek met die man zou horen, en kon aangeven dat ze in de buurt waren. ‘Plotseling antwoordde de man niet meer. Kort daarna was zijn batterij ook nog leeg en werd de verbinding verbroken. Dat was een akelig, spannend moment. Enkele minuten later later meldde een collega via de portofoon: ‘Ik heb hem gevonden. Hij is dood.’ ‘Het is een raar idee dat ik zo’n anderhalf uur heb gesproken met een man die een zelfgekozen dood tegemoet ging. Ik ben met collega’s naar zijn huis gereden om de familie te informeren. ‘Enkele maanden daarna vroegen zijn twee dochters of ik met hen naar de plek wilde gaan waar hun vader is gevonden. Twee ontzettend lieve, intens verdrietige twintigers. Ze hielden elkaar vast en werden heel emotioneel. Ik ben bestand tegen de meest verschrikkelijke incidenten, maar hun verdriet kwam diep bij me binnen. Ik vond het heftig dat deze vader het gedoe op zijn werk zwaarder liet wegen dan het feit dat zijn kinderen hun vader moesten missen. ‘Van dit incident heb ik twee dingen geleerd. Het eerste is dat je een melding altijd serieus moet nemen en snel moet handelen, hoe onwaarschijnlijk het verhaal ook klinkt. En het tweede is dat je niet te snel conclusies moet trekken over een melding van zelfdoding. Wij worden geregeld gebeld door mensen die te veel pillen hebben geslikt, op een brug of gebouw klaarstaan om te springen, op het spoor zitten of hun polsen hebben doorgesneden. Als ze ons bellen gaat het meestal om spijtoptanten of aandachttrekkers. ‘Maar deze man wilde echt dood. Wij vermoedden achteraf dat hij het telefoontje van zijn automonteur opnam omdat hij gevonden wilde worden. Niet door burgers en al helemaal niet door zijn familie, maar door de politie. En dat hij mij daarom zo lang te woord heeft gestaan. Hij wilde gevonden worden, maar wel pas na zijn dood. De tragiek wil dat hem dat is gelukt.’||https://www.volkskrant.nl/mensen/ik-geloofde-het-vreselijke-verhaal-eerst-niet~b816f24a/
2022-08-14||Slechts zes brieven zijn er nog die laten zien hoe in de 17de eeuw de oorspronkelijke bevolking in Brazilië aankeek tegen Nederlandse kolonisten||We kunnen ons misschien iets voorstellen bij de ongehoorde stemmen in de geschiedenis, maar we vinden ze zelden in een archief, laat staan in een geschiedenisboek op school. Toch zijn ze er wel. In een brief uit 1645 van Antônio Felipe Camarão staat: ‘Verlos ons van deze verdorven mensen!’ Camarão schreef in zijn eigen taal, het Tupi. Hij was een Potiguara, een van de oorspronkelijke volken in Brazilië, en hij schrijft hier over de Nederlandse kolonisten die het land hadden bezet. De brief is een ooggetuigenverslag en toont Camarão’s kijk op de zoveelste Europese indringer in zijn land. Zes uitzonderlijke brieven in het Tupi bevinden zich nu in Nederland, in het Nationaal Archief. Ze beschrijven de banden en onderhandelingen tussen Europeanen en oorspronkelijke bewoners tijdens de koloniale oorlogen in Nederlands-Brazilië. Het zijn de enige bekende door Braziliaanse oorspronkelijke bewoners geschreven teksten in deze taal die bewaard zijn gebleven uit de 17de eeuw. Om te begrijpen hoe de brieven van Camarão in Nederland zijn terechtgekomen, moeten we terug naar de Tachtigjarige Oorlog, tussen Spanje en de Nederlanden. Die vochten hun strijd ook uit in de koloniale gebieden. Via de West-Indische Compagnie (WIC) probeerde de Republiek gebieden onder de Spaanse kroon te veroveren. De Nederlanders veroverden zo tussen 1630 en 1654 een gebied in Noordoost-Brazilië waar met slavenarbeid suiker werd geproduceerd, dat bekend kwam te staan als Nederlands-Brazilië. Al die tijd waren er gevechten tussen de inwoners en de kolonisten, waarbij oorspronkelijke bewoners aan beide zijden van het conflict deelnamen. De WIC-functionarissen begrepen vanaf het begin dat ze lokale kennis nodig hadden. Ze hadden door dat inheemse allianties onmisbaar waren: de oorspronkelijke bewoners hadden immers ongeëvenaarde kennis van de geografie en de lokale sociale situatie. Maar omgekeerd zag ook de oorspronkelijke bevolking een kans in dit verbond. Zij hoopte dat haar levensomstandigheden hierdoor zou verbeteren en ze een sterkere sociale positie zou krijgen ten opzichte van andere groepen die er leefden. Al in 1624 sloten Nederlandse bestuurders een bondgenootschap met een deel van het Potiguara-volk. Twee van hen, Pedro Poti en Antônio Paraupaba, reisden het jaar daarop met de verslagen vloot mee terug naar de Verenigde Provinciën. In Europa bekeerden deze mannen zich tot het calvinisme. Ze gaven de WIC en de Staten-Generaal cruciale informatie over Brazilië, wat zou leiden tot de inname van Olinda in 1630. Dit zijn de mannen aan wie Camarão zijn brieven schreef. In de Portugese kolonie werden ondertussen de Braziliaanse bondgenoten van de Nederlanders slecht behandeld en tot slaaf gemaakt. De Potiguara raakten hierdoor verdeeld; een deel stond aan de kant van de Nederlandse invallers, een ander deel aan de andere kant. Toen de lokale elite in 1645 in opstand kwam tegen de Nederlandse kolonisten, bleven Poti en Paraupaba trouw aan de Nederlandse zaak. Daardoor kwamen zij tegenover hun eigen familieleden te staan. Zoals Antônio Felipe Camarão, die een compagnie soldaten aanvoerde die aan de zijde van de opstandige inwoners vocht. De Potiguara-brieven werden geschreven in deze context. Camarão roept daarin zijn volksgenoten op om de ‘ketterse calvinisten’ te verjagen en zich bij hen aan te sluiten in een verenigd Potiguara-verbond. In een ervan schrijft hij die smekende woorden aan zijn verwanten: ‘Verlos ons van deze verdorven mensen.’ Maar er staat meer in, en dat geeft een unieke blik op de gewoonten van de oorspronkelijke bevolking en hun emoties. Ze doen verslag van de angst om tegen familieleden te moeten vechten en de grote vrees voor de gewelddadige gevolgen die de oorlog zou hebben voor de volkeren van Brazilië. Er is zelfs een antwoord van Pedro Poti, waarin duidelijk wordt in welke benarde situatie tegenover elkaar de Potiguara waren beland. In die brief weigert Poti de nieuwe kolonisatoren de rug toe te keren, want, schrijft hij, de Portugezen gaan steeds maar door met de oorspronkelijke bewoners in gevangenschap te dwingen. Dan zijn ze beter af met de Nederlanders, vindt hij, ervan overtuigd dat de Potiguara onder Nederlands bewind boven alles hun vrijheid konden bewerkstelligen. De brieven zijn van onschatbare waarde. De gewetensnood, de angsten, het zoeken naar solidariteit en de complexe discussies die erin beschreven staan bieden een ongeëvenaarde blik op de omstandigheden van de Potiguara. De brieven werden naar de Verenigde Provinciën gezonden en meteen naar het Nederlands vertaald door de predikant Johann Edwards, die tijdens zijn diensttijd in Brazilië het Tupi had geleerd. Door recent onderzoek komt er binnenkort ook een vertaling uit het Tupi naar het Portugees uit. Maar ook de bestaande vertaling laat al zien dat het om unieke getuigenissen gaat van de politiek verdeelde Potiguara tijdens de Nederlandse bezetting van Brazilië. Ze laten zien dat de schrijvers nooit ophielden te vechten voor de rechten van de oorspronkelijke bevolking in hun eigen land.||https://www.volkskrant.nl/cultuur-media/slechts-zes-brieven-zijn-er-nog-die-laten-zien-hoe-in-de-17de-eeuw-de-oorspronkelijke-bevolking-in-brazilie-aankeek-tegen-nederlandse-kolonisten~b5d1b0c9/
2022-08-14||Opinie: Zweden heeft veel emancipatiezaakjes op orde, maar conservatief is het óók||Haast elke keer als ik vertel dat ik in Zweden woon, wordt er met verwondering gekeken en opgemerkt dat dit fantastisch moet zijn. Oké, het is iets kouder, de mensen misschien ook, maar alles staat toch beter op een rijtje vergeleken met Nederland, wordt mij dan vertellend gevraagd, en er is zo veel uitgestrekte natuur en vrijheid: kijk hoe de covidcrisis werd aangepakt. Niet gek dat Zweden – samen met de rest van Scandinavië – frequent als droomland wordt aangeschreven. In de Facebookgroep ‘Nederlanders in Zweden’ zie ik vele berichtjes voorbijkomen van mensen die naar Zweden willen emigreren om deze natuur en vrijheid, en het Scandinavische leven an sich. Meer recentelijk ook van boeren die met de vraag komen hoeveel Zweedse (landbouw)grond kost en hoe de (stikstof)regels hier precies zijn. Het zal toch niet zo erg zijn als in Nederland? Aangezien er voor de boeren in Nederland geen plek meer is om te leven of een bestaan op te bouwen, zoeken zij hun heil elders. Het valt moeilijk te ontkennen dat het Zweedse leven in sommige opzichten comfortabeler is. Lees eens een handvol tweets van columnist Sander Schimmelpenninck, die Zweden steevast noemt als het gaat om gratis kinderopvang, extreem lang ouderschapsverlof (wel 480 dagen, verdeeld over zijn tweeën), schoollunches van de overheid, meer emancipatie en gendergelijkheid, en dus minder deeltijdprinsesjes. Zijn boodschap is duidelijk: in Zweden is alles beter. Natuurlijk is er veel om over naar huis te schrijven, ik speel zelfs met de gedachte hier wellicht kinderen te krijgen. Maar het beeld van een egalitair ideaal en sociaal-democratisch epicentrum dat het buitenland van Zweden heeft, is echt niet meer van deze tijd. Door een verschuiving naar een neoliberaal systeem is in Zweden het collectieve gevoel afgenomen. Het land toont een van de grootste en groeiende inkomens- en vermogensongelijkheden in Europa (ook beschreven door Schimmelpenninck) en de kloof tussen arm en rijk blijkt (haast) niet meer overbrugbaar. Deze kloof is niet alleen economisch, maar loopt – dankzij de vele neoliberale hervormingen in het huisvestingsbeleid, de privatisering van openbare scholen en het achterblijven van investeringen in toch al achtergestelde buurten – vaak parallel met verdiepte sociaal-ruimtelijke ongelijkheden in Zweden. Ruimtelijke segregatie – een van de hoogste in Europa – trekt in het bijzonder de steden, maar landelijk gezien ook centrum en periferie uit elkaar. De diversiteit in de bevolking is buiten de steden nog nauwelijks op gang gekomen en met name daar blijft het verlangen naar de sociaal-culturele samenhang van ‘vroeger’ groot. De Zweedse onderzoekers Lundström en Hübinette (2020) beschrijven dit als vit melankoli (witte melancholie), een verlangen naar vergane glorie, de gouden tijd waar er geen discussie nodig was over wat Zweeds(heid) precies inhield, aangezien haast iedereen er toch hetzelfde uitzag: wel zo makkelijk om iedereen gelijk te houden. Dit verlangen naar de vroegere ‘betere’ tijden en de ‘orginele’ nationale identiteit, zijn in de extreemrechtse hoek maar al te vaak benoemd: Zweden moet Zweeds blijven en daarin speelt etniciteit (lees: wit zijn) een bepalende rol. Begrijp het niet verkeerd. Door de jaren heen heeft Zweden talloze migranten en asielzoekers verwelkomd, vooral tijdens het Chileense Pinochet-regime (jaren ’70-’80), en gedurende de oorlogen in voormalig Joegoslavië (jaren ’90) en in Syrië (2015-16). Maar men heeft geen idee wat te doen met de groeiende diversiteit in de bevolking. Zweden heeft moeite met het creëren van een inclusieve samenleving, waar ‘witheid’ nog steeds domineert en de sociaal-culturele samenhang er onbeheerd en wat verwaarloosd bij ligt. De stadse, progressieve kant van Stockholm komt niet veel verder dan dat het zich ‘de internationale hoofdstad van Scandinavië’ noemt. Een internationalisme dat in feite een westerse blik behelst, met een (te) grote focus op de VS. Een groot deel van de bevolking met niet-westerse wortels telt daardoor niet mee voor de ‘juiste’ mondialisering, zij staan te ver af van de (nog witte) meerderheid in Zweden. Vooral Somaliërs zijn hiervan de dupe. Het Zweedse exceptionalisme bestaat: je kunt met recht opkijken tegen de stand van de emancipatie, de kinderopvang en het ouderschapsverlof. De werk-privébalans is er een om je vingers bij af te likken. Daar kan Nederland nog iets van leren. Maar Zweden is ook uniek en exceptioneel in conservatief sociaal-cultureel denken, wat voor sommige potentiële Nederlandse emigranten misschien juist de aantrekkingskracht is. Op dit gebied komt Zweden nauwelijks een stap verder en kan het nog veel leren, ook van Nederland. Het is maar hoe je ernaar kijkt, maar we moeten Zweden niet continu voorstellen als een beter land.||https://www.volkskrant.nl/columns-opinie/opinie-zweden-heeft-veel-emancipatiezaakjes-op-orde-maar-conservatief-is-het-ook~bab8b8a8/
2022-08-14||WHO vindt naam apenpokken niet van deze tijd en vraagt om suggesties||Een internationale groep experts van de WHO heeft al overeenstemming bereikt over een nieuwe benaming voor de twee varianten van apenpokken. Voorheen verwezen die naar de plek waar de varianten voor het eerst opdoken, respectievelijk het Congobekken en West-Afrika, maar voortaan worden ze simpelweg aangeduid met de Romeinse cijfers I en II. Maar de WHO wil ook voor het virus zelf een naamsverandering. ‘Het apenpokkenvirus kreeg zijn naam toen het in 1958 werd ontdekt’, schrijft de organisatie in een verklaring. Het werd toen aangetroffen bij laboratoriumapen in Denemarken, maar het virus gaat vooral rond onder knaagdieren in Afrika. Destijds golden de huidige richtlijnen voor de naamgeving van virussen en ziekten nog niet, aldus de WHO. Volgens die richtlijnen mogen namen van nieuwe ziekten, virussen en virusvarianten niet beledigend zijn voor ‘culturele, sociale, nationale, regionale, professionele, of etnische groepen’, en moeten eventuele negatieve gevolgen voor ‘handel, reizen, toerisme of dierenwelzijn’ tot een minimum beperkt blijven. Dat is bij apenpokken niet het geval, zo stelde een groep epidemiologen al eind juni. De variant die momenteel rondgaat is de West-Afrikaanse, maar het is volgens de wetenschappers te simpel om daarom te zeggen deze uitbraak uit Afrika komt. Ze wijzen op recent onderzoek waaruit naar voren komt dat apenpokken mogelijk al langer onopgemerkt buiten Afrika circuleert. Andere critici wijzen erop dat ‘aap’ ook als racistisch scheldwoord wordt gebruikt voor zwarte mensen. Bovendien is de naam apenpokken misleidend, omdat niet apen maar knaagdieren de bron zijn van het virus. Waar dat misverstand toe kan leiden, werd vorige week duidelijk in de Braziliaanse stad São Josè do Rio Preto. Volgens lokale media werden daar uit angst voor het virus minstens tien apen vergiftigd. Uit andere Braziliaanse steden komen vergelijkbare berichten. De Wereldgezondheidsorganisatie heeft daarom een groep experts gevraagd om met een nieuwe naam voor het virus te bedenken. Ook leken kunnen suggesties doen: er is een forum opengesteld waarop eenieder ideeën kwijt kan. In Nederland zijn tot nu toe 1.025 besmettingen gevonden met het apenpokkenvirus, meldde het RIVM donderdag, waarvan 68 in de voorafgaande week. Inmiddels hebben ruim 5.500 mensen in Nederland een eerste vaccinatie gekregen. Vanwege een gebrek aan vaccins komt voorlopig alleen een specifieke risicogroep in aanmerking voor de prik, namelijk mannen die seks hebben met mannen en veel verschillende sekspartners hebben.||https://www.volkskrant.nl/nieuws-achtergrond/who-vindt-naam-apenpokken-niet-van-deze-tijd-en-vraagt-om-suggesties~b7082540/
2022-08-14||Sjoerd verwacht dat het overal vrede wordt als alle landen bij hetzelfde koninkrijk horen||Het is midden in de nacht en Sjoerd (34) zit in zijn kamer te schreeuwen. ‘Kappen, nou!’, brult hij. ‘Ik maak jullie allemaal kapot!’ Hij heeft last van geluiden die de andere patiënten maken: piepende deuren, voetstappen op de gang, een wc die wordt doorgetrokken. Zo kan hij zich niet concentreren. Sjoerd is chronisch psychotisch en gelooft dat hij de opdracht heeft om vrede te stichten op aarde. Je kunt hem daarin beter niet dwarszitten. Zijn ouders bellen weleens naar de kliniek om te vragen hoe het met hem gaat, en als we dan zeggen dat het goed gaat, vragen ze verschrikt: ‘Hij komt toch niet naar huis?’ Ik klop bij hem aan. Meteen zwaait de deur open en Sjoerd schreeuwt in mijn gezicht: ‘Wat moet je nou?’ Een andere patiënt loopt langs, kijkt lachend naar hem en tikt op zijn voorhoofd. Het kan hem niet schelen of Sjoerd dat ziet. De meeste patiënten vinden het stiekem wel leuk als de boel uit de hand loopt. ‘Godverdomme!’, roept Sjoerd naar hem. ‘Ik breek je beide poten, achterlijke mongool.’ Dan kijkt hij naar mij. ‘En wat sta jij hier nou te koekeloeren? Tief toch lekker op, man.’ De patiënt die naast hem woont, begint seksgeluiden te maken: ze kreunt luid en bonkt de rand van haar bed ritmisch tegen de muur. Een paar deuren verderop zet iemand keihard de radio aan. Hoe meer herrie Sjoerd maakt, hoe meer herrie de anderen maken. ‘Ga je mee?’, vraag ik. ‘Bij mij is het heel rustig.’ Hij kijkt me aan. ‘En ik heb Monatoetjes.’ Hij gaat mee. In de gang tegenover de medicatiekamer staan een paar stoelen. ‘Ga hier maar zitten’, zeg ik. ‘Ik ga je toetje halen.’ ‘Wil je ook een paar lege A4’tjes voor me meenemen uit het kopieerapparaat?’, vraagt hij. In de deuropening van de medicatiekamer controleer ik de medicatie voor morgen, zo kan ik Sjoerd mooi een beetje in de gaten houden. Hij zit druk te schrijven en te tekenen en kijkt af en toe peinzend naar het plafond. Intussen lepelt hij zijn bakje pudding leeg. Hij houdt een A4’tje omhoog. ‘Draaiend Koninkrijk der Universum’, staat erop. Die naam heeft hij bedacht voor het nieuwe koninkrijk: Sjoerd verwacht dat het overal vrede wordt als alle landen bij hetzelfde koninkrijk horen. Voor de zekerheid betrekt hij het hele universum erbij. Even later houdt hij weer een A4’tje omhoog. Er staat: ‘Prie-prie’. Een woord dat hij net heeft bedacht. ‘Wat betekent dat?’ ‘Het is een groet. Als jij naar je werk gaat, kun je bijvoorbeeld zeggen: ik ga naar mijn werk, de mazzel en prie-prie.’ In het Draaiend Koninkrijk der Universum spreekt iedereen dezelfde taal en Sjoerd moet die taal maken. ‘Dat is heel moeilijk. Ik heb al een heleboel nieuwe woorden, maar het is nog geen taal.’ ‘Je zou kunnen kijken naar de universele eigenschappen van gesproken talen’, zeg ik. ‘Alle talen bestaan uit klanken waarmee je woorden kunt maken, die je kunt combineren om zinnen te maken. En alle talen hebben klinkers en medeklinkers.’ Ik vertel hem ook over het bouba/kiki-effect: als mensen een vorm met rondingen en een puntige vorm de naam bouba of kiki moeten geven, dan noemen de meeste mensen de ronde vorm bouba en de puntige vorm kiki. Er is dus een verband tussen klank en vorm, en dat is ook iets om rekening mee te houden. Sjoerd kijkt me glazig aan. ‘Anders doen we gewoon Engels’, zegt hij. ‘De meeste mensen spreken toch al Engels. Engels is de meest gesproken taal.’ Dat is niet waar – Mandarijn is de meest gesproken taal – maar laat ik het niet nog ingewikkelder maken. Hij begint weer driftig te schrijven. Op het volgende A4’tje dat hij omhooghoudt, staat: ‘Turning Kingdom of Universe’. Hij schrijft het nog twee keer over en klikt dan de dop op zijn pen en glimlacht tevreden. ‘Morgen stuur ik het naar de overheid.’ Morgen begint dit weer van voor af aan. Morgen bedenkt hij nieuwe namen, andere woorden en betere ideeën, maar voor nu is hij klaar. Nu kan hij gaan slapen. ‘Doeidoei’, zegt hij. ‘Slaap lekker, Sjoerd.’ ‘Prie-prie.’ Thomas van der Meer is schrijver en werkt in een psychiatrische kliniek. Hij schrijft om de week een wisselcolumn met Arie Elshout. De namen in deze column zijn gefingeerd en sommige details zijn aangepast.||https://www.volkskrant.nl/columns-opinie/sjoerd-verwacht-dat-het-overal-vrede-wordt-als-alle-landen-bij-hetzelfde-koninkrijk-horen~ba059d6b/
2022-08-14||Midden in de zomer duikt de vogelgriep nog steeds regelmatig op, nu weer in de Gelderse Vallei||Binnen de 1-kilometerzone rond het bedrijf in Lunteren liggen nog zeven andere pluimveebedrijven. Ook de dieren daar worden uit voorzorg afgemaakt om verdere verspreiding te voorkomen. Lunteren ligt in de Gelderse Vallei, een gebied waar veel grote pluimveebedrijven dicht bij elkaar liggen en waar het risico dat het virus zich van bedrijf naar bedrijf verspreidt dus groot is. De Nederlandse Voedsel- en Warenautoriteit gaat daarom bij de 30 andere pluimveebedrijven binnen drie kilometer van het besmette bedrijf onderzoeken of het virus ook daar aanwezig is. De dieren op die bedrijven worden de komende twee weken intensief gemonitord. Voor de 235 andere bedrijven in de 10-kilometerzone geldt een vervoersverbod. Sinds oktober vorig jaar geldt in Nederland een ophokplicht voor pluimvee om verspreiding van de vogelgriep tegen te gaan. Eind juni trok minister Henk Staghouwer (Landbouw, Natuur en Voedselkwaliteit) die maatregel voor enkele regio’s in, maar in de Gelderse Vallei is hij nog steeds van kracht. ‘De situatie is zorgelijk, zeker met een besmetting in een pluimveerijk gebied zoals de Gelderse Vallei heeft dit voor velen een enorme impact’, reageert Staghouwer. De uitbraak in Lunteren is al de vijfde uitbraak van vogelgriep in de afgelopen drie weken. Eerder werden bij uitbraken op drie bedrijven in Dalfsen en een in Minnertsga ruim 350 duizend dieren afgemaakt. Dat vogelgriep tijdens het zomerse broedseizoen nog in Nederland voorkomt is hoogst uitzonderlijk. Normaal gesproken nemen trekvogels het virus mee als ze in de herfst en het voorjaar Nederland aandoen. Maar in het afgelopen vogelgriepseizoen – het ergste ooit in Europa – zijn ook veel standvogels, die het hele jaar door in Nederland blijven, besmet geraakt. Die vogels brengen het virus ook in het zomerseizoen naar pluimveebedrijven. Een van de uitbraken in Dalfsen is waarschijnlijk veroorzaakt door een besmette ooievaar, zo schreef minister Staghouwer vorige week aan de Tweede Kamer. Dat ook ooievaars nu besmet raken met de vogelgriep noemde hij ‘verontrustend’, omdat de dieren in grote delen van Nederland voorkomen. De ooievaar is bovendien de laatste in een reeks vogelsoorten die dit jaar voor het eerst besmet zijn geraakt met de vogelgriep. In juni vielen in een Zeeuws natuurgebied bijvoorbeeld de sternen bij bosjes uit de lucht door het virus, en stierf een zeldzame jonge zeearend aan de vogelgriep. Doordat de vogelgriep steeds nieuwe soorten weet te besmetten, wordt het steeds lastiger om het virus buiten de deur te houden of in te dammen. ‘De ontwikkeling van de vogelgriepepidemie is niet voorspelbaar en dat brengt veel onzekerheid met zich mee, die ik niet weg kan nemen’, schrijft Staghouwer. Wel wordt er ondertussen gewerkt aan een vaccin dat zowel sterfte als verspreiding van het virus zou moeten voorkomen.||https://www.volkskrant.nl/nieuws-achtergrond/midden-in-de-zomer-duikt-de-vogelgriep-nog-steeds-regelmatig-op-nu-weer-in-de-gelderse-vallei~b1bdfcea/
2022-08-14||Ingezonden brieven: Wie meer water gebruikt, betaalt fors meer ||Ongeacht je mening over internationale politiek of over het klimaat: vrijwel iedereen zal proberen om energie te besparen, simpelweg vanwege de prijzen van gas, stroom en brandstof. Met waterbesparing is dat heel anders: een kuub water kost nog geen 2 euro. Voor veel mensen niet echt een reden om de tuin niet te besproeien, het zwembadje niet te vullen of de auto niet te wassen. Nu is water voor ons wel een soort basisbehoefte. Het lage tarief is daarom wel gewenst. Maar misschien zouden we een kleine verandering moeten doorvoeren. Het lijkt me redelijk om een gemiddeld gebruik vast te stellen. Zit je daar onder, dan betaal je het normale tarief. Zit je er echter boven, dan betaal je voor het meerdere een (behoorlijk) hoger tarief. Ik denk dat het gaat helpen. Overigens zou dit bij gasverbruik niet werken, want je hebt nu eenmaal slecht geïsoleerde en te isoleren huizen. Daar is vaak niet zo maar iets aan te doen. Bij water echter, bedien je echt zelf de kraan.René Sieders, Apeldoorn ‘Als zelfstandigen in de problemen komen, belanden ze in de bijstand waar ze zelf niet aan hebben meebetaald’, beweert oud-topambtenaar Hans Borstlap in het artikel over zzp’ers. Hij vindt dat ‘maatschappelijk ongewenst’. Maar hij praat onzin. Als zzp’er betaal ik wel degelijk mee aan de bijstand. Die wordt namelijk bekostigd uit belastingen die ik netjes betaal. Zo lever ik ook mijn bijdrage aan de AOW of de Wlz. En ik draai zelf op voor de inkomensafhankelijke bijdrage voor de zorgverzekering, 5,5 procent van de belastbare winst - geen baas die dat voor me doet. Het enige waar ik niet voor betaal zijn de werknemersverzekeringen, zoals tegen werkloosheid of arbeidsongeschiktheid en ik snap heel goed dat ik in dat geval geen recht heb op een uitkering (daarom ben ik er privé voor verzekerd). Hans, zullen we afspreken dat je ophoudt met het doen van tendentieuze uitspraken? Annemarie Stel, Leiden Michael Lentze (Federatie Nederlandse Indiërs) vindt dat ‘Indonesië eerst maar eens verontschuldigingen moet aanbieden voor het gepleegde geweld tegen Nederlanders tijdens en na de Tweede Wereldoorlog’. Dat is - mutatis mutandis - vinden dat ‘Nederland eerst maar eens zijn verontschuldigingen moet aanbieden aan Duitsland voor het geweld tegen Duitsers in Nederland tussen 1940 en 1945’. Wim Baltussen, Eindhoven Mooie foto’s van de vier Zweden met hun zwarte nekairbag. ‘De hovding vindt vooral aftrek bij vrouwen die beschermd willen zijn in het verkeer maar een hekel hebben aan een helm omdat die hun kapsel verwoest’, lees ik. Daar kan ik me iets bij voorstellen. Maar wat ik niet begrijp is dat Lotta oortjes draagt en Tommy met koptelefoon op fietst. Als je echt bezorgd bent over de veiligheid wil je verkeer om je heen niet alleen zien maar ook horen. Levensgevaarlijk, je oren afschermen. Heleen den Beer Poortugael, Soest Deze zomer laat opnieuw zien hoe dringend het is actie te ondernemen tegen klimaatverandering, niet in de laatste plaats door minder te vliegen, staat er in het Commentaar. Helemaal eens. Raar om dan twee pagina’s verder een advertentie te zien: ‘Van de Volkskrant speciaal voor u: 7-daagse vliegreis naar de Côte d’Azur’. Perfecte illustratie waarom het maar niet wil lukken met die gedragsverandering. Bertie van der Linden, Amsterdam Ik ben het volledig eens met Mathijn van Zon als hij zegt dat zijn kleine groene paradijs in de doorgaans versteende straat gekoesterd moet worden. En wat betreft het niet sproeien: wij (huishouden twee personen) kiezen ervoor om zo weinig mogelijk water te gebruiken bij onze dagelijkse bezigheden en sparen zo water uit voor onze tuin, ook een oase in een straat die voor een groot deel bestaat uit ‘graftuinen’. Afgelopen jaar verbruikten wij met zijn tweeën 42 kubieke meter water, (inclusief tuin en vijver) waar het gemiddelde verbruik voor twee personen volgens Nibud 93 kubieke meter is. Ook ik voel me dus op geen enkele manier bezwaard om mijn planten van extra water te voorzien als ze dat nodig hebben. Het komt het leven in de straat alleen maar ten goede. En ik hoop echt, dat steeds meer mensen de noodzaak van vergroening inzien. Truus te Winkel, Apeldoorn Na jaren gegrasduind te hebben in spirituele en filosofische literatuur, heb ik eindelijk antwoord gevonden op de vragen die me al zo lang bezighielden. Bestaat God? Antwoord: nee, het is de mens die God heeft geschapen. Wat was er voor de oerknal? Antwoord: niets, en uit dit niets is alles voortgekomen. Dank u, verlichte wetenschappers, voor zo veel wijsheid, mijn honger naar kennis is voorgoed gestild. John van der Horst, Beek||https://www.volkskrant.nl/columns-opinie/ingezonden-brieven-wie-meer-water-gebruikt-betaalt-fors-meer~b7e96b53/
2022-08-14||Deze dierenrechtenpleitbezorger gaat graag op tv in gesprek met LTO||Kees de Jong, voorzitter vakgroep Pluimveehouderij van LTO, stelde vorige week in praatprogramma Op1 graag in gesprek te gaan met activisten die willen filmen wat er in megastallen gebeurt en dieren willen bevrijden. De lobbyorganisatie veroordeelt ‘acties die buiten de wet vallen’. Frappant dat LTO de wet opeens zo belangrijk vindt, terwijl ophitsing vanuit de veelobby een man het leven kostte toen boerensteunbetuigers stil gingen staan op de snelweg. Het moge duidelijk zijn waarom LTO de media opzoekt met krokodillentranen over met smartphones gewapende dierenactivisten. LTO leidt op deze wijze de aandacht af van de gewelddadige acties van hun eigen vleessector. De activisten die de wereld willen laten zien wat dieren wordt aangedaan in de nachtmerrie van ons voedselsysteem staan daar niet alleen in. Minstens 170 duizend Nederlanders zijn vegan, wat betekent dat ze principieel tegen dierenmishandeling zijn, en dus dieren niet opeten of op andere wijze gebruiken. Dit zijn vijf keer zoveel mensen als er veehouders zijn in ons land. Waarom wordt de veehouderij zo buitensporig sterk vertegenwoordigd in de media en waar is het tegengeluid? LTO had Op1 makkelijk kunnen vragen om een gesprekspartner die graag de dieren van een stem voorziet. Maar de veelobby wil natuurlijk helemaal niet in gesprek gaan. De veelobby framet deze mensen liever en legt ze graag het zwijgen op. Presentator Maxim Hartman waagde het een tijdje terug in praatprogramma Renze tegen een veehouder te zeggen dat er geen grondrecht is om boer te zijn en dat bepaalde handelwijzen gewoonweg moeten stoppen als de samenleving dat wil. Ik kwam Hartman recent tegen en sprak bewondering uit voor zijn moed. Hij waardeerde mijn compliment, maar vroeg direct erna of ik hem ook kwam helpen wanneer de dreigende veeboeren hem kwamen opzoeken. Veehouders maken mensen die kritiek uiten op de veehouderij blijkbaar het liefst met de grond gelijk. Je moet wel van zeer goede huize komen om je, zoals Jan Paternotte doet, niet van de wijs te laten brengen door bedreigingen en intimidaties van veehouders en hun lobby. Het meest ironische is nog wel hoe LTO zich opeens bekommert over het zogenaamde leed dat activisten dieren zouden bezorgen. Dieren in krappe hokken en kooien stoppen waar ze nooit het daglicht zullen zien, is kennelijk geen leed toebrengen. Biggetjes hun staartjes afbranden is geen geweld, alsmede kalveren hun hoorns eraf branden. En jonge biggetjes doodslaan tegen een betonnen vloer, omdat ze te zwak zijn om winst op te leveren voor de veehouder, is als je het LTO vraagt vast een uiterst humane behandeling. Koeien die tussen rekken worden vastgezet en vervolgens een arm in zich krijgen gestoken om ze zwanger te maken, is natuurlijk ook in geen enkel opzicht een schending van lichamelijke integriteit. Ik snap het. Want dit is immers allemaal legaal en vindt plaats binnen de huidige juridische kaders die mede door LTO tot stand zijn gekomen. Dat de veelobby nota bene het filmen van geweld tegen dieren als geweld framet, wordt verklaard door het feit dat hun eigen businessmodel niet kan bestaan zonder grootschalig geweld jegens dieren. Of zoals columnist Elfie Tromp het verwoordt: ‘Geweld is genormaliseerd in de veehouderij. Je breekt de wil van een ander wezen voor je eigen gewin. Het is deel van het businessplan.’ Om de aandacht van hun eigen systemische geweld tegen soorten anders dan de mens af te leiden, framet de veelobby millennials die met een smartphone een stal binnengaan vakkundig als ‘extremisten’. De veehouders zouden de vernieuwde visie van het kabinet en het megafonds van 25 miljard euro dat hiervoor beschikbaar is, kunnen zien als verlossing uit een wreed productiesysteem. Maar in plaats daarvan proberen de veehouders, de industrie erachter en hun nietsontziende lobby de wil te breken van iedereen die hun businessmodel in de weg staat. Bij minister Van der Wal staat inmiddels zelfs een mobiele politiepost en gepantserde draaihekken die haar gezin moeten beschermen tegen geweldsbedreigingen uit de veesector. Ik neem graag de uitnodiging van LTO aan om in gesprek te gaan. Maar dan wel op tv en niet veilig achter de schermen. Het lijkt me hoognodig dat publieke debatten over dit onderwerp niet langer zo door één belangengroep worden gedomineerd. Dat doen we immers bij andere maatschappelijke discussies ook niet. Ik kijk er daarom naar uit met LTO (of elke andere veelobbyorganisatie) publiekelijk in debat te gaan, zodat de kijker goed kan afwegen wat nu eigenlijk extreem of normaal is. Laten we het eens hebben over wat er zich echt afspeelt in de megastallen, fokbedrijven en slachthuizen. Dat moet LTO toch kunnen als de veesector inderdaad zo vredelievend is.||https://www.volkskrant.nl/columns-opinie/deze-dierenrechtenpleitbezorger-gaat-graag-op-tv-in-gesprek-met-lto~b8965ab9/
2022-08-14||‘Russen houden MH17-verdachte Girkin tegen op weg naar het front bij Cherson’||Zijn aanhouding door Russische troepen is niet officieel bevestigd. Maar de foto, het paspoort dat hij bij zich droeg, en een citaat van zijn eigen Telegramaccount zijn aanwijzingen dat het bericht zou kunnen kloppen. Girkin, ook bekend als Igor Strelkov, zou op weg zijn gegaan naar het front om daar zelf te gaan vechten, omdat hij vindt dat de Russen er maar een rommeltje van maken. Hij is het al een tijd niet eens met de aanpak van Poetin, die volgens hem niet doortastend genoeg zou zijn. Hij vreest dat zelfs de in 2014 veroverde Krim straks verloren zal gaan. Girkin, oftewel Strelkov, een oud-officier van de Russische geheime dienst FSB, kwam voor het eerst in het nieuws in 2014. Toen voerde hij de troepen van de afvallige ‘Donetsk Volks Republiek’ (DNR) aan in het oosten van Oekraïne. In Den Haag wordt hij beschouwd als een van de hoofdverdachten voor het neerschieten van MH17 met een Russische Buk-raket. Het Openbaar Ministerie eiste daarvoor eerder dit jaar levenslang tegen hem. Rusland heeft nooit gereageerd op Nederlandse verzoeken om zijn uitlevering. Nog geen maand geleden publiceerde de onderzoeksgroep Bellingcat bewijzen dat Girkin in de jaren 2014-2016 een door de FSB verstrekt paspoort onder de naam Runov had gebruikt. Datzelfde paspoort zou hij nu bij zijn aanhouding bij zich te hebben gehad. Girkin laat weten dat hij niet in een cel zit. Hij lijkt zijn plan om naar het front te gaan in ieder geval te hebben opgeschort. Op zijn persoonlijke Telegramaccount schrijft hij, dat hij ‘zeker naar het front gaat, maar nu even niet’.||https://www.volkskrant.nl/nieuws-achtergrond/russen-houden-mh17-verdachte-girkin-tegen-op-weg-naar-het-front-bij-cherson~b4ea1753/
2022-08-14||Vissterfte in de Oder houdt Polen en Duitsland bezig||Dode vissen zijn nu in Duitsland waargenomen in en langs de hele Oder, van de deelstaat Brandenburg tot Mecklenburg-Vorpommern, waar de Oder in de Oostzee uitmondt. De bevolking is op het hart gedrukt om elk contact met het water te vermijden, en zeker niet te gaan vissen of zwemmen. De dode vissen werden vrijdag voor het eerst gezien. Ze dreven vanuit Polen Duitsland in. Meteen werd aangenomen dat een giflozing de oorzaak moest zijn, en al gauw deed het gerucht de ronde dat het om een lozing van het ook voor mensen uiterst gevaarlijke kwik zou gaan. Zaterdag meldde de Poolse minister van Milieuzaken, Anna Moskwa, echter dat kwik als oorzaak kon worden uitgesloten. Dat zou zijn gebleken uit laboratoriumproeven op dode vissen. Wel werd een verhoogd zoutgehalte in het water gemeten, maar dat zou niet de enige oorzaak voor de sterfte zijn. De minister van Milieu van Brandenburg, Axel Vogel, zei volgens de Duitse zender ZDF ‘dat volgens de laatste bevindingen meer dan één factor heeft geleid tot de vissterfte.’ Het verhoogde zoutgehalte zou onderdeel zijn van een ‘samenloop van oorzaken’. De voorbijdrijvende vissen hebben geleid tot politieke ruzie tussen de regionale milieuministers en de bondsminister van Milieu, Steffi Lemke. Zij zou volgens haar collega’s in Brandenburg en Meckelenburg-Vorpommern weinig tot niets hebben ondernomen. Lemke kwam vrijdagavond een kijkje nemen in Frankfurt aan de Oder, en gaf toen toe dat de coördinatie met haar Poolse ambtgenoot te wensen overliet. Zij betichtte op haar beurt de Polen ervan dat ze te laat in actie waren gekomen. Brandenburg had al de eerste laboratoriumtests gedaan toen Polen nog moest beginnen. Het hele weekeinde zijn er monsters onderzocht. De eerste resultaten van die laboratoriumonderzoeken worden maandag verwacht. Polen gaat vooralsnog uit van een illegale lozing in de rivier. De Poolse autoriteiten hebben een beloning van 210 duizend euro uitgeloofd voor informatie die leidt tot aanhouding van de daders. De Poolse premier, Mateusz Morawiecki, heeft beloofd de verantwoordelijken te zullen pakken. ‘We zullen de schuldigen vinden en de daders van dit milieumisdrijf − wat het waarschijnlijk is − straffen.’ In Brandenburg zijn zondag ploegen aan de slag gegaan om de dode vissen op te ruimen. Volgens een lokale bestuurder verwachten ze ‘tonnen dode vis’ uit het water te halen.||https://www.volkskrant.nl/nieuws-achtergrond/vissterfte-in-de-oder-houdt-polen-en-duitsland-bezig~b3510627/
2022-08-14||Neergestoken Salman Rushdie van beademing af, praat weer en ‘maakt zelfs grapjes’||Rushdies zoon Zafar zei zondag namens de familie ‘buitengewoon opgelucht’ te zijn dat zijn vader van de beademing was gehaald en in staat was ‘een paar woorden te spreken’. ‘Ofschoon zijn levensveranderende verwondingen ernstig zijn, is zijn gebruikelijke stoere en tegendraadse gevoel voor humor nog intact.’ Twee dagen na de aanslag ligt Rushdie nog altijd in het ziekenhuis, met ernstige verwondingen. Maar de auteur van De duivelsverzen is weer aanspreekbaar. Het persbureau Associated Press citeerde een tweet van collega-schrijver Aatish Taseer, die zaterdagavond ook al meldde dat Rushdie zijn gevoel voor humor nog had. Rushdie werd vrijdag neergestoken op het moment dat hij een lezing wilde gaan geven in het stadje Chautauqua in het westen van de staat New York. Een man sprong het podium op en stak hem diverse keren, onder meer in zijn nek en zijn buik. Zijn literair agent Andrew Wylie meldde vrijdagavond dat Rushdie niet meer kon spreken, zijn lever beschadigd was, de zenuwen van een arm waren doorgesneden en hij waarschijnlijk een oog zou kwijtraken. Rushdie wilde net naar het spreekgestoelte lopen toen hij en zijn interviewer Henry Reese werden aangevallen. Een agent die aanwezig was om Rushdie te beschermen, trok de aanvaller meteen van de schrijver af. Ook toeschouwers snelden toe, onder wie een arts, die het bloeden stelpte in afwachting van een traumahelikopter die Rushdie naar het ziekenhuis zou brengen. Zafar Rushdie zei de mensen uit het publiek die zijn vader te hulp kwamen erg dankbaar te zijn. Ook bedankte hij voor de goede zorgen van politie en artsen, en voor alle blijken van liefde en steun die Rushdie vanuit de hele wereld had gekregen. De vermoedelijke dader, door de politie geïdentificeerd als de 24-jarige Hadi Matar uit de stad Fairview, werd ter plekke overmeesterd en gearresteerd. Hij wordt vastgehouden voor een gewapende aanval en poging tot doodslag, zo heeft het lokale Openbaar Ministerie laten weten. Volgens de aanklagers heeft Matar de aanslag doelbewust en met voorbedachten rade gepleegd. Matar zelf zegt onschuldig te zijn, zo verklaarde zijn advocaat zaterdag tegen de rechter toen zijn cliënt werd voorgeleid, in zwart-witte gevangeniskleding en met een mondkapje op. Over het motief van de dader is nog niets bekendgemaakt. De politie, de FBI en het OM onderzoeken dat nog. Over Matar is weinig meer bekend dan dat zijn ouders uit Libanon komen, en dat hijzelf in de Verenigde Staten is geboren. Op zijn Facebookpagina zou hij een foto hebben geplaatst van de Iraanse leider ayatollah Khomeini, die meer dan dertig jaar geleden een prijs op het hoofd van Rushdie heeft gezet. Ook zou uit teksten blijken dat Matar sympathiseerde met diens sjiitische gedachtengoed en met de Iraanse Revolutionaire Garde. Rushdie leefde al tientallen jaren met de dreiging van een islamitische aanslag. In 1989, na het uitkomen van Rushdies boek De duivelsverzen, vaardigde Khomeini een fatwa tegen de schrijver uit en zette een beloning van 3 miljoen dollar op zijn hoofd. De fatwa gold ook voor Rushdies uitgevers. Veel moslims vonden de roman, waarin Rushdie onder meer speelt met alternatieve verhalen over het ontstaan van de islam, beledigend voor de Koran. Er waren felle demonstraties waarbij zijn boek werd verbrand, in sommige landen werden De duivelsverzen verboden, winkels werden aangevallen, Rushdies Japanse vertaler Hitoshi Igarashi werd vermoord en zijn Noorse uitgever William Nygaard werd neergeschoten, maar in de loop der jaren luwde de opwinding. De fatwa, inclusief het beloofde bedrag, is nooit ingetrokken. Vanwege de dreiging moest Rushdie jarenlang zijn verblijfplaatsen geheim houden en werd hij bij optredens steevast omringd door bodyguards. Maar gaandeweg werd de beveiliging minder en uiteindelijk kon Rushdie, die in 2000 naar de Verenigde Staten verhuisde, zelfs weer een min of meer normaal leven leiden. Volgens zijn nieuwe Nederlandse uitgever Mizzi van der Pluijm heeft Rushdie zichzelf aan de druk ontworsteld: ‘Hij heeft ontzettend veel moeten doen om onder die fatwa uit te komen, hij heeft voor zichzelf een leven afgedwongen dat voor hem leefbaar was. Hij is altijd stoer geweest in hoe hij ermee omging, hij is nadrukkelijk blijven schrijven, blijven optreden, want als je dat niet doet, hebben zij gewonnen, zei hij.’ ‘En nu dit’, zegt Van der Pluijm. ‘Nu is de grote vraag: als hij dit overleeft, hoe leef je dan verder? Dit moet afschuwelijk zijn.’ Rushdie brak als schrijver door met zijn roman Midnight’s Children, waarmee hij in 1981 de Booker Prize won. Sinds de fatwa bleef Rushdie contacten onderhouden in de literaire wereld en maakte hij talloze reizen. Hij werd een van de meest prominente voorvechters van het vrije woord en liet zich zo weinig mogelijk hinderen door de dreiging die altijd boven zijn hoofd hing. Ook met Nederlandse schrijvers, onder wie Adriaan van Dis, had hij regelmatig contact. Van Dis zette zich in het Rushdie Defence Comittee Nederland jarenlang in voor Rushdie. Van Dis toonde zich vrijdagavond in een reactie in het AD ontzet door de aanslag: ‘Er blijkt toch nog een gek rond te lopen die even 3 miljoen dollar wil vangen.’ Rushdies moed en onverzettelijkheid keerden steeds terug in de talloze verbijsterde reacties op de aanslag. Ook de Amerikaanse president Joe Biden toonde zich geschokt door wat hij een ‘wrede aanval’ noemde. De president roemde Rushdies onverzettelijkheid ondanks alle dreigementen: ‘Waarheid. Moed. Veerkracht. De mogelijkheid om zonder angst ideeën te delen. Dit zijn de bouwstenen van iedere vrije en open samenleving’, aldus Biden.||https://www.volkskrant.nl/nieuws-achtergrond/neergestoken-salman-rushdie-van-beademing-af-praat-weer-en-maakt-zelfs-grapjes~b74a6231/
2022-08-14||Minstens acht gewonden bij aanslag in Jeruzalem, dader opgepakt||Van de acht slachtoffers verkeren er twee in kritieke toestand, waaronder een zwangere vrouw die in haar buik werd geraakt. Haar baby is in het ziekenhuis via een keizersnede ter wereld gebracht en verkeert in ernstige maar stabiele toestand, meldt The Jerusalem Post. Vier van de slachtoffers zijn volgens Israëlische media Amerikaanse staatsburgers, orthodoxe Joden uit New York. De bus kwam vanaf de Klaagmuur, een heilige plek voor Joden. Aangezien de aanslag plaatsvond aan het einde van de sjabbat, zat de bus vol met mensen die bij de Klaagmuur hadden gebeden. Volgens de buschauffeur opende de schutter het vuur toen de bus stopte bij de halte voor het Graf van Koning David, net buiten de Oude Stad. ‘Op dat moment begon het schieten. Ik zag buiten twee mensen vallen en binnen twee mensen bloeden. Iedereen was in paniek’, zei hij tegen verslaggevers. De politie sloot daarop de volledige Oude Stad af en blokkeerde de toegang tot de Klaagmuur. Politiehelikopters cirkelden boven de stad en de politie zocht in de Palestijnse wijk Silwan, ten zuiden van de Tempelberg, naar de dader. Na een klopjacht van zes uur gaf die zich zelf aan bij een politiebureau, zo meldt een woordvoerder van de politie aan Israëlische media. Over de identiteit van de verdachte zei de politie niets, maar volgens Israëlische media gaat het om een 27-jarige Palestijn uit Oost-Jeruzalem. De Israëlische premier Yair Lapid liet in een verklaring weten mee te leven met de slachtoffers. ‘Jeruzalem is onze hoofdstad en een toeristisch centrum voor alle religies’, zei hij. ‘Mensen die ons kwaad willen doen, moeten weten dat ze een prijs zullen betalen voor elk kwaad dat onze burgers wordt aangedaan.’ De aanslag is nog niet opgeëist door een van de Palestijnse terreurgroepen. Een woordvoerder van Hamas, dat de dienst uitmaakt op de Gazastrook, noemde het wel ‘een natuurlijke reactie op de bezetting, de kolonisten en hun dagelijkse misdaden tegen Palestijnen’. Het is de laatste maanden onrustig in de regio. In Israël vielen sinds maart negentien doden bij aanvallen. Meer dan vijftig Palestijnen werden de afgelopen maanden gedood bij Israëlische operaties in de Westelijke Jordaanoever. Vorige week bestookten Israël en de Islamitische Jihad elkaar met raketten van en naar Gaza. Daarbij vielen minstens 49 Palestijnse doden. De wederzijdse lucht- en raketaanvallen in Gaza staakten vorige week zondag, nadat Egypte een wapenstilstand bemiddelde.||https://www.volkskrant.nl/nieuws-achtergrond/minstens-acht-gewonden-bij-aanslag-in-jeruzalem-dader-opgepakt~b416994d/
