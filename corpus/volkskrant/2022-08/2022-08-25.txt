2022-08-25||De Volkskeuken: Venkel tonnato||De oude Grieken vernoemden de venkel naar Marathon, waar de groente kennelijk op het veld had gestaan toen ze de Perzen daar hadden verslagen. De Romeinse soldaten die Britannia bezet hielden, bliefden ook daar venkel en olijven. En wat wilde Karel de Grote in de moestuin van al zijn paleizen hebben? Precies. Over venkel zijn zoveel historische verhaaltjes te vinden, dat ik er uit opmaak dat de groente al duizenden jaren geliefd moet zijn. Daarom is het toch jammer dat-ie er in mijn eigen supermarkt altijd zo verpieterd bij ligt. Zo sneu en dor zien de knollen eruit, dat een meevoelende vulploegmedewerker ze vaak alvast maar bij de vergeten groenten heeft gelegd. Daarom vandaag een recept ter promotie van de venkel. Want of ik ’m nou fijnsnijd en eet als salade, stoof of rooster met wat geraspte parmezaan, venkel is altijd lekker. Vandaag maak ik er tonijnmayonaise bij. De saus die we kennen van de vitello. Maar finocchi tonnati zijn ook heerlijk. Ik kwam dit Italiaanse recept, waarvan verschillende versies te vinden zijn, op het spoor omdat ik in een Rotterdamse osteria rauwe venkelcrudités met tonijnmayo at. De zoete anijssmaak van de venkel combineerde fantastisch met de volle hartigheid van de saus. Om er een completer gerecht van te maken, rooster ik de venkel eerst. Net zo lekker als de crudités. Want venkel stelt nooit teleur. 2 grote venkels 145 g tonijn uit blik, uitgelekt 3 ansjovisfilets uit blik, fijngehakt 1 theel. mosterd 2 eierdooiers 1 eetl. kappertjes + extra 1 theel. citroensap 200 ml zonnebloemolie Verwarm de oven op 200 graden (hetelucht). Pel de buitenste laag van de venkelknol. Snijd de steeltjes en het groen weg, maar bewaar het groen. Snijd het bruine randje aan de onderkant zo dun mogelijk af. Zet de venkelknol rechtop en snijd hem verticaal in plakken van 1 centimeter dik. Leg in een ovenschaal, besprenkel met olijfolie en rooster ongeveer 30 minuten in de oven tot de plakjes bruine randjes hebben. Controleer of de dikke stukken zacht zijn. Maak de tonijnmayonaise: doe de tonijn, ansjovis, mosterd, eierdooiers, kappertjes en citroensap samen in een keukenmachine. Laat de machine eerst een minuut draaien, en schenk dan de olie er in een flinterdun straaltje doorheen. Als het goed is, krijgt u zo een lobbige saus. Schep een rondje tonijnsaus over ieder bord. Leg de plakken venkel erop. Garneer met extra kappertjes, wat druppels olijfolie en overgebleven venkelgroen.||https://www.volkskrant.nl/beter-leven/de-volkskeuken-venkel-tonnato~b4ba5e52/
2022-08-25||Vakkundig helpt de CPNB-directeur het leesplezier om zeep||‘Kijk naar de verplichte leeslijst’, zei CPNB-directeur Eveline Aendekerk zondag in een item van de NOS over leesbevordering onder jongeren. ‘Als je niet veel leest en je moet Het bittere kruid gaan lezen (…), dan wordt vrij vakkundig het leesplezier eruit geramd.’ Het was bijna knap, in één citaat: refereren aan een verplichte leeslijst die helemaal niet bestaat, de 102-jarige schrijfster Marga Minco schofferen, doen alsof een zeer toegankelijke (en dunne!) klassieker een hermetisch boekwerk is, en met dat ‘vakkundig’ het toch al murw gebeukte veld van docenten Nederlands en andere pleitbezorgers van de schone letteren wegzetten als professionele leespretbedervers. Daags daarna kwamen de excuses. Zoals tegenwoordig wel vaker waren die haast erger dan de miskleun zelf. Als je niet veel leest, en je moet je een weg banen door zoveel halfhartige krompraat over ‘ontstane ophef’ die ‘betreurd’ wordt en ‘nooit mijn intentie’ is geweest, dan weet je zeker dat je nooit meer een letter tot je neemt.||https://www.volkskrant.nl/mensen/vakkundig-helpt-de-cpnb-directeur-het-leesplezier-om-zeep~b14c3c19/
2022-08-25||Staatssecretaris Van der Burg: ‘Een sporthal, een evenementenhal, alles is goed’||Het kabinet kon ook donderdag nog geen oplossing aankondigen voor de overbelasting van het aanmeldcentrum in Ter Apel. Wel hoopt minister De Jonge voor Volkshuisvesting ‘op heel korte termijn’ afspraken te kunnen maken met gemeenten, provincies en veiligheidsregio’s. ‘Het gaat zo niet langer; weet dat we alles doen wat in ons vermogen ligt om de situatie in Ter Apel te keren.’ Staatssecretaris Van der Burg (Justitie en Veiligheid) is al maanden naarstig op zoek naar meer opvanglocaties en naar een tweede aanmeldcentrum, maar die zoektocht vordert nog onvoldoende om te kunnen voorkomen dat in Ter Apel steeds honderden mensen buiten moeten slapen. Burgemeester Schuiling van Groningen – als voorzitter van de Veiligheidsregio verantwoordelijk voor Ter Apel –wil dat er vanaf morgen geen mensen meer buiten de nacht doorbrengen. Van der Burg werkt daar hard aan, benadrukte hij. ‘Ik zoek eigenlijk alles. Het maakt mij op dit moment niet uit, als mensen maar een dak boven hun hoofd hebben. Als het een sporthal is of een evenementenhal, alles is goed.’ De bewindsman is hierover in gesprek met gemeenten en verwacht volgende week meer te kunnen melden over een nieuwe opvanglocatie. ‘We zijn heel ver met het maken van afspraken.’ Hij wil gemeenten liever niet dwingen zoals in Tubbergen. ‘Met dwang schieten we niks op.’ Van der Burg vindt het enerzijds ‘heel erg’ dat Artsen zonder Grenzen (AzG) zich donderdag gedwongen zag om naar Ter Apel af te reizen, maar aan de andere kant zei hij ‘heel blij’ te zijn met de komst van de organisatie. ‘Want het helpt wel om de kwaliteit daar te verbeteren.’ Het ministerie wil ook graag een tent bij het aanmeldcentrum neerzetten voor de mensen, maar de burgemeester van de gemeente Westerwolde, waar Ter Apel onder valt, wil dat niet omdat hij vreest dat er dan geen oplossing komt. Van der Burg zegt het standpunt van de burgemeester wel te begrijpen, maar ‘ik zou het liefst die tent wel gebruiken’. De staatssecretaris kampt met diepe verdeeldheid in zijn eigen regeringscoalitie. De VVD zinspeelt sinds kort op een asielstop om het Centraal Orgaan opvang Asielzoekers wat ademruimte te geven. D66 ziet daar niets in. Die partij vindt dat Van der Burg dwingender mag optreden jegens de gemeenten en zelf opvanglocaties moet aanwijzen, zoals onlangs in Tubbergen. Dat stuit echter weer op bezwaren van het CDA. Die partij vreest dat het draagvlak voor het asielbeleid zo volledig wordt uitgehold.||https://www.volkskrant.nl/nieuws-achtergrond/staatssecretaris-van-der-burg-een-sporthal-een-evenementenhal-alles-is-goed~be2d11ea/
2022-08-25||Applaus na uitschakeling FC Twente in soms idiote sfeer ||De uitschakeling van FC Twente in de play-offs voor de Conference League tegen Fiorentina (0-0, na 2-1 vorige week in Florence) ging gepaard met typerende taferelen van de laatste tijd, als de opleving van het hooliganisme. Vechtende supporters. Traditioneel gooien met bier op het veld. Vuurwerk, door Italianen naar beneden geworpen, tussen supporters van de thuisclub. Provocaties langs de kant. De flippende opa annex trainer Ron Jans, boos op zijn collega Vincenzo Italiano. Nee, een gekkenhuis is een biotoop van rust en normaliteit, voor wie de vergelijking met de Grolsch Veste wil trekken, het grootste bierhuis van de streek. Toen de 90 minuten tegen Fiorentina eindelijk voorbij waren en de adrenaline als in een stoet op huis aan trok, constateerde FC Twente mistroostig dat het Europese optreden beperkt blijft tot vier duels in de voorronde van de Conference League. Dat is op zich jammer voor het elftal van Ron Jans. Twente is een ploeg met talent die meer Europese duels had kunnen benutten om de ontwikkeling een versnelling hoger te laten verlopen. Ja, het had best gekund, zeker één keer scoren, via Vaclav Cerny bijvoorbeeld, kort na rust, na een doorbraak over links van Virgil Misidjan. Of met die kopbal van Joshua Brenet, diep in blessuretijd, fantastisch gered door doelman Terracciano. Maar ja, Fiorentina, dat steeds meer ruimte kreeg om gevaarlijk te zijn in de tegenaanval, dacht ook meermaals aan een doelpunt, bijvoorbeeld toen doelman Lars Unnerstall buiten zijn strafschopgebied op aparte wijze glijdend redde met het hoofd, waarna hij meteen zijn knotje recht deed. Unnerstall, voorheen PSV, weer eens uitblinker bij FC Twente. Ja, opwindend was de avond ondanks de 0-0 zeker, hoewel helaas niet alleen in positieve zin. Net als woensdag in Eindhoven bij PSV was er weer gedoe met supporters, te veel om te negeren. Het voetbal verwordt langzamerhand tot een eigen koninkrijk met aparte wetten en dat is een gevaarlijke ontwikkeling. Voetbal. Zo mooi en meeslepend af en toe, ook donderdag, in de hete lucht boven Enschede, met de fraaie horizon als decor, met langszeilende luchtballonnen, zo’n rustiek contrast met de wervelwind die door het stadion trok. De volle tribunes, het imponerende vlagvertoon op Vak P, waarbij de p kan staan voor patriottisme uit het Twentse land, de oorverdovende zang, de telkens opflakkerende hoop, het gulle applaus ondanks de uitschakeling. En ook: vooraf en tijdens de rust; de muziek. Het kneiterhard gespeelde, raggende gebeuk van volstrekt eentonige house, gekmakend voor wie er niet van houdt en een portie extra adrenaline voor wie toch al opgefokt is. Zo ver verwijderd in elk geval van de basis van voetbal, dat juist draait om tempowisseling, om verschil in ritme. De inzet op het veld, die was dan weer mooi. De totale inzet. Niets viel FC Twente te verwijten, behalve dat de ploeg had moeten scoren. Alles gegeven. Geregeld dichtbij een doelpunt, via Michel Vlap, of via de Griekse invaller Christos Tzolis, een jonge international. Het was alleen net niet genoeg. En na een half uur was daar die knal, een stuk vuurwerk uit het vak van supporters van Fiorentina, hoog in het stadion, naar beneden gegooid, tussen de supporters van Twente. Huiveringwekkend. Het was een schok op de perstribune, laat staan voor wie er dichtbij stond. Even was daar totale verwarring in het stadion, van mensen die zich uit de voeten maakten, een andere plek zochten. Spelers die opkeken. Het was de voortzetting van de ongeregeldheden eerder. Gevechten in het centrum van de stad bij een hotel, de dag voor de wedstrijd, 32 geïdentificeerde tifosi, opgepakt en wel. Een noodverordening voor het centrum donderdag, plus een oproep van Vak P op de website om het stadion tot hel om te toveren, inclusief de bijzondere tip om tegenstanders uit te schelden. De voetballers deden intussen hun uiterste best, vol van opwinding die ook in hun lijven was gekropen. Twente, hartstochtelijk op jacht naar minimaal één treffer. Fiorentina, bedaagd, met soms levensgevaarlijke uitvallen, vaak over de handige voetballer op links, Ricardo Sottil, die vorige week een belangrijke rol speelde in het duel dat uiteindelijk beslissend was. En toen de uitschakeling zich aftekende, was daar opnieuw zo’n stuk vuurwerk, gevolgd door rennende supporters op zoek naar Italianen, de dreiging van een staking, de ongein op het veld ook nu. Nee, het is in zekere zin beter dat het voorbij is. Het dankbare applaus van het thuispubliek, voor de gladiatoren die uitgeteld op de grond lagen, dat was dan wel weer mooi.||https://www.volkskrant.nl/sport/applaus-na-uitschakeling-fc-twente-in-soms-idiote-sfeer~b2d22a19/
2022-08-25||D66-achterban opent tegenaanval na lobby lokale CDA’ers en VVD’ers: ‘Kaag, houd je rug recht!’||De wethouders, gemeenteraadsleden, Statenleden en gewone D66-leden vragen Kaag in een open brief haar rug recht te houden. De ‘bezorgde’ D66'ers vinden dat Kaag en de Tweede Kamerfractie van D66 niet moeten toegeven aan de druk van de coalitiegenoten om het stikstof- en asielbeleid te wijzigen. ‘Wij maken ons zorgen om de verharding van het asieldebat en de uitlevering van ons vrije Nederland aan extreem-rechts’, schrijven de D66-leden. Daarna volgt een rechtstreekse aanval op de landbouwlobby en het vermeende opportunisme van de VVD- en CDA-achterban. ‘Compromis, consensus en samenwerking worden ingeruild voor het recht van de sterkste en de luidste. Deelbelangen krijgen de overhand op het algemeen belang, korte termijn electorale reflexen op lange termijn doorzettingsvermogen. (...) Een deel van de coalitie neigt toe te geven aan de druk. (...) Wij vragen u dan ook in geen geval het regeerakkoord open te breken. (...) Wij rekenen op uw leiderschap en staan achter u.’ De oproep aan Kaag vanuit de D66-gelederen is een tegenreactie op de druk die de achterbannen van VVD en CDA op de coalitie uitoefenen, zegt Joey Koops, een van de initiatiefnemers van de open brief. ‘We zien dat een grote groep VVD-leden een asielstop eist en dat het CDA wil tornen aan het stikstofdoel voor 2030. Voor de zomer verzetten lokale CDA’ers en VVD’ers zich ook al tegen het stikstofbeleid. Kwade en boze reacties krijgen de overhand. Wij voelen de drang daar een positieve, ondersteunende boodschap tegenover te stellen.’ Koops meldt dat de brief niet alleen is bedoeld als steuntje in de rug voor de D66-partijtop, maar ook voor VVD-minister Van der Wal (Natuur en Stikstof) en VVD-staatssecretaris Van der Burg (Asielzaken). ‘Zij houden hun rug recht en proberen onder grote druk het goede te doen’, zegt de fractievoorzitter van D66 in Emmen. De open brief van de D66-achterban, die ook ondertekend is door Europarlementariër Sophie in ’t Veld, zet de verhoudingen in de regeringscoalitie verder op scherp. Lokale CDA’ers en VVD’ers roeren zich al enige tijd in het stikstofdossier. Zij oefenen druk op hun partijleiders uit om de stikstofplannen van het kabinet af te zwakken. Vorige week vrijdag stelde CDA-leider Hoekstra in een kranteninterview dat 2030 als doeljaar voor de halvering van de landelijke stikstofemissies wat hem betreft ‘niet heilig’ is, terwijl dat wel in het regeerakkoord staat. De VVD-achterban eist sinds kort luidkeels een strenger asielbeleid, omdat het kabinet gemeenten anders moet dwingen asielzoekers op te vangen. ‘In het regeerakkoord staat dat Nederland echte vluchtelingen blijft opvangen. Daar past geen asielstop bij’, zegt Koops. Hij zegt er begrip voor te hebben dat coalitieakkoorden soms opengebroken moeten worden. ‘Naar aanleiding van de oorlog in Oekraïne heeft het kabinet extra geld vrijgemaakt voor het leger. Dat stond ook niet in het coalitieakkoord, maar die oorlog kon niemand voorzien. Het ter discussie stellen van de asiel- en stikstofafspraken lijkt echter ingegeven door partijpolitiek. CDA en VVD stellen hun partijbelang boven het landsbelang.’ Meerdere Tweede Kamerleden van D66 hebben volgens Koops al instemmend gereageerd op het appèl vanuit de achterban. ‘Ik heb meerdere appjes gekregen met de boodschap: ‘Wij houden onze rug recht!’’||https://www.volkskrant.nl/nieuws-achtergrond/d66-achterban-opent-tegenaanval-na-lobby-lokale-cda-ers-en-vvd-ers-kaag-houd-je-rug-recht~b5837eab/
2022-08-25||Remco Evenepoel weet wel raad met onbekend terrein in de Vuelta||Remco Evenepoel wist niets van de slotklim in de zesde etappe van de Vuelta, de Pico del Jano. Dat zal voor meer renners het geval zijn geweest: de berg in Cantabrië was voor het eerst in het parcours opgenomen. Hij had alleen de tijdrit verkend die volgende week op het programma staat. Als specialist wil hij daar niks laten liggen. Onbekendheid met het terrein is voor de 22-jarige Belg geen reden om het dan maar niet te proberen. Aan branie en lef heeft de van het talent bulkende ket uit Schepdaal in het Pajottenland geen gebrek. Waar veel klassementsrenners in etappes met aankomsten bergop tot op het laatst wachten om tijdwinst te sprokkelen, trok de troef van Quick-Step Alpha Vinyl donderdag met nog zo’n acht van de twaalf kilometer te gaan onbevreesd ten aanval. Het loonde. Een dubbelslag in het schimmenspel op de mistige en kletsnatte flanken van de piek in het noordwesten van Spanje werd het net niet. De eerder ontsnapte Australiër Jay Vine, rijdend voor Alpecin-Deceuninck nadat hij op de rollenbank een competitie van Zwift won, bleef hem 15 seconden voor. Evenepoel kon zich in de rode leiderstrui steken. Achter hem bleef alleen Enric Mas, de kopman van Movistar, in het spoor. Het slachtoffer met de grootste statuur van de Vlaamse dadendrang was drievoudig Vuelta-winnaar Primoz Roglic van Jumbo-Visma. Hij staat nu vierde in het klassement, op één minuut van Evenepoel. Die noemde zijn machtsgreep ‘een van de beste prestaties die ik ooit heb laten zien op de fiets’. Het was vooraf niet eens het plan geweest. Hij besloot te versnellen toen hij zag dat nogal wat kopmannen al vroeg op de klim geïsoleerd zaten. ‘Ik kon maar beter iets proberen, want ik had de benen vandaag.’ Dat zijn ploeg al op de voorlaatste klim, de Collada de Brenes, met onder anderen wereldkampioen Julian Alaphilippe aan kop van het peloton begon te sleuren, weerspiegelde toch wel ambitie. Op de Pico del Jano was het van de favorieten eerst de Brit Simon Yates die probeerde weg te rijden naar de restanten van een kopgroep van tien renners, maar daarna begon Evenepoel de tegenstand de adem af te snijden. De een na de ander haakte af: Yates, Richard Carapaz, Pavel Sivakov, Jai Hindley. Wilco Kelderman en Thymen Arensman sloten nog bij de geloste renners aan. Die groep liet het vervolgens aan Roglic over om de schade te beperken. Hij werd vijfde, op 1.37 van Vine. De Sloveen was op zichzelf aangewezen. ‘Ik had niet de benen, maar ik ben blijven vechten tot de finish.’ Het is volgens hem nog veel te vroeg om de handdoek te gooien. ‘Het is nog ver, er komen nog meer etappes aan.’ Hoewel hij vorig jaar al de Giro d’Italia reed, beschouwt Evenepoel deze Vuelta als zijn eerste echte grote ronde. Zijn optreden in Italië liep uit op een deceptie. Hij gaf op na de 17de etappe. Na zijn dramatische val in een ravijn in de Ronde van Lombardije in 2020, waarbij hij zijn bekken brak, bleek hij onvoldoende voorbereid. Niettemin bestaan er sindsdien twijfels of hij een wedstrijd van drie weken wel aankan. De hardnekkige mist op de Pico del Jano ten spijt, voor Evenepoel is er donderdag wel iets opgeklaard. Zelfverzekerd: ‘Ik hoop dat er nu een paar vraagtekens weg zijn voor de buitenwereld.’||https://www.volkskrant.nl/sport/remco-evenepoel-weet-wel-raad-met-onbekend-terrein-in-de-vuelta~b4a1233d/
2022-08-25||Ajax treft Liverpool, Napoli en Rangers FC in Champions League||Het vernieuwde Ajax van coach Alfred Schreuder krijgt weinig tijd om ingespeeld te raken. In de groepsfase van de Champions League wachten de komende maanden meteen zware wedstrijden tegen Liverpool, Napoli en Rangers FC. De Amsterdamse ploeg zal op makkelijkere tegenstanders hebben gehoopt, al liggen er tegen alle drie de teams kansen. Liverpool verloor in mei de finale van Real Madrid, maar is dit jaar moeizaam aan het seizoen begonnen. Drie wedstrijden leverden slechts twee punten op, maandag werd nog verloren van Erik ten Hags Manchester United. Twee jaar geleden zat Ajax ook al in de poule met het team van Virgil van Dijk, toen werd twee keer met 1-0 verloren. Napoli eindigde vorig jaar als derde in de Serie A en gaat nu na twee wedstrijden aan kop, maar het team wil nog wel eens een mindere dag hebben. De club uit Zuid-Italië, waar oud-PSV’er Hirving Lozano speelt, zag deze zomer bovendien de sterke verdediger Kalidou Koulibaly naar Chelsea vertrekken. Rangers FC is op papier de minste tegenstander, maar het team van coach Giovanni van Bronckhorst laat voortdurend zien dat ze moeilijk te verslaan zijn. Vorig jaar reikten de Schotten zo tot de finale van de Europa League en woensdag liep PSV zich in de laatste voorronde nog stuk op de taaie ploeg. Tijdens de ceremonie in Istanbul werd ook bekend dat Sarina Wiegman dit jaar, door journalisten en coaches, is verkozen tot de Uefa coach van het jaar in het vrouwenvoetbal. Dat was niet onverwacht nadat ze deze zomer voor de tweede keer de Europese titel pakte. Nu als coach van Engeland, in 2017 lukte het haar al met Nederland. De Haagse kon zelf niet bij de uitreiking zijn, maar liet in een vanaf een Cruyff-court opgenomen video weten zich ‘vereerd’ en ‘nederig’ te voelen. De prijs voor coaches in het mannenvoetbal ging naar Carlo Ancelotti, die met Real Madrid de Spaanse titel en de Champions League won. Zijn spits Karim Benzema werd de Uefa-speler van het jaar, een beloning voor het magistrale Champions League-seizoen van de Fransman. Bij de vrouwen won net als vorig jaar de Spaanse Alexia Putellas, die vanwege een blessure niet deelnam aan het EK maar wel met Barcelona de titel won en de finale van de Women's Champions League haalde. Benzema is ook de grote favoriet voor de Ballon d’Or, die volgende maand wordt uitgereikt. De opzet van die prijs is dit jaar aangepast na kritiek op de zevende gouden bal voor Lionel Messi. De Argentijn won in de zomer met zijn land de Copa América, maar stelde daarna teleur in zijn eerste maanden bij Paris St-Germain. Veel critici vonden dat Robert Lewandonski de prijs meer verdiende. De prijs, waarvoor journalisten de jury vonden, wordt nu niet meer uitgereikt op basis van een kalenderjaar, maar over een regulier voetbalseizoen. De Madrilenen konden ook nog blij zijn met de loting, overwintering moet geen probleem zijn in een poule met RB Leipzig, Sjachtar Donetsk en Celtic. De delegatie uit het Tsjechische Plzen zal ongetwijfeld met wat gemengdere gevoelens terugreizen uit Turkije. In groep C moet FC Viktoria Plzen de schade zien te beperken tegen Bayern München, Barcelona en Internazionale.||https://www.volkskrant.nl/sport/ajax-treft-liverpool-napoli-en-rangers-fc-in-champions-league~b42a0d4f/
2022-08-25||‘Budget Energie is nu de eerste. Maar als de gasprijzen zo hoog blijven gaan andere energiebedrijven ook de rekening verhogen’||Duizenden klanten van Budget Energie schrokken zich afgelopen weken rot toen zij hoorden hoeveel zij maandelijks voor hun energie moeten gaan betalen. Er zijn voorbeelden van mensen die hun maandbedrag binnen enkele maanden zagen oplopen van 200 naar 800 euro. De prijsverhoging is een logisch gevolg van de snel gestegen stroom- en gasprijzen, zegt bestuursvoorzitter Caroline Princen van de Nuts Groep. Budget Energie is een van de merken waaronder de Nuts Groep energie verkoopt aan zo’n 700 duizend klanten en is daarmee in grootte het vierde energiebedrijf van Nederland. Princen luisterde de afgelopen week mee naar de verhalen bij de klantenservice. Die wordt platgebeld. ‘Voor sommige klanten is dit echt een probleem’, zegt ze. ‘We proberen die mensen zo goed mogelijk te helpen.’ ‘Verhogingen van 200 naar 800 euro herkennen wij eigenlijk niet. Althans niet voor klanten die al langer op een variabel contract zaten. Het kan wel voorkomen bij mensen bij wie onlangs hun vaste contract is verlopen. Die hebben dan tot voor kort relatief een erg gunstig tarief gehad, zijn daarna overgegaan naar een veel duurder tarief en krijgen daar nu nog eens een forse verhoging bovenop. Maar gemiddeld genomen hebben we het maandbedrag vanaf september verhoogd met 166 euro. Nog steeds veel, maar wel minder extreem.’ ‘Wij wilden al langer overstappen naar maandtarieven. In de Nederlandse energiemarkt kunnen mensen namelijk altijd overstappen naar een andere aanbieder. Als je dus voor een half jaar energie inkoopt voor je klanten, heb je een probleem als in dat half jaar de gasprijs ineens omlaag gaat. Dan vertrekken je klanten naar andere aanbieders en zit jij met duur ingekochte energie. Dat is een onverantwoord bedrijfsrisico. ‘Begin dit jaar was de gasprijs al historisch hoog en bestond er een groot risico dat die prijs in het voorjaar flink zou dalen. Dus zijn we vanaf dat moment voor onze variabele contracten per maand gaan inkopen. Dat had bij een dalende prijs voordelig kunnen uitpakken voor onze klanten. Alleen zijn door de oorlog in Oekraïne de prijzen niet gedaald maar juist gestegen, zodat we helaas ook hebben besloten om het maandelijkse voorschot flink te verhogen. Wij zijn daarin nu de eerste, maar als deze prijzen aanhouden, krijgen de variabele klanten bij andere aanbieders begin volgend jaar met vergelijkbare prijzen te maken.’ ‘Wij beginnen hier tweeënhalve maand van tevoren met inkopen. Dus onze energieprijs voor oktober ligt ook al vast en die is alweer hoger dan het septembertarief. Daarbij komt dat onze tarieven maandelijks worden aangepast, maar we willen niet elke maand voorschotten bijstellen. We gaan er daarom vanuit dat de oktobertarieven de rest van het jaar doorzetten. Dan moet het maandelijkse voorschot dus nu voor de komende maanden fors omhoog. Mocht de prijs straks ineens hard dalen, dan zullen we de voorschotten natuurlijk wel naar beneden aanpassen.’ ‘Dat ga ik nu nog niet zeggen, want we zijn nog wat laatste berekeningen aan het doen. Het kan nog een paar cent hoger of lager worden dan wij nu denken. Maar het komt erop neer dat het tarief van gas ongeveer 15 procent stijgt en dat van elektriciteit 20 tot 25 procent. Volgende week horen onze klanten de exacte bedragen.’ ‘Dat is inderdaad ingewikkeld te schatten. Net zoals je natuurlijk ook niet weet of het een koude of een warme winter wordt. Over zulke scenario’s hebben we hier intern veel overleg. In de eerste maanden van dit jaar hebben we gezien dat klanten door de hoge prijzen ongeveer 8 procent minder gas zijn gaan gebruiken. Met dat percentage houden we nu rekening. Maar de prijs is nu wel veel hoger dan dit voorjaar, dus het zou goed kunnen dat mensen nog minder gaan verbruiken.’ ‘Het is daar sowieso erg druk, de wachttijd is soms rond de drie kwartier. Maar we zijn nog steeds bereikbaar. We proberen te begrijpen waar het probleem zit. Soms kunnen we een afspraak maken, als mensen bijvoorbeeld nu even niet kunnen betalen omdat een wasmachine kapot is gegaan. Dan treffen we een betalingsregeling. Als het probleem niet samen is op te lossen, verwijzen we naar schuldhulpverlening. Bijvoorbeeld naar Geldfit en gemeenten.’||https://www.volkskrant.nl/nieuws-achtergrond/budget-energie-is-nu-de-eerste-maar-als-de-gasprijzen-zo-hoog-blijven-gaan-andere-energiebedrijven-ook-de-rekening-verhogen~b95ca75e/
2022-08-25||In de strijd tegen Trumps Republikeinen durft zelfs New York niet op progressieve Democraten te gokken||Op de plek waar in 2011 Occupy Wall Street begon, het protest tegen de rijkste ‘1 procent’, lopen de meeste New Yorkers dinsdag het stembureau binnen voor een stem op iemand die al rijk was voordat hij dat woord kon uitspreken: Dan Goldman, erfgenaam van spijkerbroekenfabrikant Levi Strauss. Anders dan zijn progressieve rivalen is hij nog nooit een politieke vertegenwoordiger geweest, maar hij kon wel rond de 2 miljoen dollar uitgeven aan reclamespotjes. ‘Kan iemand Dan Goldman nog stoppen?’, kopte New York Magazine op zondag al. Partijleden van drie districten in New York gingen deze week naar de stembus tijdens de Democratische voorverkiezingen voor het Huis van Afgevaardigden. De stemming in New York werd door de landelijke partijleiding met spanning gevolgd. Sommige kiesdistricten in en rondom de stad zijn deze zomer zo hertekend dat Democraten niet meer verzekerd zijn van een zetel, en in november gedegen concurrentie hebben van een Republikein. De partijtop schaarde zich daarom achter gematigde Democraten, en veel kiezers uiteindelijk ook. Het 75-jarige Congreslid Jerry Nadler won met gemak van zijn 37 jaar jongere uitdager Suraj Patel. De gematigde multimiljonair Dan Goldman (46) versloeg maar liefst drie jongere, progressieve rivalen. Sean Patrick Maloney (56) won van Alessandra Biaggi (36), een rijzende ster in de New Yorkse politiek die werd gesteund door het progressieve Congreslid Alexandria Ocasio-Cortez. Dat is opvallend, omdat New York te boek staat als de plek waar jonge politieke progressievelingen met weinig geld het kunnen winnen van machtige, rijke Democraten. ‘Vanavond heeft de mainstream gewonnen’, zei Maloney, nadat de uitslag bekend was geworden. ‘Het gezond verstand heeft gewonnen.’ Hoe kan het dat, in de progressiefste stad van de Verenigde Staten, progressieve dertigers zo hard verliezen? De zon breekt dinsdag door boven de wolkenkrabbers van Wall Street. Op straat verraadt weinig hoe razend spannend deze week was voor de Democratische partij. De stad is nauwelijks met posters beplakt. Je struikelt in New York niet over de pamfletten, er zijn geen campagnemedewerkers die je op elke straathoek aanklampen. Het is rustig in de stad: omdat de kiesdistricten zijn hertekend, vielen de voorverkiezingen dit jaar in de zomervakantie. Richard Guarasci (76) loopt met de pen nog in de hand het stembureau uit. Hij heeft ‘natuurlijk’ op Goldman gestemd. ‘Kijk, dit zijn heel woelige politieke tijden’, zegt hij. ‘Als de Republikeinen in november winnen, is dat gevaarlijk. We hebben politici nodig die zich daartegen kunnen wapenen, nu meer dan ooit.’ Dan Goldman behaalde een kwart van de stemmen in het Tiende District, dat begint in de Upper West Side van Manhattan, slingert door het financiële district en dan een hap uit stadsdeel Brooklyn neemt. Hij brak uit het niets door in de politiek van New York, hij werd gesteund door The New York Times. Goldman leidde namelijk het eerste impeachmentproces tegen Donald Trump in 2019. De krant zei, net als veel kiezers die op hem stemmen, dat Goldmans ‘ervaring als openbaar aanklager’ de komende jaren ‘bijzonder waardevol kan zijn in het Huis van Afgevaardigden’. ‘De schaduw van Trump hangt over deze verkiezingen in New York’, zegt Alan Abramowitz, politicoloog aan Emory Universiteit in de staat Georgia. ‘Democraten durven nu geen politieke risico’s te nemen. Ze willen politieke zwaargewichten die het kunnen opnemen tegen de Republikeinen.’ Met alles wat de Democraten de komende jaren voor de boeg hebben, lijkt het alsof ze in New York zeggen: nu even geen tijd voor de progressieve dertigers. Ook elders in het land is dat het geval: 14 van de 22 Democratische voorverkiezingen werden gewonnen door een gematigde kandidaat, schreef de politieke nieuwssite Axios eind juli. Democraten staan er niet goed voor in de peilingen, mogelijk verliezen ze in november hun meerderheid in het Huis van Afgevaardigden. Meer dan honderd door Trump gesteunde Republikeinen hebben in andere kiesdistricten voorverkiezingen gewonnen, ook mensen die nog steeds geloven dat Trump de presidentsverkiezingen van 2020 had moeten winnen. Uit vrees voor deze rechts-conservatieve wind in het Huis van Afgevaardigden, willen Democraten in New York zwevende kiezers kunnen overtuigen van een stem, en dat zijn vaker gematigde kiezers dan heel linkse kiezers. Maar het verlies van de progressieve flank in New York betekent niet dat deze in verval is geraakt, zegt Michael Kazin, historicus aan de Georgetown Universiteit, die boeken schrijft over de Democratische partij. In het district waar Dan Goldman won, had een progressief het kunnen winnen als er minder progressieve kandidaten waren geweest. ‘Sinds het succes van Bernie Sanders zijn de sociaal-democratische waarden juist steeds sterker genesteld in de Democratische partij’, zegt Kazin. In 2011 beschouwde 39 procent van de Democraten zich als progressief, tien jaar later 51 procent – de rest ziet zichzelf als gematigd of conservatief. ‘Vooral de jongeren zijn veel progressiever en die groep wordt steeds groter.’ Bovendien hebben zij invloed op beleid. Onder druk van progressieve krachten in de partij heeft president Joe Biden vorige week zijn handtekening gezet onder de grootste Amerikaanse klimaatinvestering ooit. Het zijn dus echt de zorgen over de tussentijdse verkiezingen die de gematigde kandidaten in New York aan een verkiezingsoverwinning hebben geholpen. Ook kiezers die dinsdag niet op Goldman hebben gestemd, zoals Laura van Holt (42), denken dat Trump een van de redenen is dat deze gematigde kandidaat dit jaar in New York voor veel van haar partijgenoten toch de favoriet zal zijn. Bij het stembureau nabij Wall Street loopt ze met een ‘I voted’-sticker het gebouw uit. Van Holt heeft gestemd op de progressieve Carlina Rivera, die vierde werd. Ze vindt dat vertegenwoordigers van districten zich vooral daarmee moeten bezighouden: het vertegenwoordigen van districten. Ze is bang dat de strategische stem op politici als Goldman niet in het voordeel zal zijn van New Yorkers in de lagere klassen. ‘Goed dat Goldman het proces tegen Trump heeft geleid, maar dat maakt hem nog geen goede volksvertegenwoordiger.’ Haar sticker laat ze nog even op haar kleding zitten, zegt Van Holt lachend: ‘Op sommige plekken krijg je dan gratis koffie.’||https://www.volkskrant.nl/nieuws-achtergrond/in-de-strijd-tegen-trumps-republikeinen-durft-zelfs-new-york-niet-op-progressieve-democraten-te-gokken~b728b8f6/
2022-08-25||Boos: John de Mol wist mogelijk van meer meldingen over seksueel wangedrag door Jeroen Rietbergen||De grote vraag blijft echter of Talpa-oprichter John de Mol (67) ook van deze drie meldingen op de hoogte was. In een eerdere uitzending van Boos, in januari van dit jaar, beweerde hij expliciet dat hij in april 2019 slechts hoorde over één geval van seksueel wangedrag van Rietbergen. Die uitspraak leidde tot verwarring bij een toenmalige werknemer, die zou zijn lastiggevallen door Rietbergen en daar destijds melding van maakte bij de vertrouwenspersoon. Zij vroeg zich af waarom De Mol haar melding niet noemde. Na de uitzending besloot ze de vertrouwenspersoon te bellen en het gesprek op te nemen. Het bandje deelde ze een half jaar later, in juni, met Boos. Op die tape is te horen dat ook de vertrouwenspersoon verbaasd was. Volgens haar had zij de meldingen van vier vrouwen – inclusief die van de toenmalig werknemer – doorgegeven aan Rick Brug en Linde de Jong, respectievelijk zakelijk en creatief directeur van Talpa. De vertrouwenspersoon zei dat zij op hun beurt John de Mol over die vier meldingen hadden geïnformeerd. Rick Brug reageerde niet inhoudelijk in de uitzending. Linde de Jong zegt nu dat ze haar baas maar over één geval heeft verteld. Dat leidt volgens Boos tot twee overgebleven scenario’s: óf John de Mol loog tijdens de januari-uitzending van Boos en hoorde wel degelijk van Brug en De Jong over meerdere incidenten waarbij Rietbergen betrokken was. Óf de twee ondergeschikten besloten hem slechts te vertellen over één incident waarbij een kandidaat betrokken was – de andere drie vrouwen waren werknemers. In dit laatste geval zouden Brug en De Jong tegen de vertrouwenspersoon hebben gelogen. De Volkskrant sprak een vrouw die zegt rond 2019 te zijn gebeld door een vertrouwenspersoon van Talpa, die vroeg of zij tijdens haar stage bij The Voice in 2017 last had gehad van seksueel grensoverschrijdend gedrag. De vertrouwenspersoon wilde daarbij geen namen noemen. De voormalige stagiair zei zich te kunnen voorstellen dat mensen nare ervaringen hadden gehad met Rietbergen – hij zou ook onsmakelijke opmerkingen tegen haar hebben gemaakt. Volgens de vrouw, die anoniem wil blijven, bevestigde de vertrouwenspersoon daarop dat het over Rietbergen ging en dat ze meerdere klachten over hem had gekregen. Talpa wilde donderdagavond niet inhoudelijk reageren. De Boos-aflevering van begin dit jaar leidde tot veel beroering en won de Zilveren Nipkowschijf. The Voice werd van de televisie gehaald. Vier kopstukken van het programma werden beschuldigd van seksueel grensoverschrijdend gedrag. Verscheidene vrouwen deden aangifte: tegen Rietbergen vanwege aanranding, tegen jurylid Ali B tweemaal vanwege verkrachting, tegen jurylid Marco Borsato vanwege onzedelijke betastingen en tegen een regisseur vanwege aanranding. Strafrechtelijke onderzoeken zijn gaande.||https://www.volkskrant.nl/cultuur-media/boos-john-de-mol-wist-mogelijk-van-meer-meldingen-over-seksueel-wangedrag-door-jeroen-rietbergen~ba5ea3f1/
2022-08-25||Onrust over Oekraïense kerncentrale neemt opnieuw toe na afsluiting wegens een nabije brand||In maart kreeg het Russische leger de centrale in het zuiden van het land in handen. Oekraïne beschuldigt Rusland er sindsdien van aanvallen uit te voeren vanaf het terrein, Rusland zegt dat Oekraïne de centrale bestookt. Duidelijk is dat gevechten in de buurt van de kerncentrale een risico vormen. Het internationaal atoomagentschap IAEA acht de kans op een nucleair ongeluk ‘zeer reëel’, aldus directeur-generaal Rafael Grossi. Donderdag ontstond brand bij een nabijgelegen kolencentrale, op door Rusland bezet gebied. Hierdoor raakten elektriciteitskabels beschadigd die de centrale met het Oekraïense elektriciteitsnet verbinden, aldus de Oekraïense beheerder Energoatom. Als gevolg hiervan viel donderdag de stroom uit in door Rusland bezette gebieden. Volgens het Oekraïense staatsbedrijf deden de beveiligings- en koelingsmechanismen hun werk nog gewoon. Het is volgens Energoatom voor het eerst dat de centrale, goed voor eenvijfde van de Oekraïense stroomvoorziening, afgesloten raakte van het stroomnet. Het wegvallen van de koelwatertoevoer is een van de grootste risico’s voor de kerncentrale. Onduidelijk is in hoeverre de externe energietoevoer hiervan donderdag in gevaar is geweest. Toenemende hitte kan een kettingreactie in gang zetten die leidt tot een meltdown. Wel is de stevige behuizing van de reactoren bedoeld om ook in dat scenario de hoeveelheid vrijkomende straling binnen de perken te houden. De kerncentrale van Zaporizja is in Russische handen, maar de Oekraïense medewerkers beheren hem nog. Volgens het IAEA werken zij onder stressvolle omstandigheden. Het atoomagentschap vraagt van Rusland toegang tot de centrale, tot nu toe zonder succes. Wel zit er volgens secretaris-generaal Grossi schot in de zaak, zo zei hij donderdag tegen France 24 TV. Hij hoopt dat zijn organisatie binnen een paar dagen langs kan gaan. Dinsdag riepen de Verenigde Naties en de Amerikaanse regering Rusland nog op zijn troepen van het terrein terug te trekken en een gedemilitariseerde zone rond de kerncentrale in te stellen. Eerder deze maand deden 42 landen, waaronder Nederland, een vergelijkbare oproep. Rusland lijkt niet van zins er gehoor aan te geven.||https://www.volkskrant.nl/nieuws-achtergrond/onrust-over-oekraiense-kerncentrale-neemt-opnieuw-toe-na-afsluiting-wegens-een-nabije-brand~bcb36a6d/
2022-08-25||Marskarretje onthult hoe kraterbodem op de rode planeet is ontstaan||Natuurlijk, écht zeker weet men het pas over een jaar of tien, wanneer de monsters die het Amerikaanse Marswagentje Perseverance uit de bodem van een krater op de rode planeet heeft gewroet aankomen op aarde. Toch tonen wetenschappers zich opgetogen in vier artikelen, die simultaan verschenen in de vakbladen Science en Science Advances, over wat ze straks in die samples kunnen ontdekken. ‘Vanuit het perspectief van het nemen van monsters is dit echt een reusachtig resultaat’, zegt geochemicus David Shuster (University of California), co-auteur van drie van de vier onderzoeksartikelen, in een persverklaring over die eerste resultaten. Het enthousiasme komt voort uit de bevestiging dat wat de Perseverance in zijn eerste jaar op Mars heeft verzameld zogeheten stollingsgesteente is: materiaal dat langzaam is gestold uit voorheen vloeibaar magma. Een eerste analyse met de instrumenten van het Marswagentje zelf suggereert bovendien dat het materiaal is aangetast door water. Planetair geoloog Sebastiaan de Vet, onder meer verbonden aan de TU Delft, noemt het enthousiasme van de onderzoekers logisch. ‘Dat past bij deze fase van de missie. Wanneer je dan dit soort robuuste resultaten ziet én de belofte van al dat prachtige studiemateriaal dat nu nog op Mars is, begint het vanzelf een beetje te kriebelen.’ De wetenschappers denken een nauwkeurige geologische tijdlijn van de regio te kunnen samenstellen met een uitvoeriger chemische analyse van het materiaal in aardse laboratoria. Het gaat daarbij niet alleen om de exacte tijdsperiode waarin de krater zich vulde met loeiheet vloeibaar gesteente – vermoedelijk het gevolg van een of meer vulkanische uitbarstingen, zo speculeren de onderzoekers – maar ook nadrukkelijk om de daarop volgende periode waarin de krater transformeerde tot een meer vol water waarin mogelijk de juiste omstandigheden bestonden voor het ontstaan van leven. De Vet noemt het onderzoek een goed voorbeeld van hoe de geologische blik op Mars dankzij satellietmissies en Marswagentjes is verschoven van de geschiedenis van de planeet als geheel naar een veel gedetailleerdere geschiedschrijving van de lokale gebieden. ‘Konden we zestig jaar geleden hoogstens een brochure vullen, nu bezitten we een hele encyclopedie over de geschiedenis van Mars.’ Het potentieel van juist dat type ontdekkingen is de reden dat de Perseverance in de zogeheten Jezerokrater rondrijdt. Die krater is ooit gevormd door een meteorietinslag, maar was een grove vier miljard jaar geleden vermoedelijk ook de locatie van een meer. Deze eerste resultaten staven nu dat vermoeden. Het blijkt dus precies het soort plek te zijn waarop de Nasa had gehoopt: een locatie waarvan je niet alleen de geologische geschiedenis kunt doorgronden, maar waar je, als ultieme bonus, ook een voorzichtige kans hebt bewijs te vinden voor de aanwezigheid van voormalig leven op Mars. De Perseverance is nog niet klaar met het verzamelen van bodemmonsters. In totaal heeft de Marswagen 43 buisjes bij zich, waarvan er momenteel twaalf gevuld zijn. In de tweede helft van dit decennium wil de Nasa samen met de Europese tegenhanger ESA een missie lanceren om de gevulde buisjes op te halen. Ze zouden dan ergens begin van de jaren dertig op aarde moeten arriveren voor analyse.||https://www.volkskrant.nl/wetenschap/marskarretje-onthult-hoe-kraterbodem-op-de-rode-planeet-is-ontstaan~b669fd40/
2022-08-25||Grote bedrijven blijven ‘te oppervlakkig’ over inspanningen voor klimaat en mensenrechten ||Toenemende regelgeving en maatschappelijk druk spoorde grote bedrijven de afgelopen jaren aan meer oog te hebben voor de wereld om zich heen. ‘Het is niet zozeer de vraag of ondernemingen een rol spelen in de overgang naar een duurzame toekomst', stelt onderzoeker Steffie van Den Bosch, ‘maar vooral ‘hoe’’. Bedrijven ondervinden zelf ook de gevolgen van deze duurzaamheidskwesties. ‘Goed beleid is ook voor henzelf van belang.’ Ze bekeek de jaarverslagen en duurzaamheidsrapporten die 58 beursgenoteerde ondernemingen uit Europa tussen 2014 en 2019 publiceerden. Wie achterliep in 2014 maakte een inhaalslag en stelde onder meer duurzaamheidsdoelen op. Bedrijven die hun zaakjes al op orde dachten te hebben leunden soms achterover, concludeert Van den Bosch na haar onderzoek, waarop ze volgende week promoveert. ‘Ook voorlopers komen op punten niet echt verder.’ Ze ziet dat veel grote ondernemingen nog niet begrijpen hoe duurzame vraagstukken samenhangen met elkaar en dus door het hele bedrijf moeten worden aangepakt. ‘Sommige bedrijven schrijven in hun jaarverslag alleen maar over zaken als diversiteit op de werkvloer of de aanpak van kinderarbeid in hun productieketen als een probleem dat ze moeten managen.’ Van Den Bosch onderzocht daarom in hoeverre duurzaamheidsdoelen -en risico's in elke vezel van een jaarverslag vervlochten zitten. Dat zegt iets over hoe serieus een bedrijf duurzaamheid neemt. ‘Zo prik je door mooie woorden heen.’ De onderzoeker bestudeerde onder meer de visie en strategie van de ondernemingen, maar ook welke duurzame onderwerpen in de praatjes van de ceo aan bod komen. ‘Als een onderneming een duurzaamheidscommissie heeft is dat bijvoorbeeld een goed teken’, zegt Van Den Bosch, ‘maar het is ook belangrijk te weten wie daar in zit en in welke andere commissies die persoon nog allemaal zetelt.’ Bedrijven zouden zich in hun rapportages meer moeten baseren op concrete informatie en hun doelen afstemmen op de specifieke onderneming, stelt de onderzoeker. ‘Dat verkleint het risico op ‘greenwashing’, het mooi weer spelen door bedrijven door zich duurzaam voor te doen. Nieuwe wetgeving zou volgens Van den Bosch helpen om ondernemingen die juiste richting op te sturen.||https://www.volkskrant.nl/nieuws-achtergrond/grote-bedrijven-blijven-te-oppervlakkig-over-inspanningen-voor-klimaat-en-mensenrechten~bb040d1a/
2022-08-25||Zijn tweede titel lonkt, maar Max Verstappen wil het in België vooral niet over wereldtitels hebben||De ruim twintig journalisten die zich in een cirkel om hem heen hebben verzameld, probeerden hem op alle mogelijke manieren te verlokken tot een uitspraak. Had hij een favoriet circuit om wereldkampioen te worden? Pakt hij de titel het liefst zo vroeg mogelijk? Hoe voorkom je gemakzucht met zo’n enorme voorsprong? Maar Max Verstappen liet zich op het circuit van Spa-Francorchamps, waar zondag het F1-seizoen wordt hervat, geen moment uit de tent lokken. Over de wereldtitel wil hij nog niet praten. ‘Er kan nog heel veel misgaan.’ Buiten het teamgebouw van Red Bull, waar Verstappen aan een tafeltje met de pers sprak, twijfelde in België donderdag eigenlijk niemand er nog aan dat de 24-jarige Nederlander over een paar maanden tweevoudig wereldkampioen is. Met nog negen races te gaan heeft Verstappen liefst tachtig punten meer dan zijn Ferrari-rivaal Charles Leclerc. De kans op een dramatische ommekeer is nihil; Verstappen presteert al seizoenen extreem constant. In alle races sinds 2020 waarin hem niets bijzonders overkwam, zoals motorpech of schade, stond hij op het podium (39 keer in 52 races). Die reeks is een resultaat van zijn stoïcijnse benadering. Nooit is het voor hem goed genoeg, nooit is hij tevreden. Ook niet nu hij afkoerst op zijn tweede titel. Een jaar geleden vocht Verstappen nog een zenuwslopende titelgevecht uit met Lewis Hamilton. Daarin was zijn maximale voorsprong slechts een keer meer dan twintig punten. Elke fout of uitvalbeurt kon toen fatale gevolgen met het oog op zijn titelkansen. Die permanente druk ervaart Verstappen dit seizoen aanzienlijk minder. Met zijn huidige voorsprong zou hij zelfs meerdere races kunnen uitvallen zonder de WK-leiding te verliezen. Of hij daardoor een relaxter gevoel heeft? ‘Dat zou verkeerd zijn. Er kan nog heel veel fout, of goed, gaan’, zo pareerde hij meteen. ‘Onze intentie is om nog meer races te winnen en zo gaan we ook de nog resterende races in. We gaan dus ook geen zeges weggeven aan andere teams om maar veilig te zijn, omdat een tweede of derde plek ook goed zou zijn. Zo werken we niet.’ Over de dreiging van gemakzucht was hij kraakhelder. ‘Dat is niet toegestaan en als dat het geval zou zijn, is het tijd om te stoppen met racen. Dan wil je het niet graag genoeg meer.’ Verstappen wil juist nog heel graag. Hij oogde donderdag uitgerust. In de zomerstop van krap een maand had hij voornamelijk tijd doorgebracht met zijn familie. Vooral het even niet reizen deed hem goed. ‘Maar op een gegeven moment had ik wel zoiets van: het mag wel weer beginnen.’ Er wordt binnen de paddock al hardop gepraat over wanneer en waar Verstappen de titel zou kunnen pakken. Zelf is hij daar naar eigen zeggen totaal niet mee bezig. ‘We weten niet wat er nog gaat gebeuren. Iedereen moet bijvoorbeeld nog straffen pakken voor motorwissels. We moeten het gewoon elke race dus zo goed mogelijk doen en als ik over dat soort zaken zou nadenken, sluipen er misschien fouten in. Het is dus gek om hier nu over te praten.’ Daar komt bij dat zijn riante voorsprong volgens Verstappen niet representatief is voor de krachtsverschillen op het circuit. Ferrari was in veel races dit seizoen minstens net zo snel, betoogde hij. ‘Natuurlijk, we hadden deze voorsprong natuurlijk nooit verwacht’, zei hij over het flinke puntenverschil dat hij ook voor een groot deel te danken heeft aan tal van pechmomenten en strategische blunders bij de Italianen. ‘Maar er is niet echt een race geweest die we volledig hebben gedomineerd. De verschillen zijn klein en ik verwacht dat dat ook zo blijft in de rest van het seizoen.’ Zo bleef Verstappen in België in al zijn antwoorden vooral zijn best doen om zichzelf niet als een nog grotere titelfavoriet te bestempelen. Een keer liet hij merken toch bezig te zijn met andere zaken dan enkel de volgende race. Kort kwam het recordaantal zeges in één seizoen ter sprake. Verstappen staat dit seizoen op acht overwinningen en heeft meteen paraat dat hij nog vijf overwinningen nodig heeft om het record van Sebastian Vettel uit 2013 (dertien zeges) te evenaren. Of die mijlpaal nog een extra motivatie is dit seizoen? ‘Als dat lukt, zou dat geweldig zijn’, zei hij, waarna hij zichzelf meteen weer temperde. ‘Maar het is al het hele jaar erg close met Ferrari, dus ik denk niet dat het makkelijk wordt om dat record te pakken.’||https://www.volkskrant.nl/sport/zijn-tweede-titel-lonkt-maar-max-verstappen-wil-het-in-belgie-vooral-niet-over-wereldtitels-hebben~b4752a29/
2022-08-25||Wordt voor 500 miljard euro aan gas afgefakkeld?||Het inferno is zelfs tot over de Finse grens te zien, zo blijkt uit foto’s van de Finse omroep Yle. Gazprom zou in Portovaya – het gascompressiestation bij het begin van de pijpleiding Nord Stream 1 – gas affakkelen dat niet naar Europa gaat. Het is niet alleen ongekende verspilling van energie, het is ook zeer vervuilend omdat er ongekend grote hoeveelheden CO2 bij vrijkomen. Inmiddels is het affakkelen bevestigd door data van de Nasa. Dat gas op deze wijze wordt verspild, terwijl wereldwijd mensen hun energierekening niet kunnen betalen, is een even bizarre paradox als een leegstaand asielzoekerscentrum naast Ter Apel. In de VS zou nu al een op de zes huishoudens (20 miljoen in totaal) zijn afgesloten van gas en elektriciteit omdat er een achterstand is bij de betaling. In Nederland moet het kabinet de koopkracht repareren voor gezinnen die door hun energierekening in problemen zitten. En Duitsland heeft al een rantsoeneringsplan klaarliggen voor komende winter. Hoeveel ‘overtollig gas’ in de brand wordt gestoken, is onbekend. Gazprom zegt er niets over. Rusland zou ertoe gedwongen zijn omdat de opslagtanks in het land vol zitten en ze het gas niet meer kwijt kunnen. Maar Poetin zou veel meer gas kunnen exporteren. Staatsbedrijf Gazprom gebruikt echter maar 20 procent van de beschikbare capaciteit van Nord Stream 1. Daarmee wordt politieke druk uitgeoefend en de gasprijs hooggehouden. Landen die niet in roebels willen betalen, zoals de Baltische staten, Polen en Bulgarije, krijgen helemaal geen gas. Maar ook Duitsland werd deze zomer tien dagen van Nord Stream afgesloten. Het affakkelen van gas is ook een structureel probleem. Ook zonder de oorlog in Oekraïne gaat jaarlijks wereldwijd 150 miljard kubieke meter gas – dat is meer dan de EU voor de oorlog uit Rusland importeerde – door het affakkelen verloren. Bij een gasprijs van 3,45 euro per kuub betekent dat een verlies van ruim 500 miljard euro. In totaal wordt hiermee ook 350 miljoen ton koolstofdioxide (CO2) uitgestoten – de jaarlijkse hoeveelheid van 200 miljoen benzineauto’s of 60 Tata-staalfabrieken ter grootte van IJmuiden. Alleen al de emissierechten hiervan zouden goud geld kunnen opbrengen. Tien landen zijn verantwoordelijk voor 75 procent van al het afgefakkelde gas: Venezuela, Nigeria, de VS, Rusland, Irak, Iran, Algerije, Mexico, Libië en China, aldus het Global Gas Flaring Tracker Report 2022 van de Wereldbank. Alleen al het afgefakkelde gas in Nigeria zou 320 miljoen mensen in staat stellen gratis te koken. In 2015 besloten vele landen, waaronder Rusland, in het kader van het overleg van de Wereldbank in 2030 een einde te maken aan het affakkelen van gas. Daarvoor zou de logistiek in orde moeten worden gemaakt; op alle plekken moet net zoveel gas worden gewonnen als er kan worden afgezet. Maar halverwege de periode tot 2030 is nog geen enkele vooruitgang geboekt. In een aantal landen (Kazachstan, Indonesië) daalt het cijfer, in andere landen (Iran, Mexico) stijgt het weer. Ook bij een vrede in Oekraïne is het inferno niet voorbij.||https://www.volkskrant.nl/economie/wordt-voor-500-miljard-euro-aan-gas-afgefakkeld~b1dfcbf3/
2022-08-25||Ook voor Artsen zonder Grenzen is de maat vol||‘Hebben we een bakje? Deze meneer gaat overgeven. We leggen hem op een stretcher. Waar liggen die?’ Het voor de hulpverlener van Artsen zonder Grenzen ontnuchterende antwoord komt van een collega van het Rode Kruis. ‘Een stretcher? Die hebben we niet.’ In stabiele zijligging wacht de onwel geworden man op een rolstoel. Later in het ziekenhuis blijkt hij een hartaanval te hebben gehad. Het is wennen, de eerste werkdag op een nieuwe, ongewone locatie: het aanmeldcentrum bij Ter Apel. Ook voor Artsen zonder Grenzen is de maat vol. Voor het eerst in de 50-jarige geschiedenis ziet de internationale noophulporganisatie zich gedwongen actief te worden in Nederland. Dat is niet alleen een statement, zegt directeur Judith Sargentini van Artsen zonder Grenzen Nederland, maar ook bittere noodzaak. ‘Er hebben hier vannacht weer 700 mensen buiten geslapen. Normaal doen we dit werk na een aardbeving op Haïti of in vluchtelingenkampen op de Griekse eilanden.’ Zelf is ze vooral druk met het te woord staan van de internationale pers: Deutsche Welle, AFP, De Morgen. ‘In het buitenland kijken ze hier ook van op.’ De zon brandt op mediterrane kracht, de oceaan is er hier in Oost-Groningen een van aardappelplanten. De schaal, hoe on-Nederlands het provische kamp ook is, is onvergelijkbaar met Moria op Lesbos. ‘Maar natuurlijk is het een pijnlijk besluit actief te moeten worden in een welvarend land als Nederland, om daar ons donorgeld voor te moeten gebruiken.’ Achter haar meldt een man met een hoofdwond zich bij de witte unit. Het team van AzG bestaat uit een arts, twee verpleegkundigen en een psychosociaal medewerker. ‘Mensen hebben niet alleen wonden aan hun lijf, maar ook in hun hoofd’, zegt Sargentini. Hulpverleners gaan de luifels op het buitenterrein voor het aanmeldcentrum langs om de schrijnende gevallen eruit te pikken. De orde bestaat uit een wachtnummer dat op een post-it wordt gekrabbeld, de taal is die van de improvisatie. Als de hulpverlener die de onwel geworden man bijstaat een telefoon met voorgeschreven medicatie onder haar neus gedrukt krijgt, is ze gedecideerd. ‘Nu even niet, we hebben een emergency.’ Dan, na een blik op het cijfer op zijn geeltje: ‘Elf, dan bent u nog niet aan de beurt. Straks roepen we om: elf, elf!’ ‘We willen dat mensen onder vier ogen door een arts gezien worden’, zegt hulpverlener Ruth Kauffmann. Die privacy moet komen van een afscheiding, een stuk blauw landbouwplastic. Een Turkse man laat een aangebroken strip Xanax zien, een medicijn tegen paniekaanvallen. ‘Als die op zijn, heb ik een big problem.’ Onder de behoeftigten zijn er meer die afhankelijk zijn van medicijnen, zegt hulpverlener Kauffmann. Veel chronisch zieken, mensen met astma, diabetici. En ze zien veel wonden, heel veel wonden en infecties. ‘Wij verzorgen basale medische hulp. Die was niet gegarandeerd.’ Zelf komt ze uit de VS. ‘Ik krijg dit thuis ook amper uitgelegd. Ik heb in vluchtelingenkampen over de hele wereld gewerkt. De situatie is pijnlijk vergelijkbaar.’ Vrijdag wordt het mobiele hospitaal van Artsen zonder Grenzen gebracht. Nu werken de hulpverleners in de keet van de collega’s van het Rode Kruis. Daar wordt in meer behoeften voorzien. Onder de wagen liggen mannen in de schaduw, er is een wirwar van opladers die een schaarse stekkerdoos gevonden hebben. En bovenal: er is wifi. Ook onder de luifels op het voorterrein bepalen jonge mannen het beeld. Alleen gezinnen met vrouwen en kinderen krijgen nog het beloofde land achter hek te zien, waar de procedure wacht. De rijen slippers, een halve peer en een pot pindakaas doen een camping vermoeden, maar de sfeer is die van lamlendigheid – alsof hier de asielimpasse wordt belichaamd. Er wordt wat gedut, gekauwd op zonnebloempitten. Arabische muziek uit telefoons herinnert aan een land van herkomst. Wie echt geluk heeft, bezit een luchtbed. De meesten moeten het met een deken doen. Onder een van de luifels begint een gezelschap Jemenieten aan het middaggebed. Dat wordt verstoord door een stormloop naar het hek achter hen: er worden ijsjes uitgedeeld. Die zijn populairder dan de huzarensalade, eerder vanmiddag. ‘Maar we klagen niet, hoor’, zegt Motaz (25), een student geneeskunde uit Jemen. ‘Het grootste probleem is dat we niet kunnen douchen. Dat leidt tot allerlei infecties. En heb je de wc’s al bekeken? Beter van niet.’ Zelf draagt hij een grijs en een geel polsbandje: een teken dat zijn vingerafdrukken al zijn afgenomen. ‘Maar dat is zes dagen geleden. We hebben al vijf dagen geen COA-medewerker gezien.’ Eerder kwamen er nog bussen om mensen over te plaatsen, zegt hij. ‘Nu brengen ze alleen nieuwe vluchtelingen. Hoezo loopt het systeem vast? Er is helemaal geen systeem. We zijn toeschouwers van niets.’ Sargentini verwacht dat daar snel verandering in komt. Artsen zonder Grenzen zal hier in Ter Apel vier tot zes weken actief zijn, is de planning voorlopig. Sargentini wijst erop hoe de verstopte asielketen het gevolg is van het voorbarig ontmantelen van azc’s en voortdurende bezuinigingen op uitvoeringsorganisaties als IND en COA. ‘Dit is niet een vluchtelingencrisis, maar een bestuurscrisis. En het is extra pijnlijk dat er opvangplekken voor Oekraïners leeg zijn, terwijl er voor Syriërs en Afghanen geen plek is’, aldus de oud-GroenLinks-politicus. ‘Zevenhonderd mensen opvangen in een land met 18 miljoen inwoners, dat zou een fluitje van een cent moeten zijn. Als wij morgen weer kunnen inpakken omdat de Nederlandse overheid haar verantwoordelijkheid neemt: heel graag. Wij horen hier niet te zijn.’||https://www.volkskrant.nl/nieuws-achtergrond/ook-voor-artsen-zonder-grenzen-is-de-maat-vol~beb43d6b/
2022-08-25||Een kort cricket-avontuur. ‘De vinger van de umpire wees mijn kant op. Out!’||Van achter de umpire, met zijn strohoed, kwam hij aanrennen. Een sterke, rossige kerel. Verbeten grimas. Ik tikte mijn bat nerveus tegen de harde, gortdroge aarde. Na een zachte kreun vloog de rode bal op me af, laag stuiterend. Zou hij de paaltjes achter me raken, of de twee stokjes die er op balanceren? Ik oordeelde van wel. De vraag was vervolgens: bal blokkeren of ferm wegslaan? Twijfel. Een seconde later eindigde de half weggeslagen bal in de handen van de lachende werper. De vinger van de umpire wees mijn kant op. Out! En zo eindigde, daags na mijn 51ste verjaardag, mijn cricketdebuut. Een debuut dat er dertig jaar aan zat te komen. Tijdens mijn studentenjaren was ik in de ban geraakt van deze sport. Om precies te zijn vanaf het moment dat ik de cricketlegende Geoffrey Boycott, voorafgaand van een testmatch tegen de West-Indies, zijn autosleutels in het zand zag porren, dit om de gesteldheid van de pitch, het wicket, te beoordelen. Snel? Langzaam? Uren-, dagen-, wekenlang stond de BBC aan om cricket te kunnen volgen, de omroep die zoveel heeft betekend voor de overzeese populariteit van deze unieke sport. Door de jaren heb ik er veel over geschreven, onder meer voor het weekblad Cricket. Een hoogtepunt vormde een interview met Roland Lefebvre, die ik tijdens een wedstrijd tussen Essex en Glamorgan heb kunnen spreken. De Rotterdamse bowler moest toch wachten op zijn slagbeurt. Voor mij is het te lange tijd een kijksport gebleven. Menige zomeravond heb ik in Greenwich Park doorgebracht, waar ik zittend en picknickend onder een moerbeiboom of een van de kersenbloesembomen naar een wedstrijd van het plaatselijke kroegteam keek. En opeens, als een verlaat verjaardagscadeau, was er kans op deelname. Een bevriende voetbalvader, Ollie, vertelde me dat het team van St James Church spelers tekort kwam voor de jaarlijkse kerkderby tegen St Johns. Of ik met mijn zoon mee wilde spelen. Zo stonden we op een zondagmiddag bij het veld, met de taart die mijn vrouw had gebakken voor tijdens de theepauze. Na een kort gebed, waarin de pastoor vroeg om sportiviteit, liepen we het veld op. Aanvoerder Nat, die bij een club in Sidcup bleek te spelen, gaf ons onze posities. Ik werd op square leg neergezet, een meter of vijftien links van de slagman, mijn zoon op point, het spiegelbeeld. Vroeg ik de wedstrijd kreeg ik een halve kans op een vangbal, maar dat werd zo’n moment waarop je beseft dat je geen 20 meer bent. Ik moest vooral voorkomen dat ballen over het droge gras richting het opgegraven bad van Queen Caroline in de hoek van het park zouden rollen. Mijn zoon had het drukker, maar tussen de werpbeurten door verzekerde hij me dat hij rounders toch leuker vond, zoals Engelsen softbal noemen. Na de theepauze, die leek op een aflevering van The Great British Bake Off, hoorde ik dat als derde plek mocht batten, traditioneel de moeilijkste plek in de slagorde. Het betekende dat ik, als een lamsoffer, ballen zou krijgen van hun beste werpers. Een sluwe tactiek. Omdat een van onze openers snel uit werd gegeven, was ik snel aan de beurt. De eerste bal tikte ik keurig naar een veilige plek, een Golden Duck voorkomend, zoals uitgaan op de eerste bal heet. Een gewone eend, uitgaan zonder runs, wist ik helaas niet te voorkomen. Mismoedig liep ik terug naar de picknicktafels. Er klonk beleefd applaus.||https://www.volkskrant.nl/nieuws-achtergrond/een-kort-cricket-avontuur-de-vinger-van-de-umpire-wees-mijn-kant-op-out~b49d9bca/
2022-08-25||Man na arrestatie in Borne overleden, Rijksrecherche onderzoekt optreden politie||De politie hield de man uit Hengelo vorige week donderdag in de avond aan nadat bij een controle was gebleken dat hij onder invloed van drugs achter het stuur zat. Tijdens het vervoer naar het politiebureau werd de man onwel. Daarop werd volgens de politie direct eerste hulp verleend. Vervolgens werd de man met spoed naar het ziekenhuis gebracht. Volgens RTV Oost lag hij in coma. Nadat RTV Oost maandag beelden van het politie-optreden had gepubliceerd, rees de vraag of de politie wel or­den­te­lijk had gehandeld. Te zien was hoe twee agenten de arrestant uit een politiewagen trekken. Ogenschijnlijk is de man op dat moment bewusteloos. Vervolgens buigt een van de agenten zich over hem heen, waarbij hij zijn knie op de borst van de man lijkt te plaatsen. Diezelfde dag maakte de politie bekend dat de Rijksrecherche een onderzoek naar het incident heeft ingesteld. Het Openbaar Ministerie laat aan persbureau ANP weten dat de resultaten daarvan nog wel even op zich kunnen laten wachten. De familie van de man schakelde ondertussen advocaat Richard Korver in om de gang van zaken te onderzoeken. Donderdagmiddag maakte Korver namens de familie bekend dat de man is overleden. Hij laat twee jonge kinderen achter. Korver herhaalde een eerdere oproep aan eventuele getuigen om zich bij hem te melden. In Nederland overlijden jaarlijks tussen de tien en twintig mensen bij of rondom een arrestatie, blijkt uit cijfers van Controle Alt Delete, een organisatie die zich inzet voor eerlijke wetshandhaving. Van 2016 tot en met 2021 ging het in totaal om 72 mensen. Uit onderzoek van Bureau Beke bleek dit voorjaar dat het merendeel van deze mensen verward gedrag vertoonde, vaak in samenhang met overmatig drugs- of alcoholgebruik.||https://www.volkskrant.nl/nieuws-achtergrond/man-na-arrestatie-in-borne-overleden-rijksrecherche-onderzoekt-optreden-politie~b1ddbb54/
2022-08-25||Kinderen in New York: de wijk is voor de rijken, de speeltuin nog voor iedereen||Hoge stemmen galmen door het Domino Park in Brooklyn. Kinderen, ze zijn lyrisch. Met hun blote voeten stampen ze op spuitgaten in de grond. Ze springen met de waterstralen mee om de top aan te raken. Vanaf een houten podium houden hun moeders een oog op hun kroost, het andere op de glinsterende skyline van Manhattan. In New York zijn er weinig plekken waar je als kind ongestoord met blote voeten door water kunt rennen, en tegelijk als ouder rustig van het uitzicht kunt genieten. De speeltuin kijkt onder een drietal bruggen door op – in de verte – het Vrijheidsbeeld. Maar het is niet alleen het uitzicht dat deze speelplek bijzonder maakt. Tussen de badpakjes en zwembroekjes, zie je ook bedekte armen en benen, kinderen die springen in dikke maillots en lange jurken. Domino Park, in de wijk Williamsburg, is als een drielandenpunt. Hier komen hipsters, Nuyoricans (de Puerto Ricaanse New Yorkers) en orthodoxe, chassidische joden elke dag samen. ‘Wij hadden dit hier niet toen ik klein was hoor’, zegt Jess (33), van Puerto Ricaanse afkomst (ze houdt haar achternaam liever voor zichzelf). ‘Vroeger was het hier heel grimmig.’ Voordat de dure vintagewinkels en hondenwassalons Williamsburg overnamen, konden veel Puerto Ricanen, zoals de grootouders en ouders van Jess, de huur hier nog betalen. Toen was Williamsburg nog een industrieel gebied met veel fabrieken en pakhuizen. Midden jaren ’90 kwamen de kunstenaars en daarna de software-ontwikkelaars met hun jonge gezinnen, die families als die van Jess naar de buitenranden van Brooklyn verdrongen. Sinds 2005 bouwen projectontwikkelaars hoge torens met appartementen van miljoenen dollars, voorzien van bioscopen, spa’s en virtuele golfstudios. Om Williamsburg aantrekkelijk te maken voor de rijken namen de voorzieningen hier in rap tempo toe. De speeltuin van Domino Park is zo’n recente aanwinst. Jess moet nu metrokaartjes kopen om haar Luna en Prince te laten spelen in de speeltuin die ze zelf nooit heeft gehad, in haar oude buurt, waar ze de huur nu niet meer zou kunnen betalen. In hun eigen buurt moeten de kinderen het doen met een lelijke speeltuin met oude toestellen. Wie wil nou niet het beste voor z’n kind? ‘Daarom reizen we op en neer.’ Met het vertrek uit Williamsburg van families als die van Jess kwamen families als die van Mara Mornaghi (41) binnen. Zes jaar geleden verhuisde de Italiaans-Argentijns-Amerikaanse van de suburbs ten noorden van New York naar Brooklyn. Ze wiegt met een hand een kinderwagen, smeert met de andere het gezichtje van haar zoon in, die even later verdwijnt in de waterfontein. Mornaghi, die in de marketing zit, verhuisde met haar man naar Williamsburg omdat ze wilden dat hun kinderen in een diverse omgeving zouden opgroeien. ‘Ze horen hier de hele dag verschillende talen, eten gerechten van over de hele wereld. Natuurlijk leven ze hier uiteindelijk ook in een bubbel, maar ze leren in ieder geval dat hún bubbel niet het centrum van het universum is.’ Om in New York met andere bubbels in contact te komen moet je haast wel buiten het schoolsysteem kijken. Deze ultradiverse stad heeft een van de meest gesegregeerde schoolsystemen van de VS, zowel qua etniciteit als sociale klasse. Bijna drie op de vier kinderen van kleur gaan in New York naar scholen met minder dan 10 procent witte leerlingen. Op het waterplein zullen de krijsende kinderen nog weinig van sociale bubbels begrijpen. Toch ervaren sommigen die al wel. Slechts een paar orthodox-joodse kinderen mogen van hun ouders meespelen met de rest. In natte kleren vullen ze waterballonnen bij de fontein. ‘Ik vind het niet erg als ze even tussen de andere kinderen is’, zegt de moeder van een meisje met een staart en een lange jurk dat verlegen zwijgt als haar naam wordt gevraagd. Na de Holocaust voegden veel chassidische joden uit Hongarije en Roemenië zich bij de al bestaande gemeenschap in Williamsburg. De streng-religieuze gemeenschap van zo’n 57 duizend mensen leeft in extreme beslotenheid. Ze modelleren hun leven naar dat van vóór de Tweede Wereldoorlog en zweren veel aspecten van de moderne samenleving af. Ze eten in hun koosjere restaurants, hebben hun eigen scholen, medische instellingen en gefilterd internet. De mannen zijn te herkennen aan hun grote zwarte hoeden en pijpenkrullen, vrouwen lopen met pruiken en in lange rokken achter kinderwagens. ‘We leren onze kinderen jiddisch en Hebreeuws, maar natuurlijk ook Engels’, zegt de vrouw met een Oost-Europees accent. ‘De kinderen spelen gewoonlijk in speeltuinen in ons deel van Williamsburg, maar daar hebben we niet van dit soort waterparken. Als het warm is neem ik ze mee hiernaartoe. Maar het liefst zijn we met onze eigen mensen.’ Naast het waterplein, waar de kinderen de baas zijn, volleyballen jongeren in blote bast op het zand. Verderop lezen vrouwen boeken in bikini. Daaromheen wandelen de orthodoxe-Joodse mannen, druk telefonerend onder hun hoge hoeden. Als ze denken dat niemand kijkt, laten sommigen hun ogen glijden over al het bloot. Domino Park is voor de Pools-Amerikaanse Monika (36) sinds de pandemie belangrijker geworden. De schoonheidsspecialist wilde dat haar dochters, van 3, 6 en 8, uit hun quarantaine-schulp kwamen, vertelt ze. Wat ook meespeelt, is dat veel andere speeltuinen, verderop in Brooklyn, minder veilig zijn geworden. ‘De speeltuin in onze buurt is verloederd. Zeker sinds wiet hier werd gelegaliseerd zit iedereen er maar te blowen. Ook veel daklozen gingen er noodgedwongen hangen tijdens de pandemie. Hier in Williamsburg zijn de parken tenminste schoon en veilig.’ Monika kijkt naar haar dochters, die na wat schreeuwpartijen eindelijk even rustig zijn. Ze liggen te tekenen, languit op een handdoek, terwijl de zon hun blonde haren droogt. ‘Je hebt geen idee hoe erg ik mijn best doe om ze iedere dag van die tv en dat telefoonscherm af te houden’, fluistert ze. ‘Al moet ik hiervoor naar de andere kant van New York reizen – ik heb er alles voor over.’||https://www.volkskrant.nl/nieuws-achtergrond/kinderen-in-new-york-de-wijk-is-voor-de-rijken-de-speeltuin-nog-voor-iedereen~b6b7a891/
2022-08-25||Iets uit het basis­pakket halen is in Nederland een schending van de mensenrechten||‘Nee, ik wil die goedkope niet, de vorige keer had ik die van 33 euro of zo. En kan ik niet beter een nog sterkere nemen?’ Ik sta bij een drogist achter een goedgebruinde vrouw, zo halverwege de 50. Ik wil een goedkoop nagelborsteltje afrekenen, zij zoekt vitamine D-pillen. Ze zwicht voor een chic bruin glazen potje met een gouden etiket. Als ze thuisarts.nl had gelezen, had ze geweten dat die dure pillen helemaal niet nodig zijn én dat meer niet beter is. Dan was ze voor 5 euro per jaar klaar geweest – 1,3 cent per pilletje in plaats van 13. Toen de overvloedige zon deze zomer de meeste mensen van voldoende vitamine D voorzag, adviseerde het Zorginstituut vitamine D-pillen uit het basispakket te halen. In het kader van zinnige en betaalbare zorg leek dat een goed idee. In 2019 waren de goedkope pillen al uit het pakket geschrapt. Daarop waren huisartsen veel duurdere pilletjes gaan voorschrijven die je, in hoge dosering, maar een keer per week hoefde te slikken. Niet alleen bij een bewezen heel laag vitamine D-gehalte, maar ook gewoon. Dokters en patiënten vinden snel creatieve oplossingen voor ingrepen in het basispakket. Niks besparing, in een jaar tijd werd bijna 9 miljoen euro meer aan die pillen besteed. Nu sluit VWS dus ook die sluipweg. Dat leidde vanzelfsprekend tot Kamervragen, want iets uit het basispakket halen is in Nederland een schending van de mensenrechten: oneerlijk, discriminatoir voor mensen met een donkere huid (die maken in de Nederlandse zon minder vitamine D aan) en het gaat ernstige ziekten opleveren. Nu is het wel degelijk zo dat een vitamine D-gebrek problemen kan opleveren, maar dan gaat het wel om bewezen heel lage bloedwaarden. De norm voor wat te laag is, is in vijftig jaar drie keer over de kop gegaan, waardoor steeds meer mensen ‘een tekort’ lijken te hebben. Voor het merendeel van hen is een zo’n pilletje volgens de – op de Gezondheidsraad gebaseerde – adviezen van thuisarts.nl meer dan voldoende en misschien zelfs overbodig. Want in een recentelijk groot (bijna 26.000 deelnemers) gerandomiseerd onderzoek hadden (50-plus) vitamine D-gebruikers niet minder botbreuken dan vergelijkbare neppillenslikkers, ook de Afro-Amerikaanse deelnemers niet. Onder het motto ‘Halitran kweekt gezonde, mooie kinderen’ kreeg ik, mager bleekscheetje, eind jaren vijftig levertraancapsules door mijn havermoutpap. Dat leverde een levenslange afschuw voor beide op. Ook toen was er een vitaminemaffia. Omdat de rachitis uit de jaren twintig en de oorlog nog in het collectieve moedergeheugen zat, valt dat wel te begrijpen. Tegenwoordig is die aandacht voor wonderpillen behoorlijk overdreven, want volgens Amerikaanse preventie-deskundigen voorkomen ze niet of nauwelijks botbreuken, net zomin als kanker, hartvaatziekten of voortijdig doodgaan. Wel ironisch dat DSM, onze oude steenkolenmijnenmaatschappij, tegenwoordig een van ’s werelds grootste producenten van vitamientjes is. Mijnwerkers zagen het zonlicht minder vaak dan mijn drogistbezoeker. Vitaminehandel is lucratiever dan steenkool delven: er zijn zelfs pilletjes van 1 euro in plaats van 1,3 cent.||https://www.volkskrant.nl/wetenschap/iets-uit-het-basis-pakket-halen-is-in-nederland-een-schending-van-de-mensenrechten~b1b74bac/
2022-08-25||Lerarentekort: steeds meer kinderen opgeleid tot docent||‘We merken dat het steeds moeilijker wordt om geschikt personeel te vinden’, vertelt Jan-Dirk van Zee, directeur van basisschool Het Schip in IJmuiden. ‘Daarom zijn we op zoek gegaan naar een passende oplossing. Er lopen hier tal van kinderen rond die in potentie heel goede leerkrachten zouden kunnen zijn. We hebben geen tijd om nog twintig jaar te wachten tot ze voor de klas kunnen staan, daarom stomen we ze nu al klaar voor het grote werk. Zijn ze daar al klaar voor? Nee, doorgaans niet. Daarom is het zaak dat we al vroeg beginnen met opleiden.’ Lisa (10) heeft deze week voor het eerst als invaller voor de klas gestaan. Het was lastig, maar ook uitdagend, vertelt ze terwijl ze de rekentoets voor morgen alvast klaarlegt. ‘Ik merkte dat ik toch moeite had om de kinderen stil te houden. Maar ja, het is beter dan dat we helemaal geen les krijgen. Maandag was er geen docent geregeld en stond de hele dag Frozen aan op het smartboard. Dat is even leuk, maar toen de film voor de vierde keer begon was ik er wel klaar mee.’ Angela, moeder van Lisa (10), vindt het een goed initiatief van de basisschool. ‘Ik merk gewoon dat ze er zelfstandiger van wordt.’ Wel vindt ze het jammer dat Lisa haar werk steeds vaker mee naar huis neemt. ‘Een onverwachte taaltoets voor het avondeten, daar zit ik niet op te wachten.’||https://www.volkskrant.nl/columns-opinie/lerarentekort-steeds-meer-kinderen-opgeleid-tot-docent~b9b4621c0/
2022-08-25||Het weerbericht voor vrijdag 26 augustus: de hitte verdwijnt||Augustus 2022 is hard op weg een van de warmste augustusmaanden sinds het begin van de metingen te worden. De huidige verwachting is dat de gemiddelde temperatuur in De Bilt deze maand op 20,1 graden gaat uitkomen. Alleen 2020 en 1997 hebben een warmere oogstmaand opgeleverd. Met maar liefst vijftien zomerse dagen op het KNMI-hoofdstation (waarvan zeven tropisch) was het niet alleen overdag maar ook ’s nachts vaak warm. Vanaf vrijdag is het met de echte hitte gedaan. Er steekt een noordwestelijke wind op, waardoor de temperatuur minder hoog oploopt. Desondanks kan het in het oosten van het land aanvankelijk nog ruim 25 graden worden, al maakt die regio ook de meeste kans op buien met mogelijk onweer. In heel het land neemt de bewolking toe en is de zon minder te zien. Buien kunnen lokaal voor verfrissing zorgen, maar zullen de droogte niet tenietdoen. Het weekend verloopt vrijwel overal droog met zonnige perioden. De wind gaat uit noordelijke richtingen waaien en dat tempert de temperatuur. Met maxima tussen 20 en 24 graden is het in de middag minder warm, maar wel aangenaam.||https://www.volkskrant.nl/nieuws-achtergrond/het-weerbericht-voor-vrijdag-26-augustus-de-hitte-verdwijnt~b8ceeded/
2022-08-25||Een premier met een goed geheugen, die niet liegt én goed kan dansen – die is jaloersmakend||Afgelopen woensdag was de dag waarop de verschrikkelijke oorlog in Oekraïne een half jaar oud was. Het was ook de dag waarop Oekraïne de onafhankelijkheid herdenkt. Een parade in Kyiv was onmogelijk, maar president Zelensky bedacht een superieur alternatief: een Russische roestparade, waarbij de resten schroot werden getoond van de Russische tanks waarmee Poetin de stad eventjes zou veroveren. Het was ook de dag waarop de Russen een raket afvuurden op een treinstation, waarbij 25 burgerdoden vielen. De Finse premier Sanna Marin was een van de eersten die Oekraïne gelukwenste met Onafhankelijkheidsdag: ‘You are brave and unyielding. We stand with you’. Ook de vergadering met de Finse ambassadeurs opende ze met een steunbetuiging aan Oekraïne. Een paar dagen eerder besloot haar regering Russische toeristen te weigeren zolang dat land niet stopt met moorden in Oekraïne. Maar met dit alles kwam Marin amper in het nieuws. Ze haalde de wereldpers met drie inkijkjes in haar privéleven, die viraal waren gegaan: een filmpje waarop ze vrolijk danst met vrienden, een waarop ze danst met iemand anders dan haar man en een foto waarop twee vrouwen met ontbloot bovenlijf elkaar zoenen, in Marins ambtswoning. Fijne vrienden trouwens, die gezellig komen feesten en je daarna verlinken. De morele verontwaardiging was groot, bij de oppositie en de Finse conservatieven, maar vooral bij rechtse schreeuwers op westerse sociale media. Het ‘feestbeest’ Marin zou het landsbelang niet kunnen dienen, ze zou zich chantabel hebben gemaakt en een slecht voorbeeld zijn voor haar dochtertje. Ze zag zich na het dansfilmpje gedwongen tot een drugtest: negatief. Woensdag bood ze haar excuses aan voor de ‘ongepaste’ foto. Ze memoreerde fijntjes dat de Oekraïners ‘echte problemen hebben om van wakker te liggen’. Het zijn ongekend benepen reacties, een uiting van giftige vrouwenhaat. Chantabel is iemand die geld verduistert of geheime minnaars afkoopt. De Finse premier verbergt niets; ze durft plezier te maken. Te verwachten was deze haatgolf wel. Marin (36) is een jaloersmakende vrouw. Zij is de jongste premier ter wereld, een sociaal-democraat én stemmenmagneet. In haar regering zijn elf van de negentien ministers vrouw. Zij wil een samenleving waarin ‘ieder kind alles kan worden’. Ze leidde Finland kundig de coronacrisis door. Marin zal de geschiedenis ingaan met een daad van groot historisch belang: zij loodste haar land de Navo binnen. Ze weerstond de dreigementen van Poetin en verdedigde de westerse vrijheden. Driekwart van de Finnen staat achter haar; de inval van Stalins leger in 1939 zijn ze niet vergeten. Dat Marin beeldschoon is, dat ze vanzelfsprekend het moederschap combineert met het premierschap, onbekommerd foto’s van zichzelf post in sexy outfits of terwijl ze borstvoeding geeft, wakkert de behoefte haar te vernederen aan bij het internationale loser-dom. Haar verwijten dat ze ‘bekakt’ of ‘elitair’ is, gaat niet: Marin is van eenvoudige afkomst en is de eerste in haar familie die ging studeren. Zij is een premier met een goed geheugen, liegt niet én kan goed dansen – vooral dat laatste moet onze premier groen van afgunst maken. Het zijn laatste stuiptrekkingen, deze haatgolf. Ze komt van een groep die aan invloed verliest. De wereldwijde steun voor Marin, van mannen én vrouwen, overstemt met gemak het gepruttel van de machteloze haters.||https://www.volkskrant.nl/columns-opinie/een-premier-met-een-goed-geheugen-die-niet-liegt-en-goed-kan-dansen-die-is-jaloersmakend~bebaecb6/
2022-08-25||Deze boekenhandelaren tippen hier straks hun lievelingsboeken||‘Ik ben zo’n beetje geboren in de boekhandel. Mijn oma, die 103 is geworden, had in Franeker na de oorlog een boekhandel mét een inpandige bibliotheek. Nadat mijn opa was overleden, stond ze er jaren alleen voor. Mijn ouders zijn in 1967 in Sassenheim deze boekhandel begonnen. Later kwamen daar filialen in Lisse en Noordwijk bij en begon mijn vader ook een uitgeverij. Mijn moeder deed van alle bedrijven de boekhouding. Als kind heb ik altijd meegeholpen in het bedrijf. Eerst als jong meisje in de winkels, later als vertegenwoordigster en weer later bij mijn eigen bedrijf ‘Book People Holland’, waarbij we door het hele land boeken verkochten aan personeel van bedrijven. ‘In oktober 1990 was er geen personeel te krijgen en zou ik mijn moeder voor de laatste paar maanden van het jaar ‘even’ helpen in de winkel om zo door de drukste periode heen te komen. Zo ben ik opnieuw in de winkel terechtgekomen en gebleven. Toen mijn moeder in 2010 overleed, heb ik het bedrijf doorgezet. De jaren die daarop volgden waren geen gemakkelijke jaren met de financiële crisis van toen. Gelukkig hebben we een fijne klantenkring opgebouwd. We organiseren bijna wekelijks een boekenactiviteit, daar komen mensen uit de hele Bollenstreek op af.’ ‘Ik heb mijn bachelor filosofie gehaald en zit nu in het derde jaar van de studie literatuurwetenschap. Sinds april werk ik voor Athenaeum Boekhandel Zuidoost, deze winkel is sinds 17 maart open. We hebben hier een grote youngadult-afdeling en richten ons daarnaast op Engelstalige boeken. De Bijlmer is een groot stadsdeel, er wonen negentigduizend mensen, in de winkel komen veel internationale studenten, maar ook families uit de buurt. Kinderboeken lopen hier dus ook goed, we richten ons daarbij vooral op boeken die diversiteit uitstralen. Ons publiek is jonger dan bij de andere Athenaeum-filialen in Zuid en het centrum van Amsterdam. ‘Voor Athenaeum verdiep ik me vooral in youngadult-boeken en houd ik bij wat er op #Booktok en Bookstagram populair is. Ik heb als tiener ontzettend veel youngadult gelezen. Het is toegankelijker dan volwassen literatuur maar behandelt wel degelijk serieuze thema’s. Maar ook de klassieken komen aan bod in het genre, zelf heb ik bijvoorbeeld veel boeken van Percy Jackson gelezen over de Griekse mythologie. Het is dus een veel breder genre dan iedereen denkt.’ ‘Even heb ik op het conservatorium gezeten, want ik zou balletlerares worden. Maar ik kon het fysiek niet aan. Mijn ouders hadden deze boekhandel in Winterswijk. Mijn opa was daar al mee begonnen in 1943. Toen zei mijn moeder: ‘Je houdt zo van lezen, is werken in de boekhandel niet iets voor je?’ Zo ben ik erin gerold. Sinds 1981 zijn mijn man en ik er samen gaan werken, in 1983 hebben we het overgenomen. We hebben vier kinderen, maar vooralsnog zegt geen van hen: ‘Dat lijkt me ook wel wat.’ Maar zeg nooit nooit. ‘Winterswijk is in schrijverskringen beroemd omdat Gerrit Komrij hier is geboren, het is een goede vakantieplaats met veel campings, zomers komen hier veel toeristen. Ook mensen uit de regio Enschede en regio Doetinchem komen graag winkelen in Winterswijk, we hebben dus een regionale aantrekkingskracht. Zelf ben ik een alleslezer. We hebben een breed assortiment van spanning tot literatuur en ook een grote kinderafdeling. ‘Ons pand dateert uit de 18de eeuw en is heel groot, bijna 400 vierkante meter. Zelf wonen we erboven. Ik slaap op dezelfde kamer als waar ik ooit geboren ben.’ ‘Ik groeide in Dordrecht op in een straat waar een boekhandel zat, daar liep ik als kind al rond. In Utrecht heb ik literatuurwetenschap gestudeerd en ik werkte er een jaar of tien bij De Literaire Boekhandel aan de Lijnmarkt in Utrecht. Daarna werd ik in 2016 hoofd van de afdeling Bellettrie – Nederlandse fictie en poëzie – bij Athenaeum Boekhandel op het Spui in Amsterdam. Sinds 2019 ben ik terug in Utrecht en werkzaam als winkelchef bij Boekhandel Bijleveld. ‘Bastiaan Bommeljé is de eigenaar van Bijleveld, maar hij houdt zich voornamelijk bezig met de uitgeverstak van het bedrijf en geeft mij de vrije hand in de samenstelling van het assortiment en het reilen en zeilen van de boekhandel. ‘Bijleveld is een onafhankelijke boekhandel en de winkel is relatief klein, zo’n 80 vierkante meter winkeloppervlak, dat dwingt ons duidelijke keuzen te maken wat betreft het aanbod. Daarin zijn we niet afhankelijk van een bestseller-top-60, we verkopen wat we zelf aantrekkelijk vinden, zo hebben we onlangs nog de filosofie- en kunstafdeling uitgebreid. Maar we hebben bijvoorbeeld geen sportafdeling. Ons aanbod is breed, ik zeg altijd: we hebben voor iedereen een boek.’||https://www.volkskrant.nl/cultuur-media/deze-boekenhandelaren-tippen-hier-straks-hun-lievelingsboeken~b68407f2/
2022-08-25||In Misjka wordt een vluchtverhaal beheerst verteld, behapbaar en ontroerend mooi||Als de tekst op de kaft van een kinderboek de indruk probeert te wekken dat wat erin staat echt is gebeurd, kun je maar beter uitkijken. Zeker wanneer het er letterlijk staat, zoals op het omslag van het geestige lerenlezenboekje Dit gebeurde allemaal echt (Querido, € 13,99, 7+) van journalist en beroepsboekenwurm Joukje Akveld. Cees wil lezen in de tuin en wordt daarbij gestoord door de buren. De ene is nog niet klaar met het opvoeden van haar hondje Hatsjie of de ander begint te klussen met zijn slijptol. De steeds extremere geluiden drijven haar tot drastische maatregelen met een sloopkogel, plastisch in beeld gebracht door Kees de Boer, de ideale illustrator voor dit slapstickverhaal. Toch is het zo: wie deze auteur weleens heeft horen mopperen over haar buren, weet dat dit – behalve de sloopkogel – allemaal echt is gebeurd. Wat minder zeker is dat in het prentenboek voor iets oudere kinderen Raargebeurd (Rubinstein, € 17,99, 8+) van tekenaar Emanuel Wiemans. Lucy en Felix gaan in een vreemde winkel op zoek naar een onderwerp voor een spreekbeurt. Eigenaar Fred komt met de ene na de andere suggestie, van een nog levende Elvis Presley tot de Vliegende Hollander. Wiemans laat de grappige griezels tot leven komen, waarna Lucy en Felix besluiten toch liever nog even verder te kijken. Zo paradeert een zeer onderhoudende reeks historische en klassieke broodjes aap voorbij. Natuurlijk is het allemaal onzin, maar weet je dat helemaal zeker? Gek genoeg komen sterke verhalen die door de verteller wél echt zijn meegemaakt onder kinderboeken heel wat minder voor. Een interessante uitzondering vormt Misjka (Querido, € 17,99, 8+) van Edward van de Vendel en Anoush Elman, met illustraties van Annet Schaap. Een van hen maakt mee en vertelt, de andere twee schrijven het op en illustreren het. De ontstaansgeschiedenis van dit boek is een verhaal op zichzelf. Van de Vendel ontmoet ruim vijftien jaar geleden een Afghaans vluchtelingengezin. Een van de kinderen, de dan 17-jarige Anoush, vertelt hem van zijn gevaarlijke vlucht naar Nederland. In het boek heet hij Hamayun, maar ook zijn auteursnaam is een noodgedwongen pseudoniem: bij het verschijnen van het samen gemaakte boek is het nog niet zeker of het gezin definitief in Nederland mag blijven. Een prachtige oplossing: Van de Vendel kan vertellen, Elman heeft iets beleefd dat het vertellen meer dan waard is. De gelukvinder (Querido, 2008, 14+), het eerste deel van een reeks waargebeurde verhalen, is meteen ook het meest geslaagd. Daarna zijn Van de Vendel en Elman vrienden gebleven, de laatste heeft inmiddels een baan en twee kinderen. Misjka vertelt min of meer hetzelfde, maar aan veel jonger publiek. Het kleine zusje Roya is nu de hoofdpersoon. Als het gezin eenmaal in hun eerste Nederlandse huis woont, wil ze graag een konijn. Misjka komt en wordt al snel een gewaardeerd gezinslid, aan wie je alles kan vertellen. Dat doen ze dan ook. Zo krijgt het konijn, en stiekem ook Roya, stukje bij beetje het verhaal van de vlucht te horen, in telkens net iets anders gekleurde perspectieven. De bonkige Bashir, de zachte Hamayun, de stoere achtstegroeper Navid en soms vader en moeder leven elk een eigen bijdrage. Het vraagt wat van een schrijver om het grappige, het alledaagse, het avontuurlijke en het verschrikkelijke zo gebalanceerd op papier te krijgen. Waar De gelukvinder weleens verdronk in mooischrijverij en irrelevante details, is het verhaal in deze nieuwe versie uitgekleed tot de essentie, beheerst verteld en er volledig in geslaagd om tegelijk klein en behapbaar en ontroerend mooi te zijn. Alles wat Van de Vendel kan, is samengekomen in dit prachtige boek.||https://www.volkskrant.nl/cultuur-media/in-misjka-wordt-een-vluchtverhaal-beheerst-verteld-behapbaar-en-ontroerend-mooi~bbe013a7/
2022-08-25||Opinie: Waardeer de kunsten en verhoog het budget naar 1 miljard euro ||Zou u vandaag hetzelfde willen verdienen als tien jaar geleden? Nee? In de cultuursector gebeurt dat wel. En dat moet anders. Dit weekend luidt de jaarlijkse Amsterdamse Uitmarkt feestelijk het nieuwe culturele seizoen in. Voor veel musea en podia is vooralsnog weinig reden tot vreugde. Menigeen voorziet een ongewisse toekomst. Ook voor talloze individuele kunstenaars, muzikanten, schrijvers en andere makers die ons land rijk is, spant het erom. Bezoekers laten het nog afweten of besluiten pas op het laatste moment een kaartje te kopen. Vermeer, Stromae of een enkele andere geheide kaskraker kan rekenen op een massale toestroom, maar voor het overige culturele aanbod zal de sector dit seizoen stevig aan de bak moeten. En daarom buigt de cultuursector zich zondag, samen met beleidsmakers en politici, in het Paradisodebat over de toekomst. Hoe te reageren op een volgende coronagolf, de energielasten, inflatie en de oorlog op het continent?, aldus de organisatoren. Terechte vragen, want de sector was de afgelopen jaren meer dicht dan open en heeft, net als elders, te kampen met prijsstijgingen en gebrek aan personeel. Wat zondag niet op de agenda staat maar uiterst urgent is, is om nu snel duidelijkheid te bieden over de aanstaande Cultuurplanperiode 2025-2028 – naast een grondige reparatie van jarenlang achterstallig onderhoud van het reguliere cultuurbudget. Prinsjesdag is daarvoor het moment bij uitstek. Want wat is er aan de hand? Iedere vier jaar verdeelt het ministerie van OCW, na adviezen van de Raad van Cultuur, de rijkssubsidies. Gemeenten en provincies volgen deze systematiek waarbij verschillende instellingen hieraan gekoppeld subsidie van de lagere overheden ontvangen. Het verloop voor het indienen van plannen en de noodzakelijke adviezen staat vast evenals het tijdpad voor de beoordeling en toekenning. Voor menigeen begint eind dit jaar deze procedure, het verzamelen van gegevens, afspraken voor de toekomst, meerjarenplannen, et cetera. Zo verdeelt het ministerie van OCW in het huidige Cultuurplan, dat nog tot eind 2024 loopt, jaarlijks 413 miljoen euro. Daarnaast ontvangen rijksmusea 217 miljoen euro subsidie via de zogenaamde Erfgoedwet, wat het totaal op 630 miljoen euro brengt. In het vorige Cultuurplan van minister Bussemaker (2017-2020) kon, naast de bijdragen aan de rijksmusea, jaarlijks 380 miljoen euro worden uitgegeven aan instellingen en cultuurfondsen. Haar voorganger Halbe Zijlstra, hield na drastische bezuinigingen van 200 miljoen euro jaarlijks 326 miljoen over voor de periode 2013-2016. In de jaren 2009-2012 kon er 530 miljoen euro worden verdeeld (destijds inclusief de rijksmusea). Wie nog verder teruggaat, ziet dat onder staatssecretaris Medy van der Laan (2003-2006) het totale landelijke cultuurbudget 655 miljoen euro bedroeg en dat Rick van der Ploeg, staatssecretaris tussen 1998 en 2002, jaarlijks minimaal 657 miljoen euro kon verdelen. In 2002 bedroegen de rijksuitgaven aan cultuur zelfs 710 miljoen euro. Fijnslijpers zullen ongetwijfeld zeggen dat het ene jaar dit of dat er wel bij hoorde of niet, feit is dat het vrij besteedbare budget voor instellingen in twee decennia structureel is uitgehold. De groei van vaste lasten (loonstijgingen, inflatie, huur, energiekosten, verzekeringspremies, pensioenlasten, regeldruk) was sterker dan de toename van de variabele inkomsten. Vaste inkomsten (subsidie) zijn niet langer afdoende voor de gestegen vaste kosten; variabele inkomsten worden dan aangewend om de vaste kosten te dekken. Dat gaat een keer fout. Gelukkig heeft het vorige kabinet tijdens de coronacrisis gelden beschikbaar gesteld voor ‘herstel, vernieuwing en groei’, deze 170 miljoen voor de komende jaren is echter volledig geoormerkt om de gevolgen van corona op te vangen, maar ook om aardbevingsschade aan rijksmonumenten in Groningen te vergoeden. Nuttig en nodig, maar de sector schiet er weinig mee op. Er is investeringsgeld. Want nog geen twee jaar geleden maakte het kabinet op Prinsjesdag bekend dat ‘(…) volgende generaties moeten kunnen wonen in een Nederland met goede zorg, goed onderwijs, een leefbare omgeving én genoeg geld overhouden om zelf te kunnen besteden. (…)’ Het kabinet trok 20 miljard euro uit voor een Nationaal Groeifonds, om kennisontwikkeling, fysieke infrastructuur, onderzoek, ontwikkeling en innovatie te stimuleren. Daar is weinig van terecht gekomen. Voorgestelde infrastructurele projecten blijken plotseling plannen voor de wereld van gisteren. Meer asfalt is niet de toekomst. Wie mensen beter wil verbinden, investeert in cultuur. Voorwaarde is dat instellingen en kunstenaars naar behoren worden gehonoreerd. Cultuurbeleid is per definitie langetermijnbeleid, dus wie naar eigen zeggen kennisontwikkeling, onderzoek, ontwikkeling, innovatie en het verbinden van mensen wil stimuleren, investeert juist in de creatieve en culturele sector. Verschillende van onze kunstenaars, fotografen, dj’s, architecten, choreografen, ontwerpers en muzikanten behoren tot de internationale top. Daar mogen we trots op zijn. Het schofferen van Rem Koolhaas om diens plannen voor het Binnenhof, de schandelijke bewoordingen van bewindslieden tijdens de coronapersconferenties of het onnodig lang dichthouden van de Nederlandse musea, tonen helaas dat de politiek zich niet altijd even begripvol opstelt. Juist voor een dynamische sector barstensvol talent, die telkens opnieuw bewijst uit te blinken in waaraan het in ons land steeds meer ontbreekt: visie, vitaliteit en vertrouwen. Laten we daarom beginnen dat beter te waarderen. En vervolgens op Prinsjesdag het door corona volledig verstoorde en achterhaalde huidige Cultuurplan voor de jaren 2025-2028 (en daarna) structureel te verhogen. Laat de sector niet langer in het ongewisse, kijk nog eens naar het budget van begin deze eeuw. Vul dat aan naar het actuele prijspeil: 710 miljoen euro, plus een correctie volgens de CBS-prijsindex, maakt iets meer dan 1 miljard euro.||https://www.volkskrant.nl/columns-opinie/opinie-waardeer-de-kunsten-en-verhoog-het-budget-naar-1-miljard-euro~ba5ead98/
2022-08-25||Hier vindt u alle afleveringen van De Zomerbibliotheek op een rij||Onder de noemer De Zomerbibliotheek beschreven zeven Nederlandse auteurs afgelopen weken welke boeken hen hebben gemaakt tot wie ze zijn. Vandaag sluit Alfred Schaffer deze mooie serie af. Op onze online boekenpagina, volkskrant.nl/lezen, hebben we alle afleveringen voor u op een rij gezet. Nicolien Mizee beet half juli het spits af en legde uit waarom Suske & Wiske zo veel indruk op haar maakte. Daarna beschreef Sander Kollaard zijn liefde voor onder meer De AFC-ers van J.B. Schuil. Mariken Heitman, winnaar van de Libris Literatuurprijs 2022, koos voor onder meer Narziss en Goldmund van Hermann Hesse. Herman Brusselmans, bewonderaar van onder anderen Hella Haasse, is zwaar beïnvloed door Saskia Noort. Guus Kuijer schreef: ‘De literatuur leerde mij dat iedereen anders is, en bijna iedereen de moeite waard.’ Lale Gül houdt van boeken over ‘totale losers die ook nog eens verzuurd zijn’ en dus zette ze de Franse auteur Michel Houellebecq op haar lijst.||https://www.volkskrant.nl/cultuur-media/hier-vindt-u-alle-afleveringen-van-de-zomerbibliotheek-op-een-rij~bbd05dfb/
2022-08-25||Meerdere Europese landen krijgen medische steun bij vluchtelingenopvang||In België verleenden de artsen tijdens de coronapandemie steun voor daklozen en migranten, in Frankrijk begeleiden ze minderjarige vluchtelingen in Parijs en in het Verenigd Koninkrijk bieden ze psychologische hulp bij een asielopvang in Dover. Elders in Europa is Médecins sans frontières vooral actief in landen waar veel vluchtelingen aankomen, zoals Griekenland, Italië en Polen. Vluchtelingenhulp is ook de voornaamste activiteit in Europa, naast noodhulp bij de oorlog in Oekraïne. Daar wordt ook, net als in Belarus en Rusland, gestreden tegen tuberculose. Belarus krijgt verder hulp bij verslavingsproblematiek. Voor Europa wordt minder geld uitgetrokken dan voor andere regio’s. In 2021 besteedde Médecins sans frontières 45,3 miljoen euro aan Europa en Centraal-Azië. Voor Afrika en het Midden-Oosten was dit bij elkaar 870 miljoen. Het meeste geld (95 miljoen) werd besteed aan de door ziekte en conflict getroffen Democratische Republiek Congo en aan het door oorlog verscheurde Jemen (90 miljoen). Landen als Nederland, België en Frankrijk zijn niet de enige hulp ontvangende landen die volgens Médecins sans frontières ‘stabiel’ zijn. Dat geldt voor 41 procent van de 70 landen die vorig jaar werden gesteund. In de overige landen was sprake van een gewapend conflict of instabiliteit door bijvoorbeeld een natuurramp of economische crisis.||https://www.volkskrant.nl/nieuws-achtergrond/meerdere-europese-landen-krijgen-medische-steun-bij-vluchtelingenopvang~ba79d563/
2022-08-25||In een nieuwe biografie zien we ook de vrolijke kant van de soms onbegrijpelijke Hegel ★★★★☆||De filosofie moet haar tijd in gedachten vatten, meende Hegel. Deze filosoof leefde in een periode van grote omwentelingen: in de politiek (zoals de opkomst en neergang van Napoleon) en door sociale en wetenschappelijke vernieuwingen. Een nieuwe tijd, die hij wilde vatten in één filosofisch systeem. Dat was rond 1800, een tijdperk dat ver achter ons ligt. Toch is de filosofie van Hegel niet achterhaald, zo laat de indrukwekkende biografie zien van Jürgen Kaube. De duistere en vaak onbegrepen denker blijft ons nog altijd uitdagen. Als twintiger werd Georg Wilhelm Friedrich Hegel door zijn vrienden al een oude man genoemd. Zijn systeem lijkt star en zijn taal is vaak ondoorgrondelijk. Weinig filosofen lezen met gemak de Fenomenologie van de geest (1807) of weten altijd raad met zinnen als ‘de reflectie is het schijnen van het weten in zichzelf’. Als denker was hij moeilijk in de omgang en maakte hij ruzie met collega’s met wie hij het niet eens was, of die hem niet begrepen – en dat waren er velen. Kaube laat in deze biografie ook een andere kant van Hegel zien. Dat is de man op de momenten dat hij zich niet bezighield met filosofie: de gezelschapsmens die hield van kaarten, drinken en vrolijkheid. De ‘sociale’ Hegel, zoals Kaube hem noemt. Een zeer inschikkelijke man, vertellen tijdgenoten, maar ja, die filosofie van hem. Kaube schetst mooie beelden, bijvoorbeeld toen Hegel zijn Fenomenologie had afgerond, met een slot over ‘Het absolute weten’. Dat droeg hij bij zich toen hij zijn woning in Jena ontvluchtte, omdat Napoleons troepen de huizen plunderden. Waarna Hegel met zijn absolute weten door de brandende stad dwaalde. Aandacht besteedt Kaube niet alleen aan het leven, maar vooral aan de leer van Hegel – zonder de pretentie dat hij het wél altijd zo goed begrijpt. Hij waarschuwt de lezer dat die moet wennen aan de dubbelzinnigheden van Hegels taal en spreekt soms van ‘pogingen’ om iets te verklaren, omdat we nooit zeker weten of we de betekenis echt vatten. Dat is ook de bedoeling, omdat elk denken voor Hegel altijd het tegendeel uitlokt. Het is deze voortdurende ‘dialectiek’ van het denken, waardoor de geest zich door de tijd ontwikkelt. Hegel was niet de eerste die alle werkelijkheid in een systeem wilde vatten – dat deed Spinoza eerder ook. Dat Hegel een diepgravende analyse maakte van de manier waarop wij die werkelijkheid kunnen kennen is evenmin uniek – daarin bouwde hij voort op Kant. Bijzonder aan Hegel is de manier waarop denken en wereld zijn verbonden, of één zijn, en gehoorzamen aan dezelfde logica. Zijn filosofie legt de rede bloot in de geschiedenis én ontwikkelt die weer verder. De Duitstalige biografie verscheen in 2020: 250 jaar na de geboorte van Hegel in 1770 (hij stierf in 1831). Jürgen Kaube is journalist en uitgever van de Frankfurter Allgemeine Zeitung. Eerder schreef hij onder meer een bekroonde biografie van Max Weber, die helaas niet is vertaald. Dat het met deze biografie van Hegel wel lukte is vooral de verdienste van Willem Visser, die eerder een herculeswerk verrichtte door de boeken van Hegel te vertalen: Fenomenologie van de geest en Hoofdlijnen van de rechtsfilosofie, verschenen bij Boom. ‘Niemand vindt alleen de weg in de werken van Hegel’, stelt Kaube. Deze biografie schetst een mooi beeld van de persoon én van de wereld van Hegel, de confrontatie van Verlichting en Romantiek die in veel opzichten ook ons denken heeft gevormd. Kaube leidt de lezer binnen in het systeem van Hegel, maakt je vertrouwd met zijn filosofische begrippen en laat de logica zien achter diens soms duistere woordspelen. Prettig is ook de wijze waarop hij ons deelgenoot maakt van zijn verwondering en zijn kritiek op deze grootse denker. Elk denken is tijdgebonden, liet Hegel zien, die vervolgens zijn eigen filosofie toch tot het hoogte- en eindpunt van de rede verklaarde. Filosoferen met Hegel is systematiseren, maar je niet laten vastleggen. Waar de meester dat zelf toch probeert, zien we hem falen. Wie het denken probeert te begrijpen, zal door datzelfde denken steeds worden uitgedaagd, zo lijkt het. ‘Niemand die Hegel aandachtig leest, denkt daarna nog schematisch of eenvoudig, of ziet zich bevestigd in wat men al eerder over iets dacht en wist’, concludeert Kaube.||https://www.volkskrant.nl/cultuur-media/in-een-nieuwe-biografie-zien-we-ook-de-vrolijke-kant-van-de-soms-onbegrijpelijke-hegel~bcf72058/
2022-08-25||In Dromer, een lekker geschreven coming-of-ageroman, steken aan het einde de clichés de kop op  ★★★☆☆||‘Ik weet niet of iemand snapt wat ik bedoel.’ Het zinnetje komt ettelijke keren voor in Dromer, de tweede, volgens uitgeverij Meulenhoff meest persoonlijke roman van de succesvolle Duitse schrijver Benedict Wells (1984), en verwoordt exact het levensgevoel van de 20-jarige ik-persoon Jesper Lier. Hij verhuist, net als Wells zelf ooit deed, na de middelbare school van München naar Berlijn om zich in afzondering aan het schrijven te wijden – op een nogal funest dieet van alcohol en slaappillen, in Jespers geval. Het boek verscheen in 2009, is nu vertaald en beslaat zeven dagen uit het leven van deze gekwelde ziel. Dagen waarin Jesper zwalkt tussen arrogantie en zelfhaat, wat rondhangt in zijn muffe kelderwoning, feestjes afloopt met zijn enige, uitermate coole vriend Gustav, verliefd wordt op het eerste meisje dat met hem praat en zich steeds maar weer afvraagt wanneer alles toch zo ingewikkeld is geworden. Al snel wordt duidelijk dat Jesper met méér worstelt dan de gebruikelijke strubbelingen op die leeftijd, maar wat er precies aan de hand is, verklapt de schrijver pas aan het einde (al is het niet zo moeilijk te raden). Het is, kortom, een coming-of-ageroman zoals Wells er meer heeft geschreven. Boeken die stuk voor stuk wekenlang in de bestsellerlijsten staan, ook in Nederland. De aantrekkingskracht zit hem ongetwijfeld in de herkenbare thema’s, de keurige spanningsboog en soepele dialogen. Geen stilistische gekkigheid, geen intellectuele pretenties – een boek van Wells is altijd lekker om te lezen. En de mooie vertalingen van (ook nu weer) Gerda Baardman dragen daar zeker aan bij. Van grote originaliteit kun je de schrijver dus niet betichten, maar dat zegt uiteraard niets over de kwaliteit van zijn werk. In Dromer is Jespers gevoel van verlorenheid goed getroffen, net als zijn ontstellende naïviteit. Over zijn werk is hij misplaatst zelfverzekerd: zijn 1.200 pagina’s tellende, bijna onleesbare debuutroman (er is een passage opgenomen) zal een groot succes worden, denkt hij. ‘Alleen de verfilming al zou waarschijnlijk een stuk of tien Oscars in de wacht slepen.’ De échte complimenten weet hij dan weer niet op waarde te schatten: een redacteur die zijn talent ziet en hem aanraadt vooral te blijven oefenen, brengt Jesper totaal van zijn stuk. Zijn droom is vervlogen, zijn leven mislukt, het heeft allemaal geen zin meer. Zo gaat het ruim tweehonderd pagina’s over hoge pieken en door diepe dalen. Jespers toon blijft jongensachtig, soms bijna kinderlijk (nog altijd is hij bang voor ‘bijtbeestjes’ onder zijn bed), en dat is wel toepasselijk. Ook zijn hevige stemmingswisselingen zijn overtuigend beschreven. Telkens lijkt Jesper het gedrag van anderen verkeerd te interpreteren; hij reageert overtrokken, emotioneel of agressief. Om meestal snel te beseffen dat hij zich belachelijk heeft gemaakt en daar enorm van te balen. Het is niet allemaal drama. Zelfs op zijn zwartste momenten houdt Jesper een zekere branie. Samen met Gustav gaat hij langs bij de ouders van een oude schoolvriend om hem te ‘ontvoeren’ van een familiefeest. Jesper laat het volgende briefje achter: ‘Aan de producenten van Frank: Uw zoon maakt vanaf nu zijn eigen film. U bent allebei ontslagen.’ Als iemand hem vraagt hoe hij zo goed met computers heeft leren omgaan, antwoordt hij: ‘Door plaatjes van blote vrouwen te downloaden.’ Zijn observaties en terzijdes als verteller zijn vaak geestig. De naam Jesper vindt hij klinken als ‘een bak ranzige cornflakes of een biologische mueslireep uit Denemarken’. Op straat in Berlijn ziet hij de Tibetaanse terriër van een welgesteld echtpaar tekeergaan tegen ‘het smerige vuilnisbakkenbeest van een paar punkers, alsof de honden plaatsvervangend de klassenstrijd van hun baasjes uitvochten’. Maar hoe dichter de ontknoping nadert, hoe moeilijker het voor de schrijver lijkt om weg te blijven van clichés. ‘Weet je’, zegt een kennis tegen Jesper, ‘ik geloof dat je iemand nodig hebt die eindelijk eens voor jou zorgt.’ Zelf komt hij tot het inzicht dat ‘het donkere binnenin niet verdwijnt als je het negeert. Het verdwijnt alleen als je het in het licht houdt en erover praat.’ En: ‘Soms moet je een klein beetje sterven om daarna weer wat meer te kunnen leven.’ Deze inspirational quotes zouden op Instagram niet misstaan.||https://www.volkskrant.nl/cultuur-media/in-dromer-een-lekker-geschreven-coming-of-ageroman-steken-aan-het-einde-de-cliches-de-kop-op~b477ab9a/
2022-08-25||Wat er fascinerend is aan games komt in de essaybundel Extra levens amper aan bod ★★★☆☆||Een volwassene die opbiecht dat hij games speelt krijgt vaak een meewarige blik. ‘Die blik van: man, je bent 38. Word eens volwassen’, stelt de Ierse komiek Dara Ó Briain in een van zijn stand-upshows. ‘Als mensen aan me vragen wat ik doe om te ontspannen na een optreden zou het minder gênant zijn als ik zou zeggen: ik masturbeer op harde porno.’ Bizar genoeg, constateert Ó Briain olijk, verloopt het gesprek daarna exact hetzelfde. ‘De ander zal zeggen: ach, daar heb ik niet meer naar gekeken sinds ik een tiener was. Waarop jij kunt zeggen: dan zou je dat toch weer eens moeten doen, het heeft sindsdien enorme sprongen gemaakt. De grafische beelden alleen al, je herkent het niet meer terug.’ Aan de meewarige blikken heeft de dichter Arnoud van Adrichem (1978) een einde willen maken met de bundel Extra levens. Daarin geen poëzie: hij vroeg 23 Nederlandse en Vlaamse schrijvers een betoog te schrijven over een game naar keuze. Onder hen bekende namen als Hanna Bervoets, Lisa Weeda en Daan Heerma van Voss. Het resultaat geeft, aldus de blurb op de omslag, ‘persoonlijke, literaire essays over klassiekers als Mario Bros., The Legend of Zelda en Street Fighter’ en ‘over de liefde voor gamen in het algemeen. Bovenal breekt het een lans voor de intellectuele waarde van gamen, opdat we videogames als kunstgenre en entertainment eindelijk serieus nemen.’ Het is nogal een ambitieus streven, en een waarin Extra Levens mislukt. Als er al liefde spreekt uit de 23 essays, is het een hartstocht die meestal voorbij is. Van Adrichem heeft vooral schrijvers gevonden die dertig, veertig jaar geleden als tiener hoteldebotel waren van vaak maar een enkele game. Het heilig vuur is gedoofd of was eigenlijk nooit meer dan een waakvlammetje. Wat rest zijn mijmeringen over een jeugdig tijdverdrijf, met games die meestal niet meer zijn te spelen. Het maakt van de meeste essayisten armoedige pleitbezorgers voor het gamen. Het boek is meer een geruststelling voor ouders die zich zorgen maken over hun kroost dat aan het scherm is gekleefd. Die zullen na lezing zeggen: goddank, ze groeien er overheen. Maar wat er nou zo fascinerend is aan games? Dat krijgt de lezer amper te horen. Pas op driekwart van het boek komen er schrijvers aan het woord met recentere game-ervaring. Zoals Lisa Weeda, die in tranen raakt door de game Detroit: Become Human (uit 2018) of Joost de Vries die ‘helemaal kapot’ het einde haalt van Red Dead Redemption II (idem). Of ze gedreven gamers zijn, dat blijft gissen. In andere essays wil het het vuur maar niet ontbranden. Daan Heerma van Voss beschrijft journalistiek het intrigerende verschijnsel van het kijken naar gamers. Zoals de fanatici die een spel in een recordtempo (in het jargon: speedrunning) proberen te voltooien. Maar hij gamet zelf niet: hij ziet toe hoe zijn broertje speelt. Maartje Geels hekelt het oriëntalisme van pixelspektakels als Tomb Raider en Uncharted, maar het is een afstandelijk opstel. Niet persoonlijk, literair noch begeesterend. Een witte koloniale blik op ‘vreemde’ culturen is ook niet een verwijt dat alleen games treft. Nu is het een opgave om niet-ingewijden uit te leggen waarom games je volledig kunnen vervoeren. Het is een vorm van vermaak en inderdaad soms kunst waarvan je niet prima facie kunt genieten. Bejubelde muziek kun je op Spotify beluisteren. Voor de Mona Lisa kun je naar het Louvre of Google, voor een film naar de bioscoop of Netflix. Maar een game vraagt om de bediening ervan, om de interactieve beleving. Een game is als een muziekstuk dat je alleen volledig kunt beluisteren als je in het orkest gaat zitten en een instrument bespeelt. Gamesrecensies zijn eigenlijk onmogelijk, zegt de criticus Ian Bogost: er staan toch ook geen broodroosterbesprekingen in de krant? Wie games en gamers wil doorgronden kan beter zijn toevlucht zoeken in een boek waarmee het de titel deelt: Extra Lives van de Amerikaanse journalist, schrijver én hartstochtelijk gamer Tom Bissell uit 2010. ‘Waarom games ertoe doen’, luidt de ondertitel. Zoals een recensent opmerkte: ‘Een boek over games waaraan je waarschijnlijk meer lol beleeft dan ze spelen.’ Dát is Extra Levens in elk geval niet.||https://www.volkskrant.nl/cultuur-media/wat-er-fascinerend-is-aan-games-komt-in-de-essaybundel-extra-levens-amper-aan-bod~bb4a78f5/
2022-08-25||‘In Amsterdam-Zuidoost gaan lezers minder af op recensies en literaire prijzen. Ze vragen ons om tips’||‘In de vakantie kwamen er vooral veel families langs. En deze week is het drukker met internationale studenten die weer terug zijn voor het nieuwe studiejaar.’ ‘Ja, dat is een wereld van verschil. We zijn nog aan het aftasten, maar de gouden vuistregels van de andere filialen werken bij ons minder. We hebben een ander publiek. Wij kopen hier bijvoorbeeld geen vijftien exemplaren in van Nicolien Mizee of Mariken Heitman. In Zuidoost gaan klanten minder af op krantenrecensies of literaire prijzen. Mensen vragen in de winkel om tips. Onze toptien bestaat dus uit boeken die we zelf hebben aangeraden.’ ‘Een debuut dat zich afspeelt in de Bijlmer. Een roman over klassenongelijkheid en gentrificatie. ‘Maar ook de sprookjes over Anansi de Spin verkopen wij goed. Nr. 3, Anangsieh Tories – Verhalen van de spin uit Suriname van Anton de Kom is een hervertelling vol wijze lessen, schitterend geïllustreerd. Buurtgenoten kennen de verhalen van vroeger. Het is overigens geen kinderboek. Dat geldt wel voor nr. 7, Anansi de Spin – Sterker dan Olifant van Iven Cudogham, een prentenboek voor kinderen vanaf 4 jaar.’ ‘Klassiekers zijn populair onder jongeren. Van Pride and Prejudice van Jane Austen tot de Odyssee van Homerus. Maar ze moeten wel mooi zijn uitgegeven. Dan delen jongeren ze op sociale media. De Britse uitgeverij Penguin speelt daar goed op in en geeft klassiekers uit met prachtige stofomslagen. Het showelement is dus ook belangrijk op #BookTok.’ ‘Bitter, een youngadultroman van de Nigeriaanse schrijver Akwaeke Emezi. Over activisme en hoe je als jongere daarin een rol kunt spelen zonder meteen op de Dam te hoeven staan. Vol kleurrijke personages.’ 1. Gwen van der Zwan: Zuigertje; Pluim 2. Bernardine Evaristo: Meisje, vrouw, anders; De Geus 3. Anton de Kom: Anangsieh Tories; Atlas Contact 4. Ali Hazelwood: The Love Hypothesis; Little, Brown Book Group 5. David Graeber en David Wengrow: The Dawn of Everything; Allen Lane 6. Colleen Hoover: Reminders of Him; Amazon Publishing 7. Iven Cudogham: Anansi de Spin – Sterker dan Olifant; Gottmer Kinderboeken 8. Zakiya Dalila Harris: The Other Black Girl; Bloomsbury 9. Adiba Jaigirdar: Hani and Ishu’s Guide to Fake Dating; Hodder & Stoughton 10. Frantz Fanon: Black Skin, White Masks; Penguin UK||https://www.volkskrant.nl/cultuur-media/in-amsterdam-zuidoost-gaan-lezers-minder-af-op-recensies-en-literaire-prijzen-ze-vragen-ons-om-tips~b07fb78e/
2022-08-25||Pas op, monsters! Leeswijzers en trigger warnings zijn op Britse universiteiten inmiddels heel gewoon||Al eeuwen wordt Beowulf aan Britse scholen en universiteiten gelezen, maar voor het eerst heeft een onderwijsinstelling besloten er een leeswijzer aan te hangen. Volgens docenten aan de Universiteit van Aberdeen bevat het vroegmiddeleeuwse gedicht zeker dertig thema’s die studenten als kwetsend kunnen ervaren. Het gaat daarbij onder meer om ‘geweld’, ‘zelfmoord’, ‘vrouwenhaat’, ‘racisme’, ‘incest’, ontvoering’ en ‘eetproblemen’. Tevens worden studenten die het vak Verloren goden en verborgen monsters in de Keltische en Germaanse Middeleeuwen volgen, geattendeerd op de aanwezigheid van monsters. Daarbij wordt gedoeld op Grendel, die door de hoofpersoon wordt verslagen. Volgens de leidinggevenden op de 527 jaar oude universiteit staat het geestelijk welbehagen van studenten te allen tijde voorop. Tevens zou de waarschuwing horen bij het streven naar inclusief onderwijs. Een soortgelijke redenatie hanteert ook Warwick University, waar Far from the Madding Crowd met een waarschuwing gepaard gaat. De in 1874 gepubliceerde klassieker van Thomas Hardy gaat, zo luidt het, over ‘de wrede aard van de natuur en het plattelandsleven’. Er komt onder meer een scène in voor waarin een herdershond een groep schapen over een klif jaagt, terwijl zijn baas slaapt. Later wordt de hond doodgeschoten. Uit een openbaarheidsverzoek van The Times is naar voren gekomen dat deze twee voorbeelden niet op zichzelf staan. Britse universiteiten hebben tientallen boeken van honderden verschillende ‘trigger warnings’ voorzien. Zo heeft Salford University studenten Engelse taal- en letterkunde op de hoogte gesteld van het feit dat er geweld voorkomt in Charles Dickens’ Great Expectations, dat zich afspeelt in de ruige straten van victoriaans Londen, terwijl in Emily Brontës Jane Eyre seksualiteit voorkomt, wat eveneens een gevoelig thema kan zijn. Cambridge University waarschuwt studenten dat ze van slag kunnen raken door William Shakespeares bloedige toneelstuk Titus Andronicus. Theologiestudenten die aan de University of Glasgow het vak Creation to Apocalypse: Introduction to the Bible volgen, hebben te horen gekregen dat de kruisiging als schokkend kan worden ervaren, helemaal omdat het bestuderen van deze bijbelscène gepaard gaat met nare afbeeldingen. De afdeling personeelszaken van Queen Mary University heeft de zorgplicht uitgebreid naar docenten en andere werknemers. Deze Londense universiteit had een leeslijst meegegeven van boeken waarmee personeelsleden zichzelf kunnen onderrichten, zoals To Kill a Mockingbird van Harper Lee en The Secret Garden van Frances Hodgson Burnett. Maar het ging gepaard met een leesrisico. ‘Sommige boeken bevatten passages die door individuen als verontrustend kunnen worden ervaren’, stond er in een begeleidend schrijven. ‘Wanneer u zich ongemakkelijk voelt, stop dan alstublieft met deze activiteit.’||https://www.volkskrant.nl/cultuur-media/pas-op-monsters-leeswijzers-en-trigger-warnings-zijn-op-britse-universiteiten-inmiddels-heel-gewoon~b527831b/
2022-08-25||Niets is funester voor het draagvlak voor het asielbeleid dan dit gepruts van Rutte IV||De situatie rond het opvangcentrum in Ter Apel leidt tot snel oplopende inflatie in het publieke debat. Het aantal keren dat de toestand door de betrokken bestuurders ‘onbeheersbaar’ werd genoemd en dat we als land door een ‘morele ondergrens’ zakten, is inmiddels niet meer te tellen. De komst van Artsen zonder Grenzen naar de Groningse gemeente markeerde donderdag niettemin een nieuw dieptepunt. Niet eerder in de geschiedenis voelde de hulporganisatie zich gedwongen bij te springen in Nederland. De dokters voorzien een medische noodsituatie als er niet snel iets verandert. De eerste reactie van dienstdoend staatssecretaris Van der Burg was donderdag veelzeggend voor het niveau waarnaar het asieldebat is afgegleden: hij vindt het weliswaar ‘heel erg’ dat het nodig is maar is toch ‘heel blij’ dat AzG bijspringt. ‘Het helpt wel om de kwaliteit daar te verbeteren.’ Alsof de overheid met één telefoontje naar Defensie of een willekeurige evenementenorganisatie niet zelf binnen een dag zou kunnen zorgen voor voldoende onderdak, voedsel en sanitaire voorzieningen. Hier is dan ook meer aan de hand. Van der Burg oogt al maanden onmachtig. Hij praat de blaren op zijn tong en hoopt steeds opnieuw dat hij ‘volgende week’ weer ergens een cruiseschip, een hotel of wat noodwoningen bij de gemeenten weet los te weken. Dat is hem niet eens kwalijk te nemen, want in Tubbergen heeft hij inmiddels ervaren hoe de lokale bevolking reageert als hij zelf opvanglocaties aanwijst tegen de wil van de lokale politiek. Dat kan een rijksoverheid zich niet te vaak permitteren. Het probleem is dan ook niet deze staatssecretaris, maar de opdracht waarmee de regeringspartijen hem en al zijn recente voorgangers op pad hebben gestuurd: zoek het maar uit. Een land dat enerzijds ruimhartig asielzoekers wil opvangen maar anderzijds kampt met een structureel tekort aan woonruimte, opvangcentra, personeel en integratiemogelijkheden, ontkomt niet aan een fundamenteel debat over de vraag hoevéél mensen er dan welkom zijn, onder welke minimale omstandigheden we hen dan willen opvangen en wat daarvoor georganiseerd moet worden. Het argument dat nadenken over inperking nou eenmaal niet mag van de Verenigde Naties of van Brussel volstaat niet. Ook over verdragen moet gepraat kunnen worden, en Nederland staat hierin niet bepaald alleen. Deze diep verdeelde regeringscoalitie loopt echter al sinds 2017 met een grote boog om die kwestie heen − twee ellenlange formaties ten spijt − en krijgt daarvoor nu de rekening gepresenteerd. De recente warme ontvangst van 70 duizend Oekraïners bewijst dat er in Nederland heus draagvlak is voor de opvang van mensen in nood, maar niets is funester voor dat draagvlak dan dit bestuurlijke gepruts van een overheid die de grip op de situatie overduidelijk kwijt is en geen moment de indruk weet te wekken dat er verbetering in zicht is. Juist de regeringspartijen die zo zeggen te hechten aan Nederland als een gastvrije, open, humane en veilige haven − D66 en de ChristenUnie voorop − zouden zich dat veel meer moeten aantrekken dan ze nu doen.||https://www.volkskrant.nl/columns-opinie/niets-is-funester-voor-het-draagvlak-voor-het-asielbeleid-dan-dit-gepruts-van-rutte-iv~bbfc6102/
2022-08-25||Na 41 jaar vindt oprichter Jan Nuchelmans het Festival Oude Muziek nog altijd een ‘vurige plek’||De man die Nederland de oude muziek schonk, kreeg jongstleden december een onderscheiding. Geen koninklijke, die had hij al, maar een fietsmedaille aan een rood-wit-blauw koord. Cliënt J. Nuchelmans (72) van de praktijk Fysio-Fit in Utrecht had hem volhardend bij elkaar gereden. In 2021 rolden er liefst vierduizend kilometer onder zijn speciale driewieler weg. Fietsen geeft hem ideeën en soms zijn die van goud. Kijk wat er gebeurde in de zomer van ’76. Na een te zware klim hijgde hij uit op een muurtje, ergens halverwege Santiago de Compostela en Lissabon. Naast hem zat Louis Grijp, zijn helaas te vroeg overleden makker. Studenten waren ze, maar enthousiaste studenten. Waarom zouden ze, terug in Utrecht, geen concertserie beginnen met de hemelse, vergeten muziek uit Middeleeuwen en Renaissance? Pratum Musicum noemden ze hun stichting, Latijn voor ‘muzikale weide’. Van programmeren tot affiches ophangen en de kas: alles deden ze zelf. In 1981 tuigden ze een lustrumfestivalletje op. Twee volle dagen lang kon je naar concerten en lezingen, een open podium en een oudemuziekmarkt. Het Gheselscap Goet ende Fyn kwam langs, The Medieval Ensemble of London musiceerde. De nulde editie van het Festival Oude Muziek, bleek achteraf. De man van de gouden greep kijkt uit over een Utrechtse binnenhaven. In een appartement vol boeken en cd’s analyseert hij toen en nu. Wat oude muziek precies is. Hoe opwindend de beginjaren waren. Of de glorietijd in Nederland niet allang voorbij is. En dat nog steeds met de g die hij overhield aan een jeugd in Roermond. Hij zat er met de neus bovenop. Gustav Leonhardt en Frans Brüggen heetten de helden die vonden dat alles anders moest. Bach speelde je niet op een piano, maar op een klavecimbel. Voor Vivaldi pakte je geen metalen fluit, maar een fluit van hout. Historische uitvoeringspraktijk heette dat: musiceren met de instrumenten en ideeën van destijds. Het werd een revolutie. Zelf speelde hij trouwens blokfluit. Eventueel uitgebreid met kromhoorn, pommer en zang. In zijn studietijd was de grens nog helder: oude muziek was alle muziek uit Middeleeuwen, Renaissance en Barok. Eindpunt 1750, de dood van Bach. Maar die grens ging schuiven – en hij schoof mee. Hoe hij er nu tegenaan kijkt, had de jonge Jan vast blasfemisch gevonden. Oude muziek, zegt hij, is alle muziek waarover je de componist niets meer kunt vragen, omdat die niet meer leeft. Waarbij je op een andere manier moet achterhalen hoe de muziek kan hebben geklonken. Ook die van de 19de-eeuwer Berlioz, ook die van de 20ste-eeuwer Stravinsky. Jan, we moeten praten, zei Frans de Ruiter dus na die nulde editie. De baas van het Holland Festival zag het helemaal zitten. Hij harkte geldpotjes bij elkaar en zette bureaucratische neuzen in de goede richting. Samen presenteerden ze in 1982 het eerste Festival Oude Muziek in Utrecht. Geen twee, maar tien volle dagen. Een tapijtbombardement dat zijn gelijke nog steeds niet kent. Op straat pikte je het oudemuziekvolk er zo tussenuit. Het droeg sandalen en linnen tasjes, draafde in kuddes van Janskerk naar Pieterskerk naar Vredenburg. Men droomde weg bij Musica Antiqua Köln, Sequentia, Emma Kirkby, luisterde ademloos naar The Consort of Musicke, het Huelgas Ensemble en Medieval Strings. Hij verzon thema’s bij de vleet. Vergeten werelden toverde hij tevoorschijn, van het middeleeuwse troubadourlied tot de viola da gamba aan het hof van de Zonnekoning. Hij zette het vergrootglas op Heinrich Schütz, de veronachtzaamde 17de-eeuwse meester. Hij pleitte voor eerherstel van de fortepiano, de ranke voorloper van de Steinway. Jan Nuchelmans, ‘de Nuchel’, groeide uit tot Mr Oude Muziek. Nooit te beroerd om naar een concert tussen de schuifdeuren te fietsen, want je wist maar nooit. Of naar Zaragoza en Lissabon te vliegen om musici te scouten voor het thema ‘Iberisch schiereiland’. Pijnlijke herinnering: haalde hij die sympathieke Portugezen naar Utrecht, arriveerde hij te laat voor hun optreden. De deur van de Geertekerk zat al op slot, dan maar luisteren in de radiowagen. Oei, meneer Nuchelmans, waar hebt u deze brekebeen vandaan? Hoorde hij verbijsterd hoe een meegesmokkelde countertenor het Iberische concert verstierde. Luisteren hier, onderhandelen daar, musici strikken voor vijftig, zestig, zeventig concerten. ‘Joetregt’ werd wereldberoemd, maar hij putte zichzelf uit. Tijdens een festival sliep hij 's nachts hooguit drie, vier uur. Kon je hem 's middags onder zijn bureau zien kruipen voor een hazenslaapje. Soms kwam er kritiek. Het Nederlandse Combattimento Consort speelde barokmuziek op moderne instrumenten. Prima club, vond hij, maar niet voor zijn festival. En waar bleven internationale coryfeeën als John Eliot Gardiner en Nikolaus Harnoncourt? Dure heren, daar had hij te veel jonge honden voor moeten offeren. Ook intern kwam er gemor. Deadlines halen: niet zijn specialiteit, hoeveel klussen zijn vrouw Ingrid hem ook uit handen nam. Hij had er een conservatoriumbaan naast hè, eerst in Amsterdam, later ook in Parijs. Hij kreeg assistenten naast zich en directeuren boven zich. Types die streefden naar urgentere festivals en jeugdiger publiek, maar intussen de vakkennis ontbeerden die hij alleen al in zijn pink had. Hij slikte, plooide en paste zich aan. Maar op een dag was het klaar. In 1999 verliet hij de mooiste baan op aarde. Wrok voelt hij niet meer. Of nou ja, amper. Hooguit over de Britse directeur die een vriendje dat geen fortepiano kon spelen fortepiano liet spelen. Hij hakte het frêle klavier bijkans doormidden, de eigenaar zat te huilen in de zaal. Hij kijkt terug op glorieuze concerten. Met Cantiga’s de Santa Maria bijvoorbeeld, prachtliederen uit 13de-eeuws Spanje. Of Händels opera Amadigi, opwindende uurtjes onder de Franse dirigent Marc Minkowski. Maar eerlijk is eerlijk, de gloriejaren van de oude muziek zijn allang voorbij, althans in Nederland. Het zwaartepunt zakt al jaren naar het zuiden, dat zie je ook in het festival van dit jaar. Nederlandse ensembles zijn op de vingers van één hand te tellen. Voor de Franse kom je handen te kort. Hij zat vast nog ergens te programmeren, als hij in 2012 geen hersenbloeding had gehad. Hoe diep de oude muziek ging, bleek in het ziekenhuis. Hij was lastig wakker te krijgen, maar had verrassend snel weer begrip van datum en tijd. Alleen zijn geboortedag, die bleef hij hardnekkig situeren in 1750, Bachs sterfjaar. Straks gaat hij weer luisteren, wat dacht je. Het festival is en blijft een vurige plek. Samen met Ingrid racet hij als vanouds van hot naar her. Zij het in een lagere versnelling. ’s Ochtends naar een concert of een lezing, dan naar huis om te rusten, fris door naar TivoliVredenburg. De late avondconcerten laat hij tegenwoordig schieten. Toegegeven, zijn blik op de oude muziek wordt rafeliger. Vakliteratuur leest hij niet meer. En jong talent krijgt hij later in de smiezen. Die nieuwe Franse barokvioolsensatie, hoe heet hij, Théotime Langlois de Swarte, die moet hij dus nog gaan horen. Had hij al verteld dat hij jaloers is op Rob Kemps, die van Snollebollekes? Komt door zijn nieuwe liefde, het Franse chanson. Hij voelde jaloezie toen Kemps in het chansonprogramma met Matthijs van Nieuwkerk vertelde hoe zijn obsessie begon op een kamertje in Parijs. Zelf was hij er voor het eerst in 1982. Toen leefden ze nog: Barbara, Léo Ferré, Serge Reggiani, muzikanten van wie hij nu de muziek en de biografieën verslindt. Had hij verdikke nog heen gekund! Diep van binnen is hij een pommer. Tetterend rietinstrument, draagt de oude muziek met hart en ziel uit. Hij zou het zo opnieuw doen. Maar eerst koerst hij bij Fysio-Fit af op een nieuwe medaille: die vierduizend kilometer van vorig jaar staan nu al op de teller.||https://www.volkskrant.nl/cultuur-media/na-41-jaar-vindt-oprichter-jan-nuchelmans-het-festival-oude-muziek-nog-altijd-een-vurige-plek~b1ec74bb/
2022-08-25||ExxonMobil-topman weigert te verschijnen voor enquêtecommissie Gronings gas||De commissie zou normaliter dwang kunnen uitvoeren, maar omdat Van Roost geen Nederlands maar Belgisch staatsburger is kan hij de oproep weigeren. De voorzitter van de commissie en GroenLinks-Kamerlid Tom van der Lee is niet te spreken over de weigering van Van Roost, die tussen 2000 en 2017 directeur was van ExxonMobil Benelux. Volgens Van der Lee is het ‘teleurstellend dat hij zich niet wil verantwoorden voor de enquêtecommissie’ omdat hij een ‘belangrijke positie in een lange en cruciale periode voor de gaswinning. De commissie heeft ‘van alles geprobeerd’, maar Van Roost houdt zich afzijdig. De Parlementaire Enquêtecommissie, het zwaarste waarheidsvindingsmiddel dat de Tweede Kamer kan inzetten, poogt de onderste steen boven te halen in het dossier van de gaswinning in Groningen, die sinds 1963 zo’n 400 miljard euro en ruim een kwart miljoen schadeclaims heeft opgeleverd. Volgende week hervat de commissie de verhoren na het zomerreces. Op het lijstje staan onder meer Bart van de Leemput, tussen 2009 en 2014 directeur van aardgasproducent de Nederlandse Aardolie Maatschappij (NAM), dat voor de helft eigendom is van Shell en voor de helft van ExxonMobil. Ook Maxime Verhagen, voormalig CDA-partijleider, minister van Economische Zaken en vicepremier tussen 2010 en 2012, wordt opgetrommeld, net als een serie experts en betrokkenen. Eind juni begonnen de verhoren al. In die eerste week werden onder andere de NAM en Shell al gehoord. De staat en de gasbedrijven, die jarenlang door één deur konden betreffende de goudmijn onder Groningen, liggen nu in een vechtscheiding. De NAM wil namelijk geen verdere schadeclaims meer betalen. Hans Vijlbrief, staatssecretaris van Mijnbouw zei daarover: ‘Het is onacceptabel dat NAM via deze weg de verantwoordelijkheid voor de situatie in Groningen probeert te ontlopen.’ Vijlbrief wil alle kosten neerleggen bij de NAM, al dekt de staat daarvan tweederde deel vanwege gemaakte afspraken. Niet iedereen schaart zich achter Vijlbrief. Volgens één van de gehoorden, de 80-jarige Groningse paardenfokker Sijbrand Nijhoff, verschool en verschuilt de overheid zich achter de NAM. ‘U had ook als Tweede Kamer op de hoogte moeten zijn. Hoe kan het dat wij zo lang niet zijn gehoord? Het lijkt wel alsof Nederland niet weet waar Groningen ligt.’ Vanaf maandag 29 augustus worden de verhoren hervat, ze lopen tot 14 oktober.||https://www.volkskrant.nl/nieuws-achtergrond/exxonmobil-topman-weigert-te-verschijnen-voor-enquetecommissie-gronings-gas~baca2314/
2022-08-25||Yungblud: ‘Het is toch van de zotte dat het alleen voor vrouwen normaal is een jurk te dragen?’||Er raast een wervelwind door de kleedkamer van de Amsterdamse Afas Live. Een jonge man van in de twintig loopt druk heen en weer en praat honderduit. Over zijn huidige tournee die ‘fucking mental’ is; over zijn fans die zich verenigd hebben tot de Black Hearts Club, ‘de fijnste club jongens en meisjes en alles wat daartussen zit die er bestaat’ en over fotograaf Els Zweerink die hem zojuist heeft geportretteerd. ‘Ongelooflijk man, dat ik voor dezelfde lens heb geposeerd als Johnny Rotten. Ja, hij heet Lydon maar voor mij is het altijd nog Rotten, de zanger van de Sex Pistols en mijn grote punkidool. Echt awesome dit.’ Dominic Harrison is de naam van het heerschap dat eerder deze maand 25 werd en in mei naar Afas Live kwam om hier als Yungblud op te treden en een interview aan Volkskrant Magazine te geven. Het is een paar maanden voordat zijn derde album Yungblud verschijnt (releasedatum 2 september). Hij wil er niet veel meer over kwijt dan dat er nog meer van zijn eigen emoties in zijn verwerkt dan voorheen. ‘Ik was vroeger vooral boos. Dat is wel lekker als je het podium op gaat. Lekker furieus alles van je afschreeuwen. Maar ik wil ook wat anders van mezelf laten zien.’ Vanaf het moment dat Yungblud voor het eerst van zich liet horen, nu zo’n vijf jaar geleden, hadden journalisten al een hekel aan hem, stelt hij vast. ‘Ik deed een beetje oude punk na en had geen eigen ideeën. Wie dacht ik wel dat ik was? Even de popgeschiedenis door elkaar schudden en daar de drukke, boze elementen uit vissen. Was dat nou alles?’ Zijn fans wisten wel beter, gaat hij door. ‘Veel tieners herkenden iets in mij. Dat niet begrepen worden en daarom even lekker alles van je afschreeuwen, dat helpt echt als je moeite hebt met het zoeken naar je identiteit. Ik heb altijd geroepen dat je gewoon zo veel mogelijk moest zijn wie je wilde zijn: jongen, meisje, transgender, maakt niet uit. Zoek elkaar op, ga praten en ga naar mijn concerten. Ik hou van jullie allemaal.’ Zelf heeft hij niet echt een naam voor de muziek die hij als Yungblud speelt. ‘Emo, punk, EDM, alles door elkaar, op mijn manier. Op het nieuwe album durf ik ook wat meer donkere kanten van mezelf te laten horen. Maar dat mijn concerten zo druk zijn en ik niemand een rustpunt gun, is inherent aan Yungblud en zal altijd zo blijven. Ik hits iedereen op: spring, schreeuw en laat alles los. Maar ik, Dom, ben maar de helft van Yungblud, de andere helft wordt gevormd door mijn band en natuurlijk mijn fans. Zonder gitarist Adam (Warrington, red.) zouden we nergens naar klinken. Pas als ik op het podium sta en alle fans voor me zie, ontstaat het echte Yungblud-gevoel.’ Hij staat op en loopt naar het raam. ‘Sorry, stilzitten is niks voor mij.’ Hij steekt zijn kop uit het raam, wat beneden niet onopgemerkt blijft. Een luid gegil klinkt op. ‘Hi guys, zijn jullie net zo opgewonden als ik? Wat zien jullie er allemaal weer fantastisch uit. See you in a minute’, zegt hij, voordat hij het raam weer dichtdoet. Het zal nog een uur of zeven duren voordat hij zal optreden, maar misschien gaat hij echt zo wel even naar beneden om wat handjes te schudden. ‘Nu is het nog niet zo druk, en ik gun het ze ook wel. Ze stonden hier al toen wij vanochtend vroeg aankwamen. De schatten.’ Zelf is hij minstens zo onrustig als zijn fans buiten. Hij wil wel gaan zitten voor een interview, maar het lukt hem niet echt. ‘O man, ik ben zo opgewonden. Dat heb ik altijd als ik ergens in een zaal aankom waar ik later optreed. Ik wil mijn adrenaline kwijt, maar moet dan nog zo lang wachten.’ ‘Ik heb ADHD, zoals je wellicht is opgevallen, en kan me totaal niet concentreren. Boeken lezen is niks voor mij, maar ik hou van geschiedenis, mode en kunst. Dit alles kwam samen in het verhaal van de Sex Pistols en hun zanger Johnny Rotten. Hun geschiedenis heeft me altijd intens gefascineerd. Ik heb geprobeerd alles over Engeland in 1977 te lezen en zien. De winkel Sex van Malcolm McLaren op Kings Road in Londen, waar Vivienne Westwood haar creaties verkocht, is een bron van inspiratie. Alle kleding die zij ontwierp, vind ik fantastisch, en dan waren daar ook ineens de Sex Pistols. Niemand die zo kon sneren als Johnny Rotten. Hij gooide de hele popgeschiedenis overhoop. ‘Mijn Sex Pistols-fascinatie heeft er zelfs voor gezorgd dat ik auditie heb gedaan voor die serie Pistol van Danny Boyle. Ik heb voordat ik met Yungblud begon ook wat geacteerd, dus waarom niet? Ik ben het niet geworden. Volgens mij omdat ik veel te veel over de Sex Pistols wist. Ze waren vast bang dat ik ze ging verbeteren. Ach, misschien maar beter zo.’ ‘Ik ben geboren in Doncaster, en dus echt een Yorkshire lad. Mijn favoriete band toen ik een jaar of 10 was, was Arctic Monkeys. Nog steeds vind ik Alex Turners teksten briljant. Er stond thuis ook de hele dag muziek op. Het was ook eigenlijk logisch dat ik de muziek in zou gaan. Mijn opa heeft nog toetsen gespeeld bij T. Rex en mijn vader had een gitaarwinkel. Al draaide hij thuis geen typische gitaarmuziek, maar vooral The Cure en Joy Division. Die donkere wave was de muziek waarmee ik opgroeide. Ik had al vroeg een extra fascinatie voor Robert Smith, de zanger van The Cure. Het zal zijn make-up geweest zijn, dat androgyne dat me aansprak. Het album Disintegration is een van de mooiste die ik ken. Smith gebruikt droevige akkoorden die toch iets hoopvols hebben. Ik zou dat zelf niet kunnen, want ik ben veel te druk voor die toch wat trage muziek. Maar ik kan wel goed tot rust komen als ik naar de stem van Robert Smith luister.’ ‘Expressie, daar gaat het me om. Of het nu oude beelden zijn van een jarentachtigpunkband zoals The Exploited zijn of de dansjes van Fred Astaire en Ginger Rogers: het is de lichamelijke expressie waar ik zo van kan genieten. Daarom ben ik denk ik ook het toneel op gegaan. Omdat ik mezelf wilde uiten. Eerst als acteur, nu beter als zanger. Zo je lichaam kunnen beheersen en sturen als Fred Astaire is om jaloers op te worden. Iets van het gevoel dat ik krijg als ik hun dansjes zie, neem ik wel mee naar het podium. Niet bang zijn voor bewegen. Het fysieke element dat – even los van alle vechtpartijen destijds in de zaal – ook bij punk hoort, vind ik aantrekkelijk. Je kunt dansen als Fred Astaire, maar ook pogoën in de moshpit. Je hebt er hetzelfde lef voor nodig. Je één voelen met je lichaam en jezelf niet verafschuwen.’ ‘Die doosjes met zakjes Yorkshire Tea van Taylor zijn onmisbaar voor mijn welzijn. Ik heb gelukkig altijd de verleiding van alcohol kunnen weerstaan. Maar het is niet zo gek dat artiesten aan de drank en drugs raken. De verveling is groot. Je zit vaak vooral te wachten op een soundcheck of het optreden zelf. Daarom vind ik het wel leuk om een beetje interviews en zo te doen. Al word ik wel moe van het steeds maar weer praten over mezelf. ‘Maar goed, we hadden het over thee. Het maakt niet uit in welke stemming je bent, het helpt me altijd om tot rust te komen. Het is wel een kunst hoor, om hem goed te krijgen. Het water moet echt koken voordat je het rustig over het zakje giet. Een zakje in een mok, maximaal 2 minuten laten trekken en dan het zakje een beetje met een theelepel aandrukken. Wolkje melk en twee suiker. Mmm, heerlijk.’ ‘Ik weet niet eens waarom precies, behalve dat ik ’m mooi vond en ik erg gefascineerd ben door jurken zoals Vivienne Westwood die maakt. Maar ik had dus tijdenlang een onderjurk van Victoria’s Secret in mijn koffer. Toen ik in 2019 na een optreden in Londen mijn koffer opendeed zag ik ’m liggen en dacht: morgen in Bristol trek ik die slip dress aan. Waar ik de moed vandaan haalde weet ik niet, maar ik trad op in die jurk en maakte daar jarenlang een gewoonte van. Eigenlijk was die jurk voor mij een manier om een dikke middelvinger op te steken naar dat starre genderdenken. Maar dan zonder me erover te hoeven uitspreken. Door in een jurk op te treden en me daarin lekker te voelen, kan ik ook laten zien dat ik me genderfluïde voel. En het is toch van de zotte dat het alleen voor vrouwen normaal is een jurk te dragen? Wie heeft dat bedacht?’ ‘Helaas bestaat deze winkel niet meer, een paar jaar geleden kwam er een andere leuke vintagekledingzaak in. Maar Underground was jarenlang mijn favoriete winkel in het Londense Soho, een buurt waar ik nog steeds het liefst winkel. ‘Op mijn 16de kwam ik naar Londen om daar aan de Arts Educational Schools te gaan studeren. Niks voor mij, dat studeren, zo bleek al snel. Maar ik was thuis weg en daar ging het me om. Ik ben er vaak van beschuldigd dat het me allemaal is komen aanwaaien en mijn rijke ouders alles voor me betaalden, maar er was altijd ruzie, ik ben het ouderlijk huis echt ontvlucht. In modewinkels als Underground vond ik mijn geluk. Daar verkochten ze Creepers, mijn lievelingsschoenen aller tijden. Ik zag ze op foto’s en filmpjes uit de jaren zestig gedragen worden door Teddy Boys. Ook een kleine obsessie van me: de strijd in de sixties tussen Teddy Boys, de rockers, en de mods, de coole modernisten. Ik draag die schoenen bijna altijd. Het liefst zwarte Original Wulfrun Creepers, puntschoenen met van die dikke rubberen zolen, ze kwamen in de punktijd terug en Underground bracht ze later opnieuw in de mode.’ ‘Ja, die roze sokken horen echt bij Yungblud. Ik heb er geloof ik 78 paar van. Oorspronkelijk werden ze gedragen door dansers uit de Northern soul scene, waar weer een link in zit naar de modcultuur. Ik was eenzaam in Londen en naarstig op zoek naar iets waaraan mensen meteen zouden zien: hé, dat is van Yungblud. Roze sokken werden zo mijn handelsmerk. Ik vind het ook leuk als fans uit de Black Hearts Club ze dragen. Het schept toch een soort band, en ik word er iedere morgen weer heel vrolijk van als er een paar schone roze sokken voor me klaarligt. Roze sokken zijn gewoon helemaal Yungblud.’ ‘Ik ben helemaal geen culinaire snob ofzo. Ik eet alles, ook nog gewoon vlees en vis. Als het maar in een gezellige omgeving is met veel mensen om me heen, dan ben ik al snel tevreden. Ik heb goede herinneringen aan die Mexican Grill in Hollywood. We zaten in LA midden in de lockdowntijd en mochten ineens weer spelen. Ik was echt zenuwachtig of er wel mensen zouden komen, maar er stonden al duizend man buiten te wachten. Die avond wist ik dat ook Amerika ons zag zitten. We zijn toen met z’n allen, band en crew, samen bij die Mexicaan gaan eten en dat was voor mij echt het moment dat ik dacht: goed gedaan, Dom. ‘Maar eerlijk gezegd mis ik ook de traditie van Chinees afhaaleten op vrijdagavond, die we thuis in stand hielden. Soms hou ik ’m zelf in ere. Dan haal ik noedels of zo, en dan neem ik de houten stokjes tussen mijn vingers en ben ik even heel gelukkig met mezelf.’ ‘Ik moet het toch even kwijt, hoor. Na Australië was Nederland het eerste land dat Yungblud omarmde. In mijn eigen land wilde echt niemand iets van me hebben. Hier wel. We hebben te gekke festivals gedaan, maar in de Melkweg voelde ik me voor het eerst echt thuis en begrepen. Best gek eigenlijk: wij Britten denken altijd dat we overal in vooroplopen, maar in feite zijn we overal als laatste mee, ook in de waardering van Yungblud. Rock-’n-roll is zo dood als een pier in het Verenigd Koninkrijk. De laatste goeie gitaarband was Arctic Monkeys. Maar goed, ze schrikken niet meer van Yungblud en ze kijken niet langer neer op jongens met gitaren. We worden zelfs op de radio gedraaid, dus ik heb eigenlijk niks meer om me tegen af te zetten of boos op te worden.’||https://www.volkskrant.nl/beter-leven/yungblud-het-is-toch-van-de-zotte-dat-het-alleen-voor-vrouwen-normaal-is-een-jurk-te-dragen~bc256069/
2022-08-25||Eten met Godot, een fluwelen pianobar en een heel andere Rambla: hier moet je heen in Barcelona||De Libanees-Nederlandse ontwerper Tarek Atrissi (43) groeide op in Beiroet, woonde lang in Nederland, werkte in Dubai, Qatar en de Verenigde Staten. Hij heeft een kantoor in Hilversum en een kantoor in Barcelona, waar hij sinds acht jaar woont. Atrissi is wereldwijd bekend als ontwerper van lettertypen, grafisch en productdesign en gespecialiseerd in Arabisch en crosscultureel design. Atrissi: ‘Barcelona doet me aan Beiroet denken. Ook een stad aan zee die helemaal niet aanvoelt als een metropool, maar als warme, toegankelijke, beloopbare stad. Ik wandel heel Barcelona door. Het fijnste is de strakblauwe lucht, en dat het sociale leven zich buiten afspeelt. De appartementen zijn klein, maar de buitenruimte is des te groter, overal zijn parkjes en binnentuinen. Het relaxte levensgevoel van de Barcelonezen spreekt me erg aan, hoe belangrijk eten is en uren met elkaar aan tafel zitten, en dat je dan opeens drie uur blijkt te hebben geluncht en je strakke, Nederlandse planning totaal in het honderd loopt.’ Tarek Atrissi: ‘El Poblenou, net buiten het centrum in het noorden, is een Brooklynachtige wijk die in opkomst is. Het was vroeger Barcelona’s industriële wijk, maar de fabrieken hebben inmiddels creatieve en culturele bestemmingen gekregen. Het leuke wandelgebied hier, de Rambla del Poblenou, wordt veel minder platgelopen dan die andere overbekende Rambla. Aan de Rambla del Poblenou liggen fijne restaurants, zoals Recasens, een gezellig, karakteristiek restaurant, waar ze fantastische wijnen en tablas de quesos, uitgebreide kaasplanken serveren.’ Recasens, Rambla del Poblenou 102 ‘Ook in Poblenou: het designmuseum, vrij nieuw, heel goed en in een bijzonder gebouw. Ook als je geen ontwerper bent, ga je van dit Museu del Disseny genieten. Er staan zulke mooie meubels en lampen, er hangen zulke mooie affiches – drie, vier verdiepingen vol passie en prachtige producten.’ Museu del Disseny de Barcelona, Plaça de les Glòries Catalanes 37-38 ‘De overdekte markten van Barcelona hebben vaak een opvallende architectuur. Zoals de vlooienmarkt, de Mercat dels Encants, in Poblenou. De Mercat is gebouwd als een hoge tent met reuzenspiegels in het dak, supermooi. Barcelona heeft zo’n rijke visuele cultuur. Iedereen kent natuurlijk het kleurige, Catalaanse modernisme van Antoni Gaudí. En die stijl is terug te zien in de Mercat de Santa Caterina, een andere overdekte markt, met een golvend, veelkleurig dak, duidelijk geïnspireerd op Gaudí. Maar ik vind de oudere Mercat de Sant Antoni, in de herkenbare 19de-eeuwse stijl met z’n gietijzeren draagconstructie vanbinnen, net zo goed prachtig.’ Mercat dels Encants, Carrer dels Castillejos 158Mercat de Santa Caterina, Avinguda de Francesc Cambó 16Mercat de Sant Antoni, Carrer del Comte d’Urgell 1 ‘De Sala Beckett, voor modern Catalaans theater, is gevestigd in een oude trouw- en communiezaal die al jaren leegstond, maar helemaal is opgeknapt en verbouwd. Ik ken het theater vooral van het supergoede minirestaurant El Menjador de la Beckett, de ‘charismatische bar’ zeggen ze zelf. Heerlijke calamares a la andaluza, bunyols de bacallà en natuurlijk patatas bravas. Zaterdag en zondag eet je er met livemuziek.’ El Menjador de la Beckett, Carrer de Pere IV 228, 232 ‘Al sinds 1870 zit ‘melkbar’ Granja M. Viader in het hart van Barcelona. Hier kwamen en komen de Barcelonezen ontbijten. Ik vind het zo’n authentiek, charmant café, door de historische voorwerpen in de vitrine en de oude posters en advertenties aan de muren. Het is bijna een klein designmuseum. Het ontbijt, bijvoorbeeld klassieke churros en hete chocola om ze in te dopen, is er trouwens geweldig. In restaurants en op straat kan ik het niet laten om naar belettering en pictogrammen te kijken, Barcelona is is een erg inspirerende stad voor iemand die van design houdt.’ Granja M. Viader, Carrer d’en Xuclà 4 ‘Ik heb het logo en de branding ontworpen voor de Velvet Room, een pianobar verborgen in een smalle zijstraat, die net een paar maanden open is. Alles is vormgegeven in dezelfde sfeervolle stijl van de jaren veertig en vijftig: het licht, de meubels, het logo en wat er verder maar te zien is. Leuk om daar champagne te gaan drinken bij een live jazz-sessie.’ Velvet Room BCN, Carrer de l’Aviació 5 ‘Een ware groene oase in de stad: in Barcelona’s grote park Ciutadella staan genoeg (palm)bomen om verkoeling onder te zoeken op de warme dagen, of voor een schaduwrijke wandeling. Het park heeft verder een grote vijver, fonteinen, een waterval, een statige toegangspoort en zelfs een dierentuin, en is erg geliefd onder de Barcelonezen.’ Parc de la Ciutadella, Passeig de Picasso 21 ‘Voor mij is Barcelona ook de stad van monumentale straatkunst, er zijn zo veel publieke kunstwerken te ontdekken. Zoals Robert Llimós’ Frame, of David i Goliath van kunstenaar Antoni Llena, of het bekende beeld Dona i Ocell van Joan Miró. Maar het mooiste kunstwerk vind ik de anonieme driedimensionale sculptuur bij de Platja San Sebastià. Zo’n dynamisch beeld van gestileerde, bewegende lichamen, dat volgens mij de spirit van de Olympische Spelen van ’92 vertegenwoordigt. De sfeer van toen is nog altijd een beetje voelbaar in deze Spaanse stad.’ Homenatge a la Natació, Platja de San Sebastià ‘Naar het strand? Misschien Badalona eens proberen, het strand op de grens van Barcelona in het noorden. Een breed zandstrand met een pier en een boulevard. Het is er niet eens zo gek druk en het station is dichtbij. Niet aan al te veel mensen vertellen, alsjeblieft.’ Platja de Badalona, Carrer de Ribas i Perdigó 42, Badalona||https://www.volkskrant.nl/cultuur-media/eten-met-godot-een-fluwelen-pianobar-en-een-heel-andere-rambla-hier-moet-je-heen-in-barcelona~bfa2b0e9/
2022-08-25||‘Mijn stijl gaat vaak voorbij de esthetiek en kijkt naar plekken die betekenis geven en een verhaal vertellen’||‘De Ferro is een ruïne aan de rand van de stad. Het gebouw is al sinds begin 2000 niet meer in gebruik. Ooit werd hier aardgas bewaard, wat ook te zien is aan het ontwerp. Zo zijn de noppen aan de buitenkant geen ornamenten, maar bedoeld om de krachten van het gas op de gevel op te vangen. Op deze manier communiceert het gebouw zijn functie. Al die glazen dozen langs de snelweg doen dit naar mijn mening niet. Daarbij staat de Ferro symbool voor een soort einde van een tijdperk: fossiele brandstoffen worden langzaam vervangen door waterstof, wind- en zonne-energie. Deze plek straalt voor mij aan de ene kant dus het verleden uit, waarin de gestolde beslissingen van onze voorouders zijn vastgelegd, maar aan de andere kant de toekomst, doordat het tot de verbeelding spreekt over wat komen gaat. Er is hier ruimte voor experiment en onverwachte ontmoetingen en het kan nog van alles worden.’ ‘Ik ben met veel ontwerpers en kunstenaars in de weer, maar koop zelden werk. Wel heb ik van beeldendkunstenaarsduo V&B een takje aan de muur hangen. Ik heb het ten tijde van covid gekocht op een online veiling, die werd georganiseerd om kunstenaars te steunen. Deze tak ontroert mij ontzettend, omdat-ie ons met zijn onnatuurlijke en giftige kleuren een waarschuwing geeft: het gaat mis met de natuur. Daarbij balanceert het werk op één klein spijkertje, wat ik ook weer metaforisch vind voor het verstoorde evenwicht tussen de mens en de planeet waarop we ons bevinden. Mijn interieur is verder heel leeg, iets wat mensen meestal niet zo snel bij mij verwachten. Omdat ik zo veel op pad ben en vol zit in m’n hoofd, houd ik van kalmte om me heen. De kleuren van mijn interieur zijn dan ook heel Japans: lichtblauw, grijs, veel wit.’ ‘Wat betreft architectuur vind ik het lastig om één stijl te kiezen, omdat ik eigenlijk architectuur analyseer. Zelf houd ik van ruimtes die inspireren en waarin mensen zich vrij voelen om te denken of dingen te doen. Dat kan heel breed zijn en hoeft niet te betekenen dat een ruimte leeg moet staan. Denk bijvoorbeeld aan het Soane Museum in Londen, waar de kunstverzameling van de Britse architect John Soane staat uitgestald. De context van die plek doet dagdromen – door tijden en stijlen heen. Mijn stijl gaat dus vaak voorbij de esthetiek en kijkt naar plekken die betekenis geven en een verhaal vertellen. Daarnaast houd ik van plekken met een rafelrandje, plekken die nog in ontwikkeling zijn. ‘Ook mijn kledingstijl is niet eenduidig. Het is een soort classy mix van oud en nieuw, stoer en vrouwelijk, strak en los. Daarbij draag ik vaak accessoires, zoals strikjes, kettingen en m’n bril. Door kleine nuances en doordachte accenten aan te brengen, probeer ik mijzelf net wat te onderscheiden.’ De eerste heb ik ooit gevonden op een rommelmarkt, nu is het een van mijn handelsmerken. Ik voel me er comfortabel in, omdat het silhouet sterk is, maar de nadruk niet op de curves van het lichaam ligt, zoals dit in de westerse modecultuur vaak wel het geval is. Daarbij vind ik de kimono een mooie balans tussen formeel en informeel: je bent wel gekleed, maar het is geen jasje of colbert. Inmiddels heb ik een hele verzameling, van antieke stukken tot een jeans-kimono. Deze harembroek is van een Japanse ontwerper, Comme des Garçons, en is, net als de kimono, een goede combinatie van netjes en stoer. Het is een designstuk, maar ik had ’m net zo goed ergens op een markt kunnen vinden. Dit tasje draag ik graag. Met zijn plastic materiaal en panterprint is het eigenlijk een heel kitscherig ding, maar in combinatie met een mooi gemaakte kimono zorgt het voor wat humor en zelfrelativering. Ik houd van dat tussengebied. Zo’n 80 procent van mijn kleding is zwart. Ik ben zeker niet bang voor kleur, maar zwart is toch een beetje een uniform in de designwereld en geeft een soort strengheid waarvan ik houd. Maar áls ik kleur draag, ga ik wel all-out. Bijna al m’n kimono’s hebben knalkleuren. In Maastricht wordt eens per jaar de Fashionclash georganiseerd, een evenement waar modeontwerpers, of eigenlijk modekunstenaars, de kans krijgen hun werk te laten zien. Ik was daar eens moderator, en ik ruil daarvoor mocht ik een item uitkiezen. Ik koos deze ring, die ik met zijn ‘stierenhoorns’ stoer en vrouwelijk tegelijkertijd vind. Daarbij vind ik de verschillende materialen mooi met elkaar. Het is eigenlijk een klein expressief kunstwerkje aan m’n hand.||https://www.volkskrant.nl/cultuur-media/mijn-stijl-gaat-vaak-voorbij-de-esthetiek-en-kijkt-naar-plekken-die-betekenis-geven-en-een-verhaal-vertellen~b36b4209/
2022-08-25||‘Ik denk dat niemand gezonder wordt van schrijven als beroep’||Tussen de 2983 namen die gegraveerd zijn op het bronzen monument ter herdenking van de aanslagen op 11 september, staat ook die van het enige slachtoffer met een Nederlandse achtergrond: Ingeborg Lariby. De 42-jarige Lariby, manager bij een bedrijf dat kantoorruimten verhuurde, bevond zich op 11 september 2001 op de 93ste verdieping van de tweede, zuidelijke toren van het World Trade Centre. Een paar minuten daarvoor had zich een passagiersvliegtuig in de eerste toren geboord. ‘Schrik niet’, zegt de 42-jarige Lariby tegen haar vader en moeder tijdens een kort telefoongesprek. ‘Er is een vliegtuig tegen de noordelijke toren gevlogen. Ik ben oké.’ In Utrecht was op dat moment schrijver Jerry Goossens aan CNN gekluisterd. Voordat hij goed en wel doorhad wat er aan de hand was, zag hij hoe ook de tweede, zuidelijke toren van het WTC getorpedeerd werd door een passagiersvliegtuig. De volgende dag leerde Goossens van zijn moeder dat de aanslag door Al Qaida ook in zijn familie dodelijke slachtoffers had gemaakt: Ingeborg Lariby was zijn achternicht. ‘Sinds die dag zijn de beelden van de aanslag ontelbare keren afgespeeld, net een Beatles-nummer’, zegt Goossens via een videoverbinding vanaf zijn vakantieadres in Italië. ‘Het zijn wonderlijke, gruwelijke beelden. Telkens als ik ze zie, denk ik: daar in die toren moet Ingeborg dus ergens hebben gezeten.’ Meer dan 20 jaar later doet Goossens in zijn nieuwste boek Ingeborg een poging om het verhaal van zijn achternicht – hun opa’s zijn broers – compleet te krijgen. Althans, dat is de opzet. In de uitvoering blijkt het boek veel meer dan alleen biografische schets van zijn nicht. Ingeborg, een lange brief aan zijn achternicht, is óók een ontregelende roman waarin de ik-persoon Jerry Goossens flink aan de haal gaat met fictie en non-fictie. Net als in het echte leven is het romanpersonage Jerry Goossens een gewaardeerde, maar commercieel niet al te succesvolle schrijver, die een column in het Algemeen Dagblad heeft. Ook de mensen in Goossens’ echte leven spelen een rol in de roman, zoals zijn boezemvrienden en schrijvers Ronald Giphart en Bert Natter, en zijn vrouw, de voormalig literair recensent Daniëlle Serdijn. Het spel tussen waarheid en verzinsel stelt Goossens in staat om met sardonisch plezier uit te halen naar het huidige literaire milieu, dat alleen nog maar waargebeurd autobiografisch leed lijkt te waarderen. Ook Ingeborg lijkt in eerste instantie in dat stramien te passen. Ondanks de familieband kent Goossens zijn achternicht nauwelijks – het is decennia geleden dat hij Lariby voor het laatst zag. Het gevaar van opportunistische toe-eigening van andermans leed ligt op de loer. Maar uiteindelijk overheerst de oprechte poging van Goossens om het verhaal van zijn achternicht recht te doen. En om het uit te klauwen te redden van complotdenkers. In de complottenwereld die na 11 september een hoge vlucht nam, heet Lariby een zogeheten ‘vicsim’, een samentrekking van ‘victim’ en ‘simulation’. Volgens sommige complotdenkers is Lariby een verzinsel van de illuminati, een zogenaamd machtig en geheim genootschap. Door slachtoffers als Lariby te verzinnen, zo geloven complotdenkers, probeerden de illuminati de emotionele impact van de aanslag te vergroten. ‘Ingeborg was een ontzettende kosmopoliet’, vertelt Goossens. ‘Ze werd geboren in New York. Met haar vader, die een hoge positie had bij de ABN Amro, heeft ze daarna over de hele wereld gewoond. Ze sprak een groot aantal talen, trouwde in Zuid-Afrika, woonde ook in Italië. Na een scheiding bouwde ze haar leven opnieuw op in Manhattan, waar ze aan de slag ging voor Regus, een bedrijf dat kantoorruimten verhuurt. De rest van het verhaal is bekend.’ ‘Voor mij stond vanaf het begin af aan vast dat dit een roman moest worden. Kijk, Ingeborg had natuurlijk een heel interessant, kosmopolitisch leven, maar het was ook niet zo bijzonder dat het een dikke biografie rechtvaardigt. Het bijzondere is dat zij gedood werd bij een terreuraanslag die de wereld heeft veranderd. Alleen heeft zij dat niet meer meegemaakt. Dat stelde mij in staat om het boek vorm te geven als een lange brief aan haar, waarin ik haar vertel hoe de wereld in de afgelopen twintig jaar getransformeerd is. Jeroen Brouwers beschreef literaire brieven als een vorm van anarchie, je kunt er alle kanten mee op, van autobiografie tot essayistiek. Ik heb dat als een superbevrijdende vorm ervaren.’ ‘Als schrijver wilde ik absoluut waken voor zulke toe-eigening. Ik ben geen nabestaande. Het heeft mij emotioneel niet hard geraakt. Eigenlijk was Ingeborg een vreemde voor mij. In de journalistieke stukken die ik wel eens over haar heb geschreven heb ik ook altijd afstand betracht, ik wilde er niet te emotioneel over te doen. In het boek houdt het personage Goossens die afstand nadrukkelijk niet, en daar krijgt hij uiteindelijk ook enorm voor op zijn lazer.’ ‘Ik heb het manuscript naar haar oudere zus Sacha gestuurd. Ze reageerde er in eerste instantie positief op, al kun je je afvragen in hoeverre ze het ook echt heeft gelezen. In oktober vlieg ik naar Málaga, waar Sacha woont. Daar zal ik het boek persoonlijk aan haar overhandigen en kunnen we het er iets uitgebreider over hebben. ‘Ingeborgs ouders, inmiddels overleden, hadden er geen bezwaar tegen dat ik dit boek wilde schrijven. Maar ze wilden er liever niet aan meewerken. Ze vonden het nog altijd te pijnlijk. Het trauma van haar dood is nooit helemaal geheeld.’ ‘Inderdaad, door Ingeborgs verhaal in een roman te verwerken zou ik de complotgekte mogelijk nog meer kunnen voeden. Maar aan de andere kant: complotdenkers hebben maar heel weinig nodig om aan de haal te gaan met de werkelijkheid. Dat valt nauwelijks te bestrijden met het weergeven van de feiten. ‘Daarnaast: dat verhaal over ‘vicsims’ is altijd een soort marge-ding geweest binnen de complottheorieën over de aanslagen van 11 september. Ik denk dat ik het voor het eerst tien jaar, of iets langer geleden tegenkwam op Usenet, een oud discussieplatform. Daar vonden veel complottheorieën over 11 september hun oorsprong. Maar de complottheorie over ‘vicsims’ ben ik daarna verder niet meer tegengekomen.’ ‘Ik antwoord met een wedervraag: hoe belangrijk is het om dat te weten? Ik kan zeggen dat het allemaal autobiografisch is, maar jij kunt dat op geen enkele manier controleren.’ Lachend: ‘Natuurlijk. Als je nooit doorgebroken bent, bestaat altijd nog de mogelijkheid dat het ooit gebeurt. Ben je wel al doorgebroken, dan kun je alleen nog maar van de Olympus af lazeren. ‘De schrijverij is een lange les in nederigheid. Je begint met het idee: als mijn debuut maar wordt uitgegeven, dan kan ik daarna vredig sterven. Maar daarna begint het grote sterven van niet verkocht worden, niet besproken worden, de concurrentie dulden van collega-schrijvers. Ik denk dat niemand gezonder is geworden van schrijven als beroep. ‘Ik wist al vroeg dat veel literaire carrières in bitterheid eindigen. Want er is altijd wel iemand succesvoller. Daardoor kon ik literair succes ook relativeren. Daarnaast ben ik ook niet financieel afhankelijk van de literatuur. Ik heb het geluk dat ik columnist ben bij het Algemeen Dagblad en elke dag een stuk in de krant heb. ‘Waar ik wel bitter over ben is de staat van de Nederlandse literatuur. Kijk maar naar de lijst van de honderd bestverkochte boeken, daar komen eerder biografieën van voetballers in voor dan schrijvers als Arnon Grunberg. De Volkskrant- en NRC-lezers, de intelligentsia van Nederland, rennen ook niet meer naar de boekwinkel als de nieuwe Grunberg uitkomt. De Nederlandse literatuur begint een niche te worden.’ ‘Nou, omdat een toch niet onbelangrijke kunstvorm aan het infuus komt te liggen. Misschien is dat ook onvermijdelijk ook. Waar mensen vroeger een boek pakten, kunnen ze nu gewoon Netflix aanknallen. Dat maakt mij bezorgd om het literaire klimaat. Wat ooit een bloeiende kunstvorm was, zie ik steeds verder wegzakken.’||https://www.volkskrant.nl/cultuur-media/ik-denk-dat-niemand-gezonder-wordt-van-schrijven-als-beroep~b92c867a/
2022-08-25||Nazorg bij seks is naar mijn mening even belangrijk als voorspel||Ooit vertelde ik hier dat mensen in open of polyamoreuze relaties over het algemeen beter communiceren en eerlijker tegen elkaar zijn dan mensen in monogame relaties. Nu besefte ik plots dat er nóg een seksuele wereld is waarin beter wordt gecommuniceerd. De wonderbaarlijke wereld van bdsm: bondage en discipline, dominantie en submissie, sadisme en masochisme. Bdsm verwijst naar seksuele en/of erotische handelingen waarin machtsuitwisseling wordt toegepast, wat leidt tot intense lichamelijke sensaties en fysieke of zintuiglijke beperkingen. Met consent natuurlijk. Tijdens bdsm kan het er heftig aan toegaan. Nadat je eventueel urenlang in een andere realiteit hebt gezeten waarin de machtsverhoudingen anders zijn dan in je dagelijks leven en je fysiek en/of emotioneel uitgeput bent, kan de overgang naar de ‘normale wereld’ nogal moeilijk zijn. Mensen die er tijdens een sessie bijvoorbeeld extreem opgewonden van raken in hun gezicht gespuugd te worden, kunnen na de sessie ineens grote gevoelens van schaamte of waardeloosheid voelen over wat net nog zo geil leek. Of de dominante partij kan zich ineens schuldig voelen over het pijnigen van de onderdanige partij. Zulke ‘after’-gevoelens zijn volkomen normaal. Door de intensiteit van bdsm komen er flink wat endorfine en adrenaline vrij die na de sessie ineens kunnen wegvallen. Als ik ben klaar­gekomen van bepaalde porno en van mijn ‘geile high’ af ben, wil ik ook het liefst mijn ogen en hersens uitspoelen met schoonmaakazijn. Maar goed, om die overgang dus te verzachten, hebben ze in de bdsm iets magistraals bedacht, namelijk: aftercare. Oftewel nazorg. Nazorg houdt over het algemeen in dat de dominante partij de onderdanige partij langzaam weer terugbrengt naar de realiteit, of andersom. Dit kan bijvoorbeeld door diegene weer met z’n eigen naam aan te spreken, te knuffelen om de oxytocineniveaus te boosten, een dekentje aan te bieden of wat te drinken en te snacken. Ook reflectie is een belangrijk onderdeel. ‘Heb je nog ergens pijn? Wat voelde het lekkerst? Ben ik een grens over gegaan? Is er iets wat je in het vervolg niet meer wilt doen, of juist wel?’ Het is goed om van tevoren te weten wat iemand fijn vindt om als nazorg te ontvangen. Zolang alle partijen maar weer met beide benen op de grond komen te staan. Nu heb ik een hele lange omweg gemaakt, maar ik pleit ervoor om nazorg bij elke vorm van seks een prioriteit te maken. Nazorg is naar mijn mening even belangrijk als voorspel. En voor alle casual seksers: nazorg betekent niet dat er een tweede date moet komen, dat de ander moet blijven slapen of dat je verliefd bent. Nee, het staat voor mij echt gelijk aan respect. Om simpelweg aan te tonen dat je de ander, ook nadat je ‘hebt gekregen wat je wilde’, behandelt als een mens met gevoelens en emoties. Gewoon even chillen samen, even lief doen. Je kunt altijd zeggen dat je zo naar huis gaat, of in je eentje wilt slapen, maar eerst nog even wilt knuffelen. Dan weet iedereen waar-ie aan toe is. Ook in een vaste relatie vind ik nazorg ruimte bieden voor een verdieping van je seksleven. ‘Dat wat je daar deed was zo leuk!’ Of ‘Elke keer als ik in je glijd en je aankijk, voelt het alsof er niets anders bestaat dan jij en ik samen en dan besef ik hoe gelukkig ik ben dat ik elke dag van mijn leven met jou mag doorbrengen.’ Of zoiets. Goede nazorg maakt veel los. Probeer het eens, zou ik zeggen. joy.delima@volkskrant.nl||https://www.volkskrant.nl/columns-opinie/nazorg-bij-seks-is-naar-mijn-mening-even-belangrijk-als-voorspel~baf0fa45/
2022-08-25||Dat afgehakte hoofd van Johannes de Doper is aardig, maar de balkjes in dit reliëf stelen pas écht de show||Soms is het leuk om de mensen even uit een omgeving weg te denken. In het echte leven, als je rust aan je hoofd nodig hebt, bijvoorbeeld. Maar ik bedoel eigenlijk in de kunst. In een film of een schilderij. Als je je de decors even leeg voorstelt. Vermeerschilderijen en huishoudens van Jan Steen – zonder mensen. Tarantinofilms en Mary Cassattschilderijen, Rafaëls Madonna’s zonder Madonna en Frida Kahlo’s Frida’s zonder Frida. Dan krijg je een goede indruk van de rol die een gebouw of landschap speelt in de stemming van het kunstwerk. Soms is de omgeving de helft van het verhaal – zie Vermeer en Steen. Ik moest hieraan denken toen ik me deze zomer zat te vergapen aan een klein reliëf in brons van Donatello, de eerste beroemde beeldhouwer van de Italiaanse Renaissance. Hij maakte het reliëf voor de doopkapel van de kathedraal van Siena, en ik zag het in de Donatellotentoonstelling in Florence, die helaas al voorbij is. Het is zijn eerste reliëf in brons. Reliëf is een leuk genre, eigenlijk een mix tussen schilderen en beeldhouwen. Vandaar dat vergapen: als je van heel dichtbij naar zo’n werk kijkt, zie je hoeveel er niet klopt. Gezichten zijn half, handen zijn te groot of te klein, tafels staan schuin en er ligt van alles over de rand dat er volgens de wetten van de zwaartekracht al lang af had moeten vallen. Maar eigenlijk klopt het dus juist wél; want alles is in dienst van een truc voor het oog van de kijker. Je wordt de hele tijd genept. Als je het van een afstand bekijkt, geloof je alles. Koning Herodes krijgt het afgehakte hoofd van Johannes de Doper gepresenteerd, de voorstelling zit vol met verschillende scènes uit deze bijbelse geschiedenis, en de emoties zijn indrukwekkend (let op het kind links dat zich rot schrikt van het hoofd op de schaal). Hoe leuk dat neppen is, merkte ik toen ik er intrapte met het decor. Uit de vier stenen pilaren in de achtergrond steken vier vierkante balken. Pas van heel dichtbij en na een minuut kijken zag ik dat die niet uitsteken, maar in perspectief zijn ‘getekend’ in het brons. Razend knap. De twee linker balkjes steken naar links, de twee rechter naar rechts, waardoor je het gevoel krijgt dat je naar een diepte kijkt die verdwijnt in een punt in de verte. Terwijl het in stiacciato reliëf is gemaakt, oftewel ondiep reliëf. ‘Getekend’ dus, in brons. Dit reliëf werd pas tien jaar later door Alberti, de belangrijkste kunstschrijver van de Renaissance, beschreven als kunstenaarstruc. Donatello zette het met dit kunstwerk op de kaart. Toen ik thuiskwam, las ik dat Donatello dit reliëf min of meer per toeval heeft gemaakt. Iemand anders, Jacopo della Quercia, had de opdracht gekregen, maar werkte volgens de bouwcommissie te langzaam. Toen heeft opzichter Lorenzo Ghiberti Donatello erbij gehaald. Die balkjes, waar ik inmiddels meer aan gehecht ben dan ik wist dat ik me aan balkjes kon hechten, waren het begin van het decor als perfecte imitatie van werkelijke diepte in de reliëfkunst. Donatello, Het feest van Herodes, 1423-27, brons, 60 x 60 cm, baptisterium van de kathedraal van Siena.||https://www.volkskrant.nl/cultuur-media/dat-afgehakte-hoofd-van-johannes-de-doper-is-aardig-maar-de-balkjes-in-dit-relief-stelen-pas-echt-de-show~b1dd8524/
2022-08-25||Ook al hadden vogels de tuin bijna kaalgeplukt, er waren nog genoeg perziken over voor dit recept van Yvette van Boven||De zomer was in volle gang. Na het maaien kwam het roodborstje dankbaar in het gras pikken. Schrapend met zijn kleine teentjes zocht hij in het korte gazon naar lekkers. Alle vogels vlogen sowieso af en aan, in de avond zagen we de zwaluwen met hun dolle gang: buitelend door de schemer alsof ze van de glijbaan gleden in een vol pretpark. Overdag vraten de grotere vogels mijn moestuintje leeg. Op het paaltje aan de kant van mijn pad naar de fruitgaard hield een dikke duif de wacht. De vogels namen het ervan en aten de bessen van mijn struiken, millimeterden de jonge pompoenplanten en lieten de koolplanten achter als omgekeerde paraplu’s zonder stoffering. Als ik maar even met de kruiwagen in de buurt kwam, loste de duif een waarschuwingskreet en fladderden de rovers alle kanten op, alsof ze zich van geen kwaad bewust waren. Ik zei er natuurlijk wel wat van, maar de duif keek niet op of om, haalde nonchalant met zijn achterste teen iets vanachter zijn kiezen tevoorschijn en spuugde het voor me op de grond uit. Mans duwde hij zijn borst naar voren en koerde vals een lelijk lied. Toen ik de hoek om was, hoorde ik iedereen weer stilletjes neerdalen en doorgaan met waar ze mee bezig waren. Ik aaide het fruit aan de bomen. Ze waren er bijna. Op de grond lagen appels die het niet hadden gered, overal zaten gaatjes in van dieren die blij waren geweest met dit zoetzure dessert in het hoge gras. Na het tuinieren zaten man en ik in de lome middagzon op het terras en schonken onszelf nog een koud glas in, toen we werden opgeschrikt door ernstig vogelgekrijs boven ons in de lucht. Meteen erna daalde er een dikke laag sneeuw van kleine witte veertjes op ons neer, alsof er iemand boven de tuintafel een dekbed uitklopte. We keken omhoog en zagen buurman buizerd met de duif in zijn klauwen doorvliegen naar huis, waar zijn vrouw de barbecue op het terras al had aangestoken. Karma is a bitch. Verwarm de oven voor op 200 °C. Draai van de ingrediënten voor de dressing een dikke saus in een blender of met een staafmixer in een hoge beker. Breng hem daarna in een steelpan zachtjes aan de kook, proef en breng verder op smaak met peper en zout. Laat de saus iets afkoelen, giet de helft in een schaaltje en wentel de kommerlinten erin. Laat ze er lekker in marineren, tot ze wat slinken. Maak een kruis in de kont van de vier perziken en zet ze met het kruis naar boven in een met een lik olijfolie ingesmeerd ovenschaaltje in de oven. Smeer de perziken ook in met een drup olie. Bak ze 15 minuten. Besmeer ze dan royaal met wat dressing en zet ze nog 5 minuten terug, zodat de bovenkant openbarst en de dikke dressing een beetje in de perzik trekt. Verdeel de gemarineerde kommerlinten over vier borden, halveer de mozzarellabollen en leg ze erop. Leg er een warme perzik uit de oven naast en overgiet alles met de laatste dressing. Bestrooi met verse majoraan en dien op. Geroosterde, gemarineerde perziken die over zijn, zijn ook heel lekker bij iets zoets, zoals roomijs of kwark met honing of... het toetje van volgende week.||https://www.volkskrant.nl/beter-leven/ook-al-hadden-vogels-de-tuin-bijna-kaalgeplukt-er-waren-nog-genoeg-perziken-over-voor-dit-recept-van-yvette-van-boven~ba8940d6/
2022-08-25||Blije roze belletjes, ondanks de afschuwelijke droogte||‘Blij maar niet onbezonnen.’ Het is een aantekening bij de wijn van vandaag, die ik na de zomervakantie in mijn balboekje terugvind. Ik weet niet of de makers ook nog die stemming zijn toegedaan, na de afschuwelijke droogte. Als zelfs de Po kwam droog te staan, zal het in de heuvels boven Verona geen groene weelde zijn geweest. Wijnstokken houden van warmte en zon, maar te veel is te veel. Desalniettemin belletjes vandaag. Blije roze belletjes die zijn ontstaan door het handig inzetten van alles wat de molinaradruif meebrengt. We zijn hier in de streek van de amaronewijnen, die zoals u weet tot stand komen dankzij het drogen van druiven. Dan vervliegt het vocht, zodat de uiteindelijke wijn krachtig en geconcentreerd is. Droog verder door en je hebt zoete most. Die is gebruikt om een gulle kuip met al eerder gefermenteerde wijn opnieuw aan het gisten te brengen, met koolzuur als belangrijk effect. De Bollicella rosato is frizzante, parelend dus en niet zo schuimend als spumantes. Achter de vrolijke aroma’s van citrus en wit fruit proef je de bezinning van rijping op de droesem. Chic.||https://www.volkskrant.nl/beter-leven/blije-roze-belletjes-ondanks-de-afschuwelijke-droogte~b15014b4/
2022-08-25||De service is uit de kunst bij het chique Vigor, en het vegetarische menu verdient een pluim||Mijn persoonlijke favoriet uit het lexicon voor kookjargon is de instructie ‘even familie maken’. Het betreft een vrij concrete aanwijzing: ingrediënten met verschillende structuren en temperaturen moeten niet van hat­se­kie­dee inééns met elkaar worden gemengd, maar eerst voorzichtig, bij beetjes. Dan krijg je de luchtigste chocolademousse, dikke mayonaise die niet schift, en custard zonder klontjes. Bij goede restaurants zie ik dit soort zorgvuldige omzichtigheid in allerlei gedaanten terug, op en naast het bord. Sidney Schutte van Spectrum, het restaurant in het Waldorf Astoria-hotel in Amsterdam, is beroemd om zijn onalledaagse, geniale combinaties. Hij vertelde me eens dat in zijn creatieve proces ingrediënten voorzichtig ‘naar elkaar toe moeten worden gekookt’, tot onderdelen die eerst vreemd voor elkaar waren zich voegen in een nieuw, harmonieus geheel; een culinaire familie. Aan tafel is diezelfde omzichtigheid geboden om het harmonieuze gevoel te bereiken dat een goede restaurantavond zo fijn kan maken. Wat sommige gasten beschouwen als hartelijke en ontspannen service zien anderen als aanstootgevend joviaal, en waar de één vooral met rust wil worden gelaten, vindt de ander het juist heerlijk om bij alles te worden betrokken. Vakmensen voelen zoiets aan, en maken familie door eerst op te letten en dan welwillend mee te bewegen. Goed, daar dacht ik dus allemaal aan vanwege de slogan van het op z’n Engels uit te spreken restaurant Vigor, in het beter níét op z’n Engels uit te spreken Vught. ‘Every family has a story, welcome to ours’, staat op de website en de menukaarten, en hoewel het geen daadwerkelijk familiebedrijf betreft, is die vakkundige welwillendheid van het familie maken er op allerlei plekken voelbaar. ‘Bovendien’, zegt onze ober, ‘zien we elkaar hier inmiddels vaker dan onze échte familie.’ De zaak, die huist in een grondig verbouwde monumentale stadsvilla aan de voet van de stompe Sint-Petruskerk, is smaakvol ingericht met veel zwart en hout en heeft de keuken midden in de zaak. We worden hartelijk verwelkomd door maître Randy Brouwer en hoofdkelner Lorenzo van Doorn, beiden uitmuntende gastheren die iedere tafel voorzien van afgepaste kennis, respect en eigenzinnige schwung: hier een scheutje meer, daar een puntje minder. Brouwer opende het restaurant samen met chef-eigenaar Lars Albers, met wie hij samenwerkte bij Noble in Den Bosch. Een klein, fijn aperitiefkaartje krijgen we, met precies genoeg lekkers erop om goed te kunnen kiezen – Brouwer heeft een vrolijke, aanstekelijke obsessie voor sherry, maar we zien ook lekker bier, champagne en een paar cocktails. Daarna een even uitgelezen en smaakvol batterijtje amuses: een elegant, mals flensje met groene kruiden en zachte knolselderij, een heerlijke frambozenmeringue met zilte viseitjes en kalkig wier, en een beignet van mojama (Spaanse tonijnham). Albers heeft een uitgesproken, creatieve stijl en combineert zelfverzekerd vlezige, vissige en fruitige smaken zonder te vervallen in kunstjesvertoon. Naast het gewone menu is er een volledig parallel, liefdevol samengesteld vegetarisch menu van acht gangen (€ 130) zonder enige overlap met de vlees- en visgerechten: ook in dure Michelinzaken als deze is dat helaas nog eerder uitzondering dan regel. Het groentemenu zit uitstekend in elkaar. Er is zachte knolselderij van de barbecue met wat frisse rauwe linten, hartige fetacrème en lavasblad. Dan een beeldschoon gerecht van iets aangegrilde little gem met verveineboter, zalige gestoofde ui en gemberbloem, waarbij de pure slasmaak heel mooi overeind is gebleven. En een geinige ‘risotto’ van zonnepitjes in spinaziepuree, met daarop een zachte eidooier en dikke plakken Tasmaanse wintertruffel – omdat de seizoenen daar omgekeerd zijn, is die hier ineens ook in de zomer te krijgen. Dan gestoofde artisjokken met de paprika-amandelsaus romesco, karnemelk, Oost-Indische kers en gefrituurde artisjok en kombu, ook weer supersmakelijk, en gepofte en vervolgens gegrilde savooiekool met pikante rettich, beurre noisette en hazelnootjes. Van Doorn schenkt hier wijnen bij die al die liefdevol bereide groenten ondersteunen maar niet overvleugelen. Vooral twee uit Oostenrijks Burgenland vallen in positieve zin op: de biodynamische grüner veltliner ‘Supernatural’ van Roland Velich bij de knol, en bij de kool een biodynamische zweigelt van Martin Nittnaus. Het enige wat tegenvalt is het tamelijk malle, gimmicky gerecht van muffige varentoppen uit een pot met zwarte knoflook, een soort marmelade en blauwe kaas – dat smaakt precies zoals het klinkt. In het reguliere achtgangenmenu ‘The Family Story’ (€ 145) is ook veel moois te ontdekken. De chef blinkt uit in slimme combinaties van vis, fruit en vettigheid: zo krijgen we prachtig gegaarde forel met rinse onrijpe aardbei, crème van zolderspek, en yuzukosho – een nogal trendy pittig-hartig-aromatisch Japans condiment van groene pepers, de citrusvrucht yuzu en zout. Van Doorn schenkt daarbij de Brabantse, in amfoor gerijpte natuurwijn Dassemus uit Chaam; een eigenzinnige, welgemikte keuze. Ook is er rode mul in een vrij onweerstaanbare combinatie met rabarber, verveine en huisgemaakte xo-saus; dat is een superhartige Kantonese pasta van gedroogde schelpdieren, gebakken knoflook en pepers die ze hier maken met gedroogde pata negra. Zeer effectief in z’n totaal-lekkerheid is ook de knapperige zwezerik op een stoofje van ossenstaart, slim gepresenteerd met gedroogde garnalen, gerijpte Chinese zwarte Donghu-azijn, viseitjes, stukjes citroen en fris oesterblad: een gerecht waarin de smaken lijken aangedraaid tot het trilt, met perfect tegen elkaar uitgespeelde contrasten van vissig, zuur en hartig en zacht, romig en knapperig. We krijgen er een glas madeira bij en zitten te spinnen als poezen. Precies die zorgvuldige precisie in de samenstelling mist in een paar andere schotels, en dat is jammer. Zo is er een potentieel geweldig gerecht van zeekat, gemeste lever, koffiebes (ook wel cascara genoemd), forelkuit, gepoft spek, palmkool en een bouillon op basis van oolongthee; een stapeling van uitgesproken en intrigerende smaken en texturen, waarbij de uitvoering op een of andere manier onprecies aandoet, niet genoeg scherpgesteld. Het resultaat is daardoor overvol en – ik weet even niet hoe ik het anders moet noemen – een beetje een brijige hutsekluts. De verschillende onderdelen willen nog geen familie worden, waardoor de focus wegvalt. In een ander gerecht is heerlijke toro (de spekkige buik van de blauwvintonijn) prachtig om-en-om neergelegd met zachte gebarbecuede prei en zwarte sesam, maar blijkt de dashi-preibouillon eronder véél te zout. Wel weer prima is de kwartelfilet, zacht en mals, met een fijne boekweitcrunch, zwarte knoflook en auberginecompote met miso – we krijgen er een geinige bao bij, een gestoomd broodje gevuld met de bout. En ook de desserts zijn uitstekend: eerst een superfris-hartig gerechtje met een kikkergroene sorbet van het komijnige shisoblad, aardbei, gezouten mascarpone en wat knapperige rauwe witlof: slim bedacht, prima uitgevoerd. Ook heerlijk is de madeirasabayon met pijnboompitjes, zoete perzik, kwarkijs en citruscrème. Er mogen hier en daar nog wat banden worden aangetrokken, maar al met al is het is prima familie maken bij Vigor.||https://www.volkskrant.nl/beter-leven/de-service-is-uit-de-kunst-bij-het-chique-vigor-en-het-vegetarische-menu-verdient-een-pluim~ba5756e9/
2022-08-25||Voor de dappere mannen is er veel rood te genieten in de najaarsmode||Denk niet dat Jack White en zijn ex Meg zomaar wat aantrokken toen ze de White Stripes begonnen. Achter hun strenge kleurcode rood/zwart/wit die gold voor zowel artwork als kleding zat een hele ideologie. Tegen Rolling Stone zei White dat rood de krachtigste kleur is die, van Coca-Cola-blikje tot nazi-banieren en de Japanse vlag, een snaar raakt bij mensen, omdat rood staat voor woede en voor passie. Toen de Stripes uit elkaar gingen zwoer Jack de kleur rood af, en verving hem door blauw – en een somberder sound. Rood is natuurlijk een sprekende kleur, logisch dus dat zanger Rob Kemps ernaar grijpt voor zijn Snollebolleke-uniform. De rode muts zet hij in als clownsneus en de stropdas in contrasterend geel haalt hij van stal om leut met een extra dikke hoofdletter L te kunnen schrijven. De konen van het publiek worden vanzelf rood door al het gehuppel van links naar rechts – rood als vitrine van vrolijkheid. Maar rood is natuurlijk meer dan een pipo-kleur. In het geval van bloedrood is het ook een kleur die agressie communiceert. Het is niet voor niks dat Warner Bros het portret van James Dean in zijn rode windjack uitzocht voor de filmposter van Rebel without a cause. Leer is de textiele versie van de middelvinger; rood leer is diezelfde middelvinger, met ook nog ‘hate’ op je knokkels getatoeëerd. Kijk, een rode jurk transformeert een vrouw tot vamp, tot een Marilyn Monroe (in Gentleman prefer blondes) of een Jessica Rabbit (in Who framed Roger Rabbit). Een lady in red wordt, zoals Chris de Burgh zingt, gezien als the toast of the town. Maar een man geheel in ’t rood, dat is andere koek. Dan gaan de gedachten terug naar Eddie Murphy in Delirious, zijn legendarische stand-up show uit 1983. De openingsmonoloog van die show is feitelijk een vijf minuten lange tirade tegen ‘faggots’, waarna hij vervolgens een trits anderen er ook van langs geeft. Eddie Murphy bezigt in Delirious 230 keer het woord ‘fuck‘(‘shit’ slechts 171 keer), en doet dat in een pak van rood leer. Dat pak is cruciaal in de communicatie. Het is de verpakking van zijn agressie, zoals het rood leren jack van Brad Pitt in Fight Club, een middelvinger van leer. Rood is zonder overdrijven dé hitkleur van de mannenmode voor komend najaar. Wat rood is, kan royaal worden opgevat: van bloed- tot tomatenrood, van wijnrood tot purper. Zoals ijverige stijlstudenten al jaren weten krijgt een look in één kleur extra diepte door verschillende materialen te gebruiken, zoals Etro en Paul Smith hier keurig voordoen. Ook spannend: een beetje vloeken in de modekerk, door bourgogne met oranjerood te combineren, of scharlaken met fuchsia. Zo’n hele rode look wat te dol? Een rood jack of een rode muts doen ook al wonderen voor je zichtbaarheid en humeur. * Rood op rood op rood kan prachtig staan, maar kies je schoenen gerust in een andere kleur om een overdosis te voorkomen.* Helderrood met bordeaux, oranje of fuchsia is helemaal van nu, maar ook hier geldt: doseer. Minder dapperen proberen eerst ton sur ton-tinten uit.* Bang voor een golfkakkerlook? Combineer je rode broek met bruintinten, niet met marineblauw.||https://www.volkskrant.nl/cultuur-media/voor-de-dappere-mannen-is-er-veel-rood-te-genieten-in-de-najaarsmode~b8f72755/
2022-08-25||Met een hond heb je ineens een heel andere autovakantie||Met een hond kom je op andere plekken dan zonder. Parkjes en bosjes waarvan je niet wist dat ze bestonden, en waarvan je dat voorheen ook niet wilde weten. Het woord ‘losloopgebied’ doet zijn intrede in je woordenschat, en je gaat uitjes plannen vanuit de recreatiebehoefte van je hond. Voor vakanties geldt dat helemaal. Wie ‘huisdieren’ aanvinkt bij Booking.com ziet meteen de aanbieders die géén verharend en knagend stinkbeest in hun huis willen hebben verdwijnen. Wat overblijft, dát wordt je vakantie. Een autovakantie uiteraard; ik heb niet overdreven veel vliegschaamte, maar ik trek de grens bij een vliegticket voor een huisdier. Mijn auto vond het niks dat Cosmo meereed. Dat demonstreerde hij door in de Franse heuvels ineens te gaan haperen en hoesten (de auto, niet de hond). Ik belde mijn garageman, die zei dat het waarschijnlijk niets ergs was en dat ik het kon ondervangen door heuvelopwaarts een versnelling lager te rijden (daarbij leerde ik dat op het laagste punt van het dal meestal vier gele paaltjes in de vangrail staan – handig als je wilt terugschakelen). Maar de boodschap was duidelijk. Mijn auto, die nog nooit kuren had gehad, mocht de hond niet. Cosmo echter, was dól op de auto. Wij waren bang geweest dat het zielig zou zijn om ’m zulke lange ritten op te dringen, maar na elke stop kon hij niet wachten om weer in de auto te springen. Vanuit hem gezien begrijpelijk, want hij is van het soort dat graag de hele roedel bij elkaar heeft. Zodra het gezelschap opsplitst begint hij te te trekken en te piepen. Het is een vuilnisbakkie, maar het woord ‘herder’ krijgt ineens betekenis bij dit gedrag. In de auto zat Cosmo lekker in de roedel, op de achterbank tussen de kinderen in, met zijn hoofd op het middenconsole, zodat hij de airco achterin blokkeerde en zo als enige lekker koel bleef. Het stelde hem ook in staat zijn natte neus lekker in mijn elleboog te duwen, en soms voelde ik ineens een zwaar hoofd op mijn schouder rusten, en blies hij een diepe zucht van genot in mijn oor. De huisdiervriendelijke hotelletjes die we aandeden, waren van een ander slag dan we gewend waren. In één woord: bejaarder. Géén rooftopbars of zwembaden, maar wél een bakje water aan je eettafel en een grote, groene tuin. En vooral: andere hondenbezitters, dus geen gezeik of misprijzende blikken. De Fransen zelf leerden wij ook op een nieuwe manier kennen. Het cliché wil dat ze ontspannen flierefluiters zijn, maar als het om honden gaat bleken ze strikter dan de burgerlijkste Duitser. Je kunt op een eenzame, kale berg zijn, zodra er één Franse mevrouw in de verte je hond meent te ontwaren, begint ze al te foeteren, gebaren en vloeken dat het dier aan de lijn moet, en sterker nog, dat honden alleen op dinsdagen tussen half elf en kwart voor drie op de berg mogen. Voor Franse honden golden ook andere omgangsregels: het bleek he-le-maal niet de bedoeling dat je ze aaide, daar keken de baasjes vol afschuw naar. Of erger nog, dat Cosmo eraan ging snuffelen. Achterdochtige blikken, rukken aan de lijn, waarschuwende kreten. Cosmo was het allemaal worst. Hij had een topvakantie, en heeft laten weten dat hij zo snel mogelijk weer met de auto een verre reis wil maken.||https://www.volkskrant.nl/columns-opinie/met-een-hond-heb-je-ineens-een-heel-andere-autovakantie~b47b3e66/
2022-08-25||Een beetje schudden na het plassen is niet genoeg, weet deze presentator||Radio- en televisiepresentator Lex Uiting (35): ‘Allereerst wil ik alle toiletbezoekende mannen op het hart drukken: ga zitten. Als je ergens in een kroeg bent met alleen urinoirs, oké, maar thuis staan? Bah. Ik moet toegeven dat ik het jarenlang deed, maar een jaar of twee geleden ben ik verlicht geraakt. Het was toen zomer en ontzettend heet, dus ik droeg een korte broek. Ik stond te plassen en merkte dat er allemaal spetters op m’n knieën en scheenbenen belandden. Dat komt dus normaal op je dure designerjeans of mooie pantalon, hè. Je bevlekt het toilet of de badkamer trouwens ook; die spetters komen natuurlijk ook op de muur. Daarnaast is zitten gezonder, want je plast je blaas beter leeg. Maar met zittend plassen alleen los je niet het gehele probleem op. Ik ben wel zo proper dat ik me nog droogmaak met twee velletjes toiletpapier en een beetje schud, maar zelfs dan, als je weer teruggaat naar je bureaustoel of barkruk, floepen er alsnog een paar druppels in je onderbroek. Balen, natuurlijk. ‘Al wapper je nog zo kloek, de laatste druppel belandt altijd in de broek’, stond vroeger op een tegeltje in mijn studentenhuis. Tot een van m’n vrienden met dé oplossing kwam, gehoord van de huisarts. Een beetje plastisch, maar je moet dus na het plassen een beetje van voor naar achter duwen op het perineum, het gebied tussen je balzak en anus. Dan komt het laatste beetje urine uit je plasbuis. Nou, ik was me toch blij toen ik dit ontdekte, en ik wil iedere man toegang geven tot deze kennis. Het is heerlijk om altijd een semi-frisse onderbroek aan te hebben.’||https://www.volkskrant.nl/mensen/een-beetje-schudden-na-het-plassen-is-niet-genoeg-weet-deze-presentator~b3ac7bc0/
2022-08-25||Hij is een soulsucces sinds zijn beker in de allereerste Soundmixshow||Louis is een zanger in de categorie niet-de-eerste-de-beste. Bovenop zijn kast staan een hele reeks onderscheidingen, maar de allermooiste is de beker van de Soundmixshow die hij bij de eerste editie – ja, nog vóór Gerard Joling – binnen heeft gesleept. Hij staat vooral bekend als ‘De Surinaamse Otis Redding’, of ‘De Nederlandse Otis Redding’, net hoe het uitkomt. ‘In 1969 won ik Soul Genius, een wedstrijd in Suriname. Mijn klankkleur is echt een blauwdruk van Otis Redding. In die tijd had je de Surinaamse James Brown, de Surinaams Joe Tex’ en héél veel Surinaamse Otis Reddings. Ik ben komen bovendrijven.’ Windzak kan nu al terugkijken op een halve eeuw soulsucces in de showbusiness, die hij combineerde met een 22-jarig dienstverband als graffiti-verwijderaar bij de Roteb. ‘Dat is echt blijvend werk, het krioelde ervan in Rotterdam! Maar ook een chemisch gebeuren, dat moet je niet te lang doen.’ Dus nu zijn het alleen nog optredens; vanavond weer een huisfeestje. ‘Dit is mijn optreedpak voor dit jaar, ik kom graag goed voor de dag. Ik koop elk jaar twee nieuwe pakken, een uitgaanspak én een optreedpak. Er hangen van de afgelopen jaren nog twee splinternieuwe exemplaren in de kast, door corona heb ik ze nooit gedragen, maar het was zo’n gewoonte. Elk jaar heeft een eigen kleur, dit jaar is het goud.’||https://www.volkskrant.nl/mensen/hij-is-een-soulsucces-sinds-zijn-beker-in-de-allereerste-soundmixshow~ba50c1fb/
2022-08-25||Zangeres Roos Rebergen heeft de nieuwe nummers al klaarstaan voor na de kraamtijd||Roos Rebergen leeft du moment een soort stilleven. De dagen zijn ‘een beetje niksig’. Rebergens dochter van 5 heeft nog vakantie, ze hobbelen samen de dag door. Een wandeling naar de speeltuin, samen koken, thuis aanrommelen, naar een vriend toe die op een boerderij in Nazareth woont – vanaf Rebergens thuisstad Antwerpen goed te doen met de trein, en dan het landschap aan je voorbij laten razen, niet de tijd in de gaten hoeven houden. Ze heeft net nieuwe platen afgerond, de creativiteit van Rebergen en haar bandleden heeft z’n vruchten afgeworpen, de nummers zijn af. Heeft ze expres zo gepland, want Rebergen is – geen onbelangrijk detail – ‘best wel hoogzwanger’ (maar begin niet over termen als ‘wondertje’, daar is ze allergisch voor). ‘Ik wilde per se nieuwe muziek hebben klaarstaan voor na mijn kraamtijd’, zegt ze. ‘Want dat heb ik nodig.’ Les van de vorige keer, na de geboorte van haar dochter. Toen stond er niets noppes nada klaar. Het schrijven van nieuwe songs ging moeizaam, er was weinig ruimte in haar hoofd. ‘Dat is wat zo’n kraamtijd doet, je wereldje wordt heel klein. Dat is mooi, en zorgzaam en zo, maar ik kan daar ook een beetje paniekerig van worden: ik ben er gewoon voor gemaakt om op te treden.’ En dan, vlug erachteraan: ‘Dat is geen grootheidswaanzin hoor. Maar gewoon. Muziek maken met die mannen is voor mij een medicijn voor zo’n beetje alles.’ De nieuwe nummers zijn energieker, geschreven om live mee op te treden. En die nieuweliedjesvoorraad is een fijn vooruitzicht voor Rebergen, met een uiterst geruststellende werking de komende weken, maanden, als de lichte paniek zich weer in haar hoofd zal nestelen. Dan kan ze tegen zichzelf zeggen: het komt wel weer. Echt. Het komt wel weer.||https://www.volkskrant.nl/mensen/zangeres-roos-rebergen-heeft-de-nieuwe-nummers-al-klaarstaan-voor-na-de-kraamtijd~b50ca3a7/
2022-08-25||Hoe ga ik om met concurrentie met die andere opa en oma?||Vrouw (70), naam bij redactie bekend Doe leuke dingen met de kleinkinderen en verwen ze niet met allerlei dure cadeaus. Ze houden betere herinneringen over aan de gezelligheid die u biedt. Het heeft totaal geen zin om de concurrentie aan te gaan, want daarvan raakt u alleen zelf gefrustreerder. Dus koester de fijne momenten. Marlene van der Brugge (77), Loosdrecht Mijn kleinkinderen logeren nooit bij ons, altijd bij het andere grootouderpaar. We passen ook zelden op. Ik had net als u last van concurrentiegevoelens, maar heb ze achter me kunnen laten. Ik kan me uw gevoelens voorstellen, maar u zou er baat bij hebben de relatie die u heeft met uw kleinkinderen te koesteren. Er komen andere tijden, de kinderen groeien op, situaties veranderen en wie weet welke rol er dan voor u is weggelegd? Zou u echt altijd op vakantie willen met het gezin van uw zoon? Ik moet er niet aan denken en mijn zoon ook niet, denk ik. Uw schoondochter is hierin de drijvende kracht, lijkt mij. U kunt daar weinig aan doen. Jacqueline Pont (66), Roderwolde Ik herken uw probleem helemaal. Onze kleindochter van 6 jaar heeft drie oma’s en drie opa’s. Ik voelde me ook wat achtergesteld, omdat een van hen haar elke maand te logeren heeft en ze daar ook haar eigen (slaap)kamer heeft. Nadat ik dit gevoel had geconstateerd, ben ik actie gaan ondernemen en nodig ik zelf – in overleg – onze kleindochter uit wanneer het ons uitkomt. Bespreek dit gevoel met uw zoon en schoondochter, op een geschikt, rustig moment. Willemien Drewes (80), Leiden Er is geen sprake van concurrentie, u neemt het niet op tegen de andere grootouders. Wel is er pijn die u gerust mag voelen, voor uzelf. Huil er (ook) om, als dat opkomt. De troost zit in het contact met uw (klein)kinderen op de momenten dat ze er zijn. Wanneer u blijft oppassen en de liefdevolle oma blijft die ze kennen, krijgt u op enig moment de waardering en de houding terug die u erin stopt. Janny Muijsson (62), Rijen Ik ben zelf een kleinkind van twee opa’s en oma’s. Kinderen voelen dat opa’s en oma’s van ze houden en het maakt niet uit hoe vaak je ze ziet. Kinderen houden ook van leuke uitjes, dus nodig ze uit om iets leuks met ze te doen! Sluit je niet van ze af, kinderen voelen liefde niet als een wedstrijd. Hazel Corveleijn (10), Haarlem U hebt geen invloed op de relatie tussen uw kleinkinderen en de andere grootouders. Wel kunt u zelf af en toe een uitje organiseren met uw kinderen en kleinkinderen. En als het u er op de feestjes bij uw zoon en schoondochter te gortig aan toegaat, kunt u een charmante smoes bedenken om kort te blijven. Óf om een andere keer te komen. Hermien Steur (68), Nijverdal Als ik het goed begrijp, bent u alleenstaande grootouder en kwetsbaarder dan een echtpaar. Toch raad ik u aan het te bespreken met uw zoon. De ouders hebben veel aan u en ze horen te weten of te horen wat uw behoeftes zijn. Martine Bagijn (77), Den Haag||https://www.volkskrant.nl/mensen/hoe-ga-ik-om-met-concurrentie-met-die-andere-opa-en-oma~b0ce73f6/
2022-08-25||Bij elke instagrampost die ik verwijderde, brak mijn hart een beetje||Oude instagramposts die ik de afgelopen dagen heb verwijderd: een oproep voor mensen die eventueel in ons huis wilden wonen terwijl wij in het buitenland verbleven; een screenshot van een artikel over een holistische kapper; een screenshot van een datingapp voor veganisten; een foto van Dwayne ‘The Rock’ Johnson met Pamela Anderson; een foto van Dwayne ‘The Rock’ Johnson met David Hasselhoff; een foto van een kopje espresso. Maar toch vooral heel veel foto’s en filmpjes van mijn kinderen. Ongeveer allemaal. Ik heb nu te vaak gelezen dat het beter is helemaal geen beeldmateriaal van je kinderen te delen op sociale media. ‘Elke keer dat je een foto digitaal deelt op sociale media, moet je ervan uitgaan dat je de controle erover verliest’, zegt Leah Plunkett bijvoorbeeld in de podcast Reset. Plunkett is jurist, moeder en auteur van het boek Sharenthood, waarin ze waarschuwt voor de risico’s van het online delen van informatie over je kinderen. Je weet niet wie het allemaal zien en wat ermee gedaan wordt. Identiteitsfraude ligt ook op de loer. ‘Je kind op sociale media zetten is nooit in het belang van je kind’, zei Justine Pardoen, oprichter van Bureau Jeugd en Media, onlangs in het AD. Inderdaad, in het beste geval doen we het omdat we anderen willen laten zien hoe lief of leuk (of irritant) ze zijn, in het slechtste geval zetten we ze in als verlengstuk van ons imago. Bovendien biedt Instagram tegenwoordig de mogelijkheid bepaalde inhoud alleen met mensen te delen die je zelf hebt geselecteerd. Er is kortom geen reden meer foto’s van mijn dochters op mijn openbare instagramprofiel te laten staan. En dus verwijderde ze ik ze een voor een: de foto van mijn oudste dochter die mijn jongste dochter in een krakkemikkig kinderwagentje had gezet en daarmee door het huis scheurde, de video waarin mijn oudste dochter (destijds 2) met me meejuicht nadat er op televisie gescoord is, een foto van een polaroidfoto waarop de oudste de jongste op schoot heeft, de foto van mijn jongste dochter waarop ze sprekend op Donny van de Beek lijkt. Bij elke post die ik verwijderde brak mijn hart een klein beetje. Het was alsof ik foto’s uit een fotoalbum scheurde, alsof ik mijn kinderen probeerde te vergeten en hun bestaan ongedaan wilde maken. Maar ik deed het, zo vertelde ik mezelf, allemaal voor hen. Dus nu ben ik op Instagram een kinderloze man. Het voelt wat leeg. Maar ergens is het ook wel fijn te weten dat er nu op internet een Julien leeft die in de weekenden gewoon kan uitslapen, in het laagseizoen op vakantie gaat, gesprekken met zijn vriendin helemaal kan afmaken en waarschijnlijk een koophuis bezit. De lul.||https://www.volkskrant.nl/mensen/bij-elke-instagrampost-die-ik-verwijderde-brak-mijn-hart-een-beetje~b5e856e6/
2022-08-25||Het was gewoon eng hoeveel Guinness we opdronken. Ik denk wel een opblaaszwembadje vol||Raar om te bedenken dat iedereen waarschijnlijk talloze bijnamen heeft. Zonder dat je het weet. Daarover volgende week meer, vandaag iets over bijnamen die je kent, eenvoudig omdat ze je er mee aanspreken, zoals in het geval van Bonk, een mijner jaarclubg’noten. ‘Hee Bonk’, zeggen we tegen hem, ‘loop eens door.’ Maar hij heet Bart. Jet: ‘Bart Jonk toch? Dat Bonk, dat rijmt toch op Jonk?’ Zo dom mogelijk: ‘Ja, en?’ ‘Daar komt toch die bijnaam vandaan? Bonk, Jonk, Bonk?’ Zogenaamd verbaasd: ‘Zo heb ik het nog nooit bekeken. Wat interessant!’ Ik doe wel stoer, maar Bonkies bijnaam heeft me nog eens aardig in de problemen gebracht. Wat een verhaal zeg. Lang geleden woonde Bonk namelijk een tijdje in Dublin, voor z’n werk, en toen kwam de jaarclub een weekendje alles opeten en opdrinken wat hij in huis had en zo veel mogelijk meubilair slopen. Zaterdagavond gingen we naar een pub. Het was gewoon eng hoeveel Guinness we opdronken. Ik denk wel een opblaaszwembadje vol. Weet je wat, dacht ik, ik ga een Ierse vrouw versieren. ‘Ze is vijftig!’ waarschuwde Hänschen/der Alte Suppenhuhn/Haantje me. Kalm aan, ze was eind dertig – maar inderdaad, voor ons was dat net zo oud als Sonja Barend (nu is). Geen punt. Sonja woonde een kwartiertje met de taxi. Daar scheurden we, door pikkedonker Dublin. Afijn, toen ik de volgende ochtend wakker werd, was ik alleen, in een huis, ergens. Sonja was met d’r neefje naar voetbal. ‘Bijnamen?’ ‘Straks.’ Over straks gesproken, nog een paar uur en de g’noten vlogen terug naar Nederland. Maar waar woonde Bonk? Ja, in Dublin. Maar waar in Dublin?? (Mobieltjes bestonden nog niet, alleen koelkasten.) Eerst maar eens even overgeven. Tijdens kwam ik meestal op goeie ideeën. En inderdaad, ik ging op Sonja’s telefoon mijn ouders bellen, die dan op de computer naar het nummer van Bonks ouders konden zoeken, en dan kon ik die bellen, en die wisten wel waar Bonk woonde, zou je denken. Op een klein bijzettafeltje stond een fraaie huistelefoon. Na gedonder met landencodes, nullen eraf, nullen erbij, plusjes, etc, kreeg ik mijn moeder te pakken. De ene helft van de jaarclub, legde ik uit, was de andere helft kwijt geraakt, Dublin, jumbojet, opstijggeluiden, etc. ‘Familie Bonk, Brabant.’ Zoon, zeiden ze, gaan we regelen. Op ons kun je bouwen. Daar zijn wij je – Ga ik effe overgeven. Bel zo terug. Wat bleek, in heel Brabant: nul Bonken. ‘Kan niet’, zei ik, ‘zoek anders ook in Gelderland en Limburg!’ Straks kwam Sonja Barend thuis, zat ik hier onder de kots naar Europa te bellen. In Zwiep woonde een Bonk. ‘Zwiep?’ ‘Achterhoek, mijn jongen. Je klinkt ziekjes. Eet je genoeg fruit?’ Oké… ik naar Zwiep bellen. (Lange stilte.) ‘Joa, met Bonk. Kwazze in de kökken bietn sniedn. Wet? Baart? BAART? Neh. Gin Baart. Wacht efkes, ie-j’n. Moar die-jen is estorven. In de maejmesjiene. WET? Ubl’n? Neh, MORS’OAD. Den piepe uut. Tsjik, tsjik, d’n maejert deur. Plekskes. Gin Baart mir. Neh huur. Joa, goodgoan, ajuus. Tsjuus.’ Klik. Nou ja, tenslotte schoot me te binnen dat Bonkie van achteren Jonk heette. Godsamme zeg. Toen ben ik maar, na tussenkomt van een Brabants antwoordapparaat, in een keer naar het vliegveld gegaan.||https://www.volkskrant.nl/mensen/het-was-gewoon-eng-hoeveel-guinness-we-opdronken-ik-denk-wel-een-opblaaszwembadje-vol~b2b4bdf0/
2022-08-25||PostNL neemt 4.100 pakketbezorgers in loondienst na kritiek op werkwijze||Op dit moment werken 1.900 pakketbezorgers in loondienst bij PostNL. Dat is een kwart van alle bezorgers die voor het bedrijf pakketten rondbrengen. De overige 75 procent werkt voor een van de vele onderaannemers. Dit zijn kleine zelfstandigen aan wie PostNL de routes uitbesteedt en die de routes op hun beurt ook vaak opnieuw uitbesteden. Die werkwijze kwam het afgelopen jaar zwaar onder vuur te liggen. Volgende maand moet het bedrijf zich zelfs in de Belgische rechtszaal verantwoorden voor misstanden bij die onderaannemers. Eerder dit jaar werden de Vlaamse ceo Rudy Van Rillaer en zijn rechterhand gearresteerd op verdenking van het leiden van een criminele organisatie. De Vlaamse officier van justitie achtte de top verantwoordelijk voor misstanden lager in de bezorgketen, waaronder zwartwerken, valsheid in geschrifte en het werken met ongedocumenteerden. Het zijn precies dezelfde misstanden als die de Nederlandse Arbeidsinspectie aantrof bij onderaannemers van het pakkettenbedrijf in Nederland. In een onderzoek naar de onderaannemers van de vier ‘pakketreuzen’ (PostNL, DHL, DPD en GLS) trof de inspectie bij negen van de tien onderaannemers zaken aan die niet op orde waren. Het leidde al tot drie boetes van in totaal 320 duizend euro voor PostNL wegens het werken met ongedocumenteerden. Het pakkettenbedrijf hangen ook nog drie andere boetes boven het hoofd. Door de berichtgeving over deze misstanden, onder meer in de Volkskrant, ontstond veel maatschappelijke ophef. ‘Ik ben het zeker niet eens met alles wat over ons is geschreven, en sommige dingen doen mij echt pijn omdat ze ver afstaan van wat PostNL volgens mij doet’, zegt ceo Herna Verhagen donderdag in gesprek met de Volkskrant. ‘Maar we zijn niet doof voor wat er over ons geschreven wordt, wat zeker heeft meegespeeld in dit besluit.’ De Belgische zaak heeft haar bovendien geraakt, zegt Verhagen. ‘Je staat ermee op en je gaat ermee slapen.’ Is de nieuwe stap, zo vlak voor de Belgische rechtszaak, een manier om de rechter te tonen dat PostNL nadenkt over een oplossing voor het probleem? ‘Nee, we willen in België voldoen aan alle wet- en regelgeving en er een goede werkgever zijn. Elk bedrijf verandert en dat zullen we ook in België doen. Maar over de exacte richting, en de hoe-wat-wanneer, zijn nog geen besluiten genomen.’ Naast het in dienst nemen van chauffeurs wil het bedrijf ook paal en perk stellen aan het eindeloos doorverkopen van routes. ‘Dat willen we beperken tot één keer’, zegt directeur Pakketten Liesbeth Kaashoek. ‘En dan willen wij weten naar wie dat werk gaat, en of alles daar correct geregeld is.’ ‘We vragen onze bezorgondernemingen ook om samen met ons te groeien’, zegt Kaashoek. ‘60 procent van hen werkt met zes routes of minder. Wij willen dat ze met ons meegroeien en twee tot drie keer zo groot worden, zodat ze zelf ook wendbaarder en robuuster zijn.’ Als ondernemingen daar geen zin in hebben, gaat het bedrijf met hen in gesprek om een oplossing te vinden. Kaashoek: ‘Er zijn verschillende mogelijkheden, zo ken ik een voorbeeld van twee ondernemers die hun bedrijven hebben samengevoegd.’ Het post- en pakkettenbedrijf zegt zich voor het nieuwe personeelsplan nog niet te kunnen committeren aan een datum. ‘Ik wou dat ik het antwoord wist, want dan wist ik hoe snel de krapte op de arbeidsmarkt is opgelost’, zegt Verhagen. ‘We doen het zo snel mogelijk.’||https://www.volkskrant.nl/nieuws-achtergrond/postnl-neemt-4-100-pakketbezorgers-in-loondienst-na-kritiek-op-werkwijze~b96776a0/
2022-08-25||De regels die van Nederland een belastingparadijs maken dienen te worden ‘afgeschud’||Deze week berichtte de Volkskrant dat Qatar via Nederlandse brievenbusfirma’s flink wat belasting bespaart . Nu is het tijd de zaak wat breder te trekken. Door deze ‘papierschuiverij’ of ‘fiscal engineering’ wordt een bom gelegd onder belastingstelsels. Belastingontvangsten zijn in een geciviliseerde samenleving domweg nodig om een hoog algemeen levensniveau (ook in de toekomst) te waarborgen. Onderwijs, gezondheidszorg, infrastructuur et cetera, zijn kostbare zaken (letterlijk en figuurlijk). Staten mogen niet met elkaar concurreren middels een ‘tax-oorlog’. Uiteindelijk zullen alle individuele burgers – door een neergaande spiraal getroffen – hiervan het slachtoffer zijn. Daarom dienen de regels die van Nederland een belastingparadijs maken te worden ‘afgeschud’. Brievenbusfirma’s moeten worden verboden. Temeer daar via deze constructies ook criminele gelden aan het zicht kunnen worden onttrokken (facilitering van ‘duistere praktijken’).Imre Racz, Enschede Het eerste rapport van de adviescommissie Remkes was getiteld ‘Niet alles kan’. Het tweede rapport kreeg de titel ‘Niet alles kan overal’. Om het CDA tegemoet te komen zal het volgende rapport wel ‘Niet alles hoeft overal’ gaan heten. Het kabinet Rutte IV kan dan nog even verder. Persoonlijk zou ik liever ‘Niet alles mag overal’ als titel zien. In een land met veel mensen, huizen, auto’s en landbouw(dieren) en weinig natuur, is dit de enige weg voorwaarts.Frans Vollenbroek, Tervuren (België) Bij alle waardering voor de sterke parlementaire oppositie in de stikstofcrisis is er voor GroenLinks en de Partij van de Arbeid maar één effectief tegengeluid: richt nu samen de Groen Progressieve Volkspartij op en ga in alle provincies de Statenverkiezingen in met één lijst ‘Groen Progressief’.Bas de Gaay Fortman, politiek leider onder het kabinet Den Uyl, Ermelo Het niveau van het politieke bedrijf stijgt tot ongekende hoogte en kan zich inmiddels meten met de quantummechanica. Hoekstra heeft de rol van Schrödingers kat op zich genomen. Hij is tegelijkertijd dood en levend, zowel voor als tegen het realiseren van het stikstofdoel per 2030. Wat precies de toestand is in de gesloten doos van het kabinet waar Hoekstra verblijft, is per definitie onbekend. Pas op het moment dat Remkes de doos opent, wordt Hoekstra’s conditie bepaald en duidelijk.Frans van Beek, Maarssen Hoe zouden we er nu voor staan als men in 1972 het advies had opgevolgd van de Club van Rome?Bert Sip, Avenhorn Leuke column van Julien Althuisius over politici (en de koning) die hun baard laten groeien (of nee, doe toch maar een geweten). Voor de volledigheid: er zijn echte baardenmannen, er zijn mannen die hun imago willen veranderen en er zijn mannen die een dikke kop krijgen en denken dat een baard daarvan afleidt. Wopke Hoekstra is gevalletje twee: hij wil meer man uitstralen en af van zijn zuinige accountant-imago. Dat past veel beter bij de stoere boeren. Hugo de Jonge en onze koning zijn gevalletje drie. Pas als Rutte een baard neemt moeten we ons zorgen maken.Gerard Mensink, Vleuten De ongelijke man-vrouwverdeling aan de talkshowtafel bij Op1, waarover Floor Doppen schrijft op de opiniepagina’s van 23 augustus, begint al bij de presentatie: een koppel van een man die de baas is en een leuk uitziend vrouwtje dat soms ook iets mag bijdragen. Ik chargeer misschien enigszins, maar niettemin vind ik het een seksistische vertoning. Valt dit niemand op? En waarom een koppel? Voelt de baas zich toch wat veiliger met een sidekick? Jeroen Pauw en Eva Jinek deden/doen het toch ook alleen? En waarom een man als gespreksleider? Zie, alweer, Eva Jinek. Als het geen blinde vlek is bij de redactie van Op1, zijn dan de kijkcijfers de enige relevante factor?Jelte Riemersma, Groningen||https://www.volkskrant.nl/columns-opinie/de-regels-die-van-nederland-een-belastingparadijs-maken-dienen-te-worden-afgeschud~b089da83f/
2022-08-25||De beste series deze week: Only Murders in the Building en House of the Dragon||‘Ik ben nog een beetje terughoudend, omdat ik na zes afleveringen totaal geen eindoordeel kan vellen. Maar in mijn recensie van House of the Dragon (HBO Max, fantasy, tien afleveringen) schrijf ik wel dat deze eerste helft van het seizoen nog niet helemaal loskomt. Drie sterren, het kan nog alle kanten op. Ik ga dan ook zeker op deze serie terugkomen. ‘Wat in ieder geval een groot verschil lijkt met Game of Thrones, en daarin schuilt mijn kritiek, is dat niet het héle continent Westeros en de toekomst ervan op het spel staan in House of the Dragon. Kijkers van Game of Thrones kregen vele verhaallijnen en locaties voorgeschoteld, met opnames in IJsland, Malta en Dubrovnik. Die Kroatische stad wordt nu overlopen door toeristen, iedereen wil zien hoe de hoofdstad van Westeros eruitziet. ‘Game of Thrones was daardoor voortdurend in beweging. Die dynamiek ontbreekt in prequel House of the Dragon, dat een soort voetnoot is en de geschiedenis vertelt van één familie, de Targaryens. Personage Daenerys Targaryen is in Game of Thrones een banneling, die met behulp van draken de troon – ooit bezet door haar familie – weer probeert te claimen. Nu krijgen we in House of the Dragon het voorverhaal van Daenerys te zien, toen haar familie tweehonderd jaar terug op de troon zat. ‘Daardoor draait deze prequel minder om gevaarlijke krachten van buiten – andere families die de troon proberen te veroveren – en des te meer om interne familieconflicten. Familieleden wantrouwen elkaar, meerdere mensen vinden dat ze aanspraak maken op de troon. Hoewel House of the Dragon er spectaculair uitziet, de draken vliegen je om de oren, spelen scènes zich veelal op dezelfde plekken af. Dat maakt het geheel statischer. Het deed me daardoor meer aan The Crown denken dan aan Game of Thrones. ‘Dat komt ook omdat er een mooie rol is weggelegd voor Matt Smith. Hij zet in The Crown een sterke prins Philip neer, een man die zijn identiteit moet inleveren terwijl zijn vrouw op de troon zit. Nu speelt hij wederom zo’n soort rol, als broer van de koning, het onvoorspelbare vaatje buskruit dat deze serie nodig heeft. Absoluut een reden om vooral wel te gaan kijken naar House of the Dragon.’ ‘Ja, in de eerste plaats omdat ik al lang fan ben van acteur en komiek Steve Martin. Hij heeft Only Murders in the Building (Disney Plus, mysteriekomedie, tien afleveringen) geschreven en vervult daarnaast een van de hoofdrollen. Het eerste seizoen viel erg goed bij critici en kijkers, omdat het een verfrissende Agatha Christie-achtige detectiveserie is waarin allerlei kleurrijke figuren en celebrities, zoals Sting, spelen. ‘Martin speelt hier samen met Martin Short, met wie hij al jaren films en theatershows maakt, en – een sterke vondst – de razend populaire actrice en zangeres Selena Gomez. De dynamiek van een jongere vrouw die een partnerschap aangaat met een eigenaardig duo van dik in de zeventig werkt gewoon heel erg goed. ‘Het begint er allemaal mee dat die twee mannen op zoek zijn naar een nieuw doel in hun leven. Wanneer er een moord wordt gepleegd in hun appartement, besluiten ze daar samen met de jonge Mabel, gespeeld door Gomez, een podcast over te maken. Daarmee is de serie ook een parodie op de populariteit van de truecrimepodcast, waarin via eindeloze omwegen geen enkel detail over een moordzaak onbesproken wordt gelaten. Only Murders in the Building is ook gewoon ontzettend grappig, ik moet geregeld erg hard lachen. Afleveringen duren een halfuur, perfect om even mee te ontspannen.’||https://www.volkskrant.nl/cultuur-media/de-beste-series-deze-week-only-murders-in-the-building-en-house-of-the-dragon~b28cc38d/
2022-08-25||Nooit gedacht dat ik me zou opwinden over wangebruik van de driekleur||Soms betrap ik me op emoties waarvan ik in de verste verte niet wist dat ik ze bezat. Zo ontdekte ik dit weekend tijdens een bezoek aan de Achterhoek dat ik ongelooflijk uit mijn humeur raak van de omgekeerde vlaggen die nog stééds massaal wapperen langs provinciale wegen en rotondes – bedoeld, heb ik begrepen, als protest tegen het kabinetsbeleid in het algemeen en het stikstofbeleid in het bijzonder. En de populariteit van het vrij nieuwe actiemiddel schijnt rap toe te nemen. Een paar dagen geleden was er in Tubbergen een ‘stille tocht’ om te demonstreren tegen de komst van een asielopvang, waarbij bijna alle deelnemers, inclusief de kinderen, een omgekeerde vlag meesjouwden. Mijn ergernis was voor mezelf een verrassing. Ik me opwinden over wangebruik van de driekleur? Had je me dat pakweg een halfjaar geleden voorspeld, ik had je hartelijk uitgelachen. Ik dacht altijd weinig om de vlag te geven. In mijn vormende jaren – de babyboomers waren net aan de macht – golden gevoelens voor de driekleur als erg achterhaald, reuze burgerlijk, zoniet bedenkelijk nationalistisch. Ik liet me daar gewillig door besmetten. Met als gevolg dat ik er pas op hoge leeftijd een aanschafte, als ik me goed herinner ter ere van een eindexamenkandidaat in het gezin. Sindsdien mag de vlag eens per jaar uit de kelder komen, op de middag van 4 mei, om een dag later weer naar beneden te verdwijnen. En dat is dat. Sowieso is dit land geloof ik niet erg gehecht aan zijn nationale vlag. Beste bewijs: pas sinds 2017 staat er een driekleur in het gebouw van de Tweede Kamer – een aanvankelijk nogal miezerig exemplaar dat in het parlement én ver daarbuiten voornamelijk tot gegiebel leidde. (Buitenlanders, heb ik me laten vertellen, vinden dat onbegrijpelijk. In hun ogen even onbegrijpelijk is trouwens dat er geen Europese vlag hangt náást de nationale, zoals in veruit de meeste EU-landen wel het geval is. De enige partij die dit bij mijn weten ooit heeft aangekaart is nieuwkomer Volt.) Mogelijkerwijs valt die wijdverbreide onverschilligheid jegens de vlag te verklaren uit wat Karel van het Reve al in 1988 schreef: ‘We vinden het vaak wel leuk om Nederlander te zijn (hoge levensstandaard, zeer goede sociale voorzieningen, met een Nederlands paspoort heb je voor veel landen geen visum nodig), maar we zijn er meestal niet trots op. We geloven niet zo erg in Nederland (…)’ Dat is maar goed ook, denk ik doorgaans. Maar vanwaar dan toch mijn emoties bij de aanblik van de onderstebovenvlaggen? Natuurlijk hebben die alles te maken met de maffiose wijze van actievoeren die de radikalinski’s onder de boeren erop nahouden. Met de verongelijkte toon en de intimiderende manier waarop ze hun zin trachten door te drijven. En vooral: met het treurige feit dat ze daarmee nog succes lijken te boeken ook. De oude wijsheid dat wie heel hard schreeuwt niet per se heel veel pijn hoeft te hebben lijkt bij menig bestuurder diep weggezakt. Een paar weken geleden, toen de vlaggencentrale overuren draaide, maakte Binnenlands Bestuur een rondgang langs burgemeesters van agrarische gemeenten. ‘Ik begrijp dat niet iedereen blij is met die omgekeerde vlaggen,’ zei de een, ‘maar het is een vreedzame en vriendelijke vorm van protest.’ Een ander: ‘Alleen als ze in de weg hangen op gemeentegrond halen we ze weg, maar daarvan heb ik nog niet gehoord.’ Een derde: ‘Je kunt wel zeggen: nú weg met die vlaggen, maar dan loop je de kans dat ze Dronten helemaal vol gaan hangen en loopt het uit de hand.’ Van de vijf burgemeesters die het blad sprak was er welgeteld eentje dapper genoeg om de omgekeerde vlaggen weg te laten halen. Zijn argument: ‘Het gaat erom wie de baas is in het openbaar gebied, en dat is volgens mij de overheid.’ Volgens mij ook, beste burgemeester. Wie de vlag ondersteboven hangt, trekt geen lange neus naar het kabinet, zoals de actievoerende boeren ons willen doen geloven. Wie de vlag ondersteboven hangt trekt een lange neus naar ons allemaal. Elma Drayer is neerlandicus en journalist. Zij schrijft om de week een wisselcolumn met Asha ten Broeke.||https://www.volkskrant.nl/columns-opinie/nooit-gedacht-dat-ik-me-zou-opwinden-over-wangebruik-van-de-driekleur~bb48b045/
2022-08-25||Vintage-afdrukken van Johan van der Keuken nu te zien in het Fotomuseum in Rotterdam||Toen de weduwe van Johan van der Keuken (1938-2001) drie jaar geleden zijn negatievenarchief aan het Nederlands Fotomuseum schonk, schatte ze dat dit 15 à 20 duizend opnamen bevatte. Het bleken er wat meer te zijn: 23.465 om precies te zijn. Een onlinepresentatie daarvan ligt in het verschiet. Maar eerst is in het museum in Rotterdam, ter gelegenheid van de gift, een tentoonstelling met vintage-afdrukken te zien. Die komen van enkele instellingen in Nederland, van de weduwe en van het Maison Européenne de la Photographie in Parijs, dat een paar jaar voor de dood van Van der Keuken zijn belangrijkste werk kocht. Van der Keuken is in binnen-en buitenland bekend van zijn vernieuwende films en documentaires, maar hij was ook een uitstekende fotograaf. In 1955, slechts 17 jaar oud, publiceerde hij Wij zijn 17, met portretten van schoolgenoten en vrienden. De foto’s van de rokende en drinkende jongeren, vaak melancholiek kijkend, lokten veel kritiek uit. Als reactie kwam er zelfs een tegenboek, Wij zijn ook 17, vol vrolijke tieners. In één klap had Van der Keuken zichzelf op de kaart gezet. Een van de portretten uit Wij zijn 17 werd bijna zeventig jaar later geselecteerd voor de Eregalerij van de Nederlandse fotografie, ook te zien in het Nederlands Fotomuseum. Een ander hoogtepunt is zijn derde boek, Paris mortel (1963), met straatbeelden uit de Franse hoofdstad. Van der Keuken zat daar twee jaar op de filmacademie. Paris mortel was geïnspireerd op een experimenteel, baanbrekend boek van de Amerikaanse fotograaf William Klein, New York. Dat ging Nederlandse uitgevers te ver: Van der Keuken moest water bij de wijn doen om zijn Parijse foto’s gepubliceerd te krijgen. Niettemin vergaarde het boek roem. Daarna richtte hij zich op zijn filmwerk. Van der Keuken is, zo vertelde zijn weduwe, wel zijn hele leven blijven fotograferen. Zal uit die latere periode ook werk te zien zijn?||https://www.volkskrant.nl/cultuur-media/vintage-afdrukken-van-johan-van-der-keuken-nu-te-zien-in-het-fotomuseum-in-rotterdam~b060f045/
2022-08-25||De bezoekers van Marre worden dit jaar ondergedompeld in visuele overdaad||Tijdens de Britse overheersing was de – deels op een moeras gebouwde – Indiase miljoenenstad Kolkata (voorheen Calcutta genoemd) de belangrijkste van heel Azië. Das war einmal. Maar voor velen geldt ‘the joyful city’ nog steeds als culturele hoofdstad van India. Reden voor het altijd originele kunsthuis Marres in Maastricht om er dit najaar een groepstentoonstelling aan te wijden. ‘Het interessante aan Kolkata is dat de stad ergens tussen traditie en moderniteit in hangt’, zegt Valentijn Byvanck, directeur van Marres. ‘De rijkdom aan traditionele ambachten is enorm, van het maken van bakstenen en brons gieten tot traditionele typografie. Tegelijkertijd stond hier de wieg van het Indiase modernisme. Wanneer je er rondloopt, komen al die lagen op je af in een drukte van beelden en indrukken.’ In die visuele overdaad worden bezoekers van Marres dit najaar ondergedompeld. De kamers van het statige herenhuis zijn voor de gelegenheid volledig omgetoverd. Op de begane grond baan je je een weg door een parcours van bamboestellages en is er een mozaïekvloer geïnspireerd op bestrating uit Kolkata. In dat parcours staat en hangt kunst uit Nederland en India, zoals pagina’s uit een autobiografische graphic novel van Sarbajit Sen en beeldjes van Tim Breukers, die zich voor zijn sculpturen liet inspireren door traditionele bronsgieters. Kolkata: Run in the Alley is een samenwerking tussen Marres en de Calcutta Art Research Foundation (Carf). Carf biedt een residentieprogramma aan kunstenaars die in Nederland wonen en werken. Byvanck: ‘Het is een unieke residentie, dankzij de visuele impact van de stad zelf en de kans om kennis te maken met ambachtelijke technieken die hier al eeuwenlang worden uitgeoefend.’ Op naar Maastricht dus. Om te zien wat zo’n werkperiode ambachtminnende kunstenaars als Maartje Korstanje en Koen Taselaar heeft opgeleverd, en bovendien: wat een rijkdom aan hedendaagse kunst de metropool zelf te bieden heeft.||https://www.volkskrant.nl/cultuur-media/de-bezoekers-van-marre-worden-dit-jaar-ondergedompeld-in-visuele-overdaad~be50f0bf/
2022-08-25||‘Ik zie Willy Wonka als een eenzame kunstenaar, een wereldvreemde artiest’||Hij heeft gewoon auditie moeten doen, zoals veel anderen uit de wereld van het toneel, het cabaret en de musical, maar na twee ronden werd hij het: Willy Wonka, de hoofdrol in de eerste Nederlandse productie van de musical Charlie and the Chocolate Factory. Remko Vrijdag, bekend van De Vliegende Panters en het duo dat hij vormde met Martine Sandifort, is dit seizoen te zien in de musical gebaseerd op Roald Dahls kinderboek uit 1964. De wereldpremière van deze productie was in 2013 in Londen, in 2017 volgde een Amerikaanse versie op Broadway. De Theateralliantie is producent van de Nederlandse Charlie, waarvoor behalve Vrijdag en een aantal acteurs ook vijf verschillende teams van kinderen zijn gecast. ‘Auditie doen is niet bepaald mijn favoriete bezigheid, maar uiteindelijk kreeg ik het bevrijdende telefoontje. Ja, dit is een rol die ik graag wilde, ook omdat ik als jongetje gek op dat boek was. De musical zelf kende ik niet vanuit het theater, maar ik heb de Amerikaanse versie op mijn laptop gezien. Ik vond het nogal tegenvallen, want het was behoorlijk in your face, alsof er een zuurstok in je gezicht werd geduwd. Het was allemaal nogal sadistisch ook, met vrij grove humor. Voor mij is Willy Wonka geen sadist.’’ ‘Ik zie Willy Wonka als een eenzame kunstenaar, een wereldvreemde artiest die zich van het alledaagse leven heeft afgezonderd. Zijn chocoladefabriek is voor hem zijn grote kunstwerk. In onze vormgeving zie je nogal wat knipogen naar surrealistische kunstenaars als Salvador Dalí en René Magritte, en de muziek is wat Europeser gearrangeerd, een beetje in de stijl van Kurt Weill.’ ‘Jazeker, want hij is voor mij de belichaming van de ouder wordende man die voelt dat zijn tijd voorbij is en het stokje moet gaan overdragen. Door die kinderen in zijn fabriek uit te nodigen, toont hij voor het eerst zijn kunstwerk. Dat maakt hem voor mij ook ontroerend.’ ‘Ik heb een sterke voorkeur voor Gene Wilder. Een heerlijke acteur, vooral in de films die hij maakte met Mel Brooks. Wilder werkt vooral met zijn ogen, zoals Jack Nicholson altijd met zijn wenkbrauwen acteert. Die kracht van zijn blik probeer ik ook op het toneel te bereiken. Johnny Depp vind ik te glad, en hij verstopt zich zo achter die zonenbril, het was mij iets te veel een verwijzing naar Michael Jackson.’ ‘Dat wordt volgens mij een soort prequel waarin Chalamet de jonge Willy speelt. De inhoud van het geheel is mij nog een raadsel, maar ik kan me de keuze voor Chalamet goed voorstellen: enorm charismatisch, niet helemaal van deze wereld soms, aandoenlijk en achter die ogen vermoed je een enorme binnenwereld. He’s got it all. Qua looks liggen we in elkaars verlengde geloof ik, los van Chalamets bruine kijkers, maar onze haardossen gaan aardig matchen, zo te zien’.||https://www.volkskrant.nl/cultuur-media/ik-zie-willy-wonka-als-een-eenzame-kunstenaar-een-wereldvreemde-artiest~be309499/
2022-08-25||Alfred Schaffer kiest klassiekers voor zijn zomerbibliotheek: ‘Anne Carson betekende een bevrijding. Ze moet de Nobelprijs maar eens krijgen’||Ik meen me te herinneren dat ik de boeken van Tonke Dragt en Thea Beckman verslond tijdens de laatste jaren van de lagere school, maar waar gíngen ze ook alweer over? Op de middelbare school had ik voor Engels If Beale Street Could Talk van James Baldwin op mijn lijst staan, maar hoe kwam ik op The Exorcist van William Peter Blatty? In die periode moet ik ook hebben genoten van De aansprekers en De kroongetuige van Maarten ’t Hart. Stonden die romans op de leeslijst voor Nederlands, of heb ik die als fervent bibliotheekbezoeker op eigen initiatief gelezen? Geen idee. ‘Alles weg’, zingt Henny Vrienten in De namen en de plaatsen. ‘Als ik had geweten dat ik alles zou vergeten/ Had ik beter rondgekeken, had ik beter opgelet.’ De boeken die mij en mijn werk en het denken over literatuur en haar mogelijkheden mede hebben gevormd, zijn bijna allemaal teksten waarvan ik nog weet waar ik was toen ik ze las. Blijkbaar is het leesgenot sterk verbonden aan de plaats delict waar dat genot plaatsvindt. Gekocht in boekhandel De Kler op de Breestraat toen ik in Leiden studeerde in de eerste helft van de jaren negentig, en gelezen op een zondag in mijn kamer met de geel geverfde muren en het lichtgrijze plafond, terwijl het zonlicht via de glinsterende Maresingel de kamer besprenkelde met witte vlekjes. Ik las door tot ik het ’s avonds uit had. Achteraf kan ik wel navoelen waarom het zo’n onvergetelijke leeservaring is gebleken: ook Mendel Adenauer is een einzelgänger, een twintiger die, opgeslokt door een onuitsprekelijk verdriet en verlies, zich almaar meer naar binnen keert. In mijn herinnering is het een verdrietig boek waarin het altijd schemert, maar dat zal wel iets hebben te maken met de wonderlijke grillen van het geheugen. Mendels erfenis was de eerste roman die ik in één ruk uitlas. De tragiek van het verhaal is evident, maar Möring laat zich niet verleiden tot sentimentaliteit of pathetiek. Gevoelig, maar niet week. Neem het laatste hoofdstuk, dat begint met Mendel die bezocht wordt door zijn dode moeder. Het is zo beheerst opgeschreven, zonder gejammer: ‘Dag Mendel’, zegt ze.Hij groet haar met zijn ogen.Geruis vult de kamer, het bed zucht. Ze komt naast hem zitten. Hij schuift iets achteruit en staart naar zijn verklede moeder. Hij schudt zijn hoofd.‘Wat is er?’, zegt ze.‘Zo bizar is de werkelijkheid’, zegt hij.Ze haalt haar schouders op: ‘Als dit de werkelijkheid is.’Ik ben de enige, denkt hij, die hallucinaties heeft die hem vertellen dat ze hallucinaties zijn. Mijn moeder was op dat moment nog niet zo lang dood, maar gek genoeg koppelde ik mijn bewondering voor Mendels erfenis niet aan dat persoonlijke verlies. Toch heeft Mendel, ondanks de totaal verschillende achtergrond, veel gemeen met die jongen in Leiden van toen. Behalve één ding, valt me op nu ik weer door de roman blader: ‘Ik besta uit herinnering’, schrijft hij vanuit het rusthuis c.q. sanatorium aan zijn vriendin Anna. ‘Zonder herinnering is er geen geest. Er is geen ziel zonder herinnering.’ Ik knoop het alsnog in mijn oren. Best mogelijk dat ik Wieg ergens in de jaren negentig vluchtig heb ontmoet, omdat hij bevriend was met het gezin van Laura, een goede vriendin en de dochter van een schrijver die werd uitgegeven door dezelfde uitgever als Wieg. Hoe dan ook, toen de verhalenbundel Souffleurs van de duivel verscheen, was ik bekend met die schrijversnaam (‘hé, dat is die Rogi Wieg’), en toen ik in boekhandel Kooyker het boek opensloeg, werd ik meteen gegrepen door die sprankelende openingsregels van ‘Fragmenten van Sofia Rozenberg’, het eerste verhaal: Twee jaar eerder bracht ik haar een roos in de wasserette. Ze droeg een lichte, roze jurk en samen baanden wij ons, beladen met waszakken, een weg door het verkeer en de benzine-dampen. Ik dacht dat ik een meisje van mijn soort met indrukwekkende ogen had leren kennen. Maar al snel zag ik dat ze een terugwijkende kin had. Twee minuten daarna hoorde ik dat ze lispelde. En na een half uur ontdekte ik een derde nadeel: ze vierde haar verjaardag in mei. Mensen die in mei jarig zijn, zijn zelden besluitvaardig. Fictie is verleidingskunst, niets meer en niets minder, dat laten de tien verhalen in Souffleurs van de duivel zien. Weemoedige, tragikomische verhalen, met ogenschijnlijk rare dialogen die de personages juist levensecht maken. Ik wilde iets kopen voor een weekje Parijs, en iets van de zomerse sfeer van de Franse hoofdstad is altijd aan die verhalen blijven kleven, iets on-Nederlands. Ach, alleen al dat begin van ‘Alma en Felix’, waarin zoveel leed en genegenheid besloten ligt, met een paar pennestreken aangebracht: ‘Wie bent u?’, vroeg de oude vrouw.‘Ik ben je kleinzoon’, antwoordde Felix.‘O, neem me niet kwalijk’, zei de oude vrouw, ‘ik zag je niet goed. Wat voor dag is het vandaag? Is het woensdag? Of is het donderdag? Felix zei dat het donderdag was. Ik heb ergens het idee dat het woensdag is. Weet je heel zeker dat het donderdag is?’‘Ja’, antwoordde Felix, ‘het is donderdag.’‘Ik ben bang’, zei zijn oma, ‘ik moet zeker weten wat voor dag het is.’ Hartverscheurend, dat ‘neem me niet kwalijk’! Nee, deze bundel realistische sprookjes zal ik nooit wegdoen. Poëzie van de Amerikaanse dichter John Ashbery kwam ik tegen in The Anxiety of Influence van de Amerikaanse professor Harold Bloom, het zal 1998 zijn geweest. Ik was erin aan het lezen en maakte aantekeningen in mijn kantoortje in het letterengebouw van de Universiteit van Kaapstad, waar ik die jaren bezig was aan mijn proefschrift, en kan nóg navoelen wat er tijdens het lezen gebeurde. Bloom voert Ashbery op als een van de meest markante hedendaagse Engelstalige dichters en illustreert zijn stelling vervolgens met het tweede deel van het gedicht ‘Le livre est sur la table’, dat me regelrecht tussen de ogen treft. Sindsdien is er voor mij een ‘vóór’ en ‘ná’ Ashbery: The young man places a bird-houseAgainst the blue sea. He walks awayAnd it remains. Now other Men appear, but they live in boxes.The sea protects them like a wall.The gods worship a line-drawing Of a woman, in the shadow of the seaWhich goes on writing. Are thereCollisions, communications on the shore Or did all secrets vanish whenThe woman left? Is the bird mentionedIn the waves’ minutes, or did the land advance? Bij elke regel riep ik inwendig ‘já, natuurlijk!’, wat op zich vrij dwaas is. Dit was dus óók poëzie: raadselachtig, ja, maar ook speels, niet koket, dikdoenerig of zielig. Eenvoudig te volgen terwijl je leest, maar na afloop nauwelijks samen te vatten. Natuurlijk ging ik gelijk op zoek in de universiteitsbibliotheek, maar veel werk kwam ik niet tegen. Gelukkig was er toen nog een klein, onafhankelijk boekwinkeltje in het centrum aan de top van Kloofstreet, schuin tegenover het postkantoortje, en daar stond Selected Poems met de mintgroene kaft gewoon in de kast! Ik heb dat boek werkelijk helemaal leeg gelepeld, wat ook wel een beetje te zien is aan mijn vroege werk. Mijn vriendin en ik waren een weekje in Pearly Beach, een uur of drie rijden van de stad, in het strandhuis van haar oom en tante. Elke dag de Atlantische Oceaan, het strand en de stilte, even weg uit ons minihuisje in Tamboerskloof onder de rook van de Tafelberg – het was, zonder verder in allerlei details te treden, een gelukzalige, extatische week. Waarom nam ik dan ter ontspanning in vredesnaam De harde kern mee? Dacht ik: leuk, een lekker dik vakantieboek? Ik had de roman al enkele jaren in de kast staan maar was er nog niet aan toegekomen. Het contrast kon niet groter: die tamelijk uitzinnige uren, onze jonge leeftijd ook, en dan dat boek over een huwelijkscrisis, waarin die crisis niet zomaar wordt beschreven maar tot in de kleinste details beleefd, zónder die stuk te interpreteren, waardoor ‘Kanker’ en ‘De naakte waarheid’, waaruit De harde kern bestaat, geen melodrama’s zijn maar schrikbarende kronieken van het menselijk tekort, met niet de verbeelding maar het eigen leven op de snijtafel. ‘Kanker’ is één lange cry for help, besef je als je aan ‘De naakte waarheid’ begint – ‘Juist op de dag voor Stefano ook naar Amsterdam zou komen, kreeg ik Kanker af’. De harde kern is met gemak mijn meest intense leeservaring geweest: Ik voelde me liggen, met mijn hoofd op het kussen boven zijn liefkozingen uit, en voelde me moederziel alleen. Ik probeerde iets terug te doen, maar moest me forceren en schaamde me daarvoor. Het enige wat me een beetje troostte, was een gevoel van medelijden, dat niet uit mezelf scheen te komen noch speciaal op hem en mij betrekking had, maar van ergens ver weg over ons werd uitgespreid. Mijn vingers krioelden een beetje door zijn warme haar. Toen het klaar was, bleven we zwijgend liggen. En dat zo’n achthonderd bladzijden lang. Niets blijft bij Vogels onopgemerkt, geen blik, geen beweging, geen stembuiging. Verbleef ik toen niet op zo’n gelukzalige plek, was ik vast gestikt. Met het werk van Coetzee had ik tijdens mijn studie in Leiden al kennisgemaakt in een werkgroep over Zuid-Afrikaanse literatuur waarin Dusklands, Foe en Waiting for the Barbarians op het menu stonden. Scherpzinnige politieke boeken, zonder opzichtig politiek te zijn. Later zou ik nu en dan zien hoe Coetzee in wielertenue de nauwe trappen van de letterenfaculteit in Kaapstad besteeg met een racefiets over zijn schouder, op weg naar zijn kantoor van afzondering, of weggedoken zat in een leren jas, gebogen boven een boek in de universiteitsbibliotheek. Door de werkgroep werd ik een liefhebber van Coetzees fictie en zijn essays, zoals White Writing. Het humanisme van Life & Times of Michael K had me niet voorbereid op de genadeloze dissectie van Zuid-Afrika als regenboognatie in Disgrace uit 1999. Ik las een recensie in de Cape Times, reed diezelfde zaterdagochtend naar Exclusive Books in The Waterfront, kocht de gloednieuwe roman met het grimmige en troosteloze omslagbeeld, en las hem diezelfde dag in één adem uit, in de slaapkamer in ons tweekamerappartementje. Een roman die de achterkant van de zonovergoten toekomst van Zuid-Afrika liet zien: een toekomst zonder hoop, waarin de witte elite gesommeerd wordt eindelijk plaats te maken – time’s up – al leidt dat niet tot beterschap, integendeel. De roman is een verbeten verhaal over het echec van professor David Lurie en zijn vrijgevochten, eigengereide dochter Lucy, met als schokkend diepte- en middelpunt die gewelddaad in hoofdstuk 11: So it has come, the day of testing. Without warning, without fanfare, it is here, and he is in the middle of it. In his chest his heart hammers so hard that it too, in its dumb way, must know. How will they stand up to the testing, he and his heart? Dat het toch weer om zwarte misdaad ging, verkrachting zelfs, en witte angst, dat viel niet bij iedereen in goede aarde, maar wat een durf, wat een zelfkritiek. Wat een zelfhaat ook. Disgrace, dat misschien ook Repentance had kunnen heten, was en is niet alleen een roman over een uiterst ingewikkeld en uniek land, maar ook het bewijs van een schrijver op de toppen van zijn ambacht. De vaart, de doortastendheid, de diepte, dat alles zonder versieringen of oeverloos gezwets, met die naargeestige slotscène waarin Lurie en Bev Shaw, die een dierenasiel runt, bezig zijn met iets dat Lurie omschrijft als ‘lösung’. Katten en honden, oud, blind, kreupel, worden door Lurie aangedragen: ‘Bev touches them, speaks to them, comforts them, and puts them away, then stands back and watches while he seals up the remains in a black plastic shroud.’ Als een vrolijk, kreupel hondje overblijft, is er geen ontkomen aan, ook dat onschuldige dier moet eraan: Bearing him in his arms like a lamb, he re-enters the surgery. ‘I thought you would save him for another week’, says Bev Shaw.‘Are you giving him up?’‘Yes, I am giving him up.’ Een tekort aan illusies maakt het leven ondragelijk licht, een overdaad aan illusies loodzwaar. Disgrace bracht evenwicht. Dichter en classicus Anne Carson kwam ik tegen in de boekenkast van de dichter Antjie Krog, toen we eens twee weken op haar en Johns huis pasten, omdat ze wist hoe piepklein we woonden. Een prachtig, warm huis, met breedbeelduitzicht over het centrum van Kaapstad, met de Tafelberg als buitenmuurtje en in de verte de haven en de oceaan. Anne Carson, die naam kende ik niet. Ik pakte op goed geluk Autobiography of Red uit de kast, begon te lezen en bijna meteen, zoals eerder bij Ashbery, voelde ik mijn schip draaien, dit was meer dan zomaar ‘een goed boek’. Het boek betekende een soort geestelijke landverhuizing. Ik las een tekst die alles wat ik van poëzie vond of dacht op losse schroeven zette. Was dit een novelle, een roman, poëzie, essay, toneel? Autobiography of Red is in elk geval razendknap gemaakt en een avontuurlijke, intelligente rollercoaster, een coming-of-age-verhaal over een zekere Geryon, in de Griekse mythologie een grotesk wezen maar bij Carson een aandoenlijk rood monstertje met vleugels, dat opgroeit, zijn grote liefde vindt in Herakles en op zoek gaat naar wie hij is en wat dat is, ‘leven’. Understatement, anachronisme en beeldspraak zijn belangrijke ingrediënten in dit krankzinnige werk, met die inventief vertaalde fragmenten aan het begin en een appendix waarin het raadsel van de blindheid van de Griekse lierdichter Stesichoros wordt ‘opgelost’ – ‘He came after Homer and before Gertrude Stein, a difficult interval for a poet.’ Als ik niet al op slag verliefd was op dit boek, dan raakte ik verkocht in hoofdstuk 4, ‘Tuesday’, waarin de nog kleine Geryon alleen thuis is met zijn moeder – pa en grote broer zijn naar hockeytraining. Hoe Carson vervolgens de intieme gelukzaligheid beschrijft van Geryon en zijn moeder! Je ziet het zo voor je, het jongetje dat aan het knutselen is met dingen die hij in huis heeft gevonden en zijn moeder die zo’n typisch lang, meanderend telefoongesprek voert met een vriendin, sigaretten bij de hand, terwijl ze haar zoontje nauwlettend en liefdevol in de gaten houdt: No it’s a sculpture he doesn’t know how to write yet . . . .Oh this and that stuff he finds outside Geryon’s always finding thingsaren’t you Geryon?She winked him over the telephone. He winked back using both eyesand returned to work. Ook technische zaken verrasten me, hoe Carson bijvoorbeeld punten en komma’s weglaat waar je ze verwacht, waardoor de tekst een enorme vaart krijgt en heel spreektalig wordt. Na Autobiography greep ik Glass, Irony and God uit de kast, en The Beauty of the Husband – A Fictional Essay in 29 Tangos, en ook na die twee weken in dat prachtige huis ben ik naar Carsons werk blijven grijpen, iedere snipper heb ik thuis staan. Carson betekende een regelrechte bevrijding. Ze moet de Nobelprijs maar eens krijgen. Ik herlees haar vaak, gewoon hier en daar een stukje. De andere titels moet ik, nu ik ze hier uit mijn eigen vergetelheid heb getrokken, trouwens ook maar eens herlezen.||https://www.volkskrant.nl/cultuur-media/alfred-schaffer-kiest-klassiekers-voor-zijn-zomerbibliotheek-anne-carson-betekende-een-bevrijding-ze-moet-de-nobelprijs-maar-eens-krijgen~bf2c1a4a/
2022-08-25||Zaak moord op Peter R. de Vries moet mogelijk opnieuw wegens nieuwe samenstelling rechtbank||De voorzitter van de rechtbank in Amsterdam meldde de emigratie van zijn collega donderdag tijdens een pro-formazitting. De wet schrijft voor dat een proces bij een nieuwe samenstelling van het rechtscollege helemaal opnieuw moet. Alleen als de aanklagers, verdachten en hun advocaten ermee instemmen, gaat het proces verder waar het was gebleven. Peter R. de Vries werd vorig jaar op 6 juli neergeschoten in het centrum van Amsterdam. Hij overleed negen dagen later in het ziekenhuis aan zijn verwondingen. De politie hield Delano G. en Kamil E. kort na de aanslag aan als vermoedelijke schutter en chauffeur. Zij ontkennen betrokkenheid bij de moord. De kans dat hun advocaten willen dat de zaak wordt overgedaan, is wezenlijk. Tegen Kamil E. en Delano G. is levenslang geëist. Omdat er steeds nieuwe stukken in het proces worden gevoegd, waarvan sommige ontlastend lijken te zijn voor met name Kamil E., kan hij baat hebben bij een nieuw proces. E.’s advocaat Ayse Çimen zei eerder dat de nieuwe stukken ‘het verschil kunnen maken tussen levenslang en een tijdelijke straf’. ‘We hebben overwogen de rechter die naar het buitenland is vertrokken, over te vliegen voor zittingen en de uitspraak’, zei de rechtbankvoorzitter donderdag. ‘Vanwege het grote tijdverschil is besloten toch op een nieuwe rechter over te stappen.’ Op 3 november staat een nieuwe regiezitting gepland, waarop de rechtbank zal besluiten of het hele proces opnieuw moet. De emigratie van de rechter is niet de eerste onverwachte wending in het proces. Door de voeging van nieuwe stukken werd de zaak afgelopen juli al heropend, nadat die was gesloten in afwachting van de uitspraak. De aanklager zei over die nieuwe, ‘explosieve’ stukken dat een anonieme getuige in het geheim verklaringen heeft afgelegd over de opdrachtgever van de moord op De Vries. De link zou zijn gelegd met Ridouan T., de hoofdverdachte van het liquidatieproces Marengo. De Vries was vertrouwenspersoon van de kroongetuige in dat proces. Donderdag bleek dat het OM eerder deze maand wederom nieuwe stukken heeft ingebracht. Het gaat om ‘tapgesprekken’. In een aanpalende zaak naar de opdrachtgevers van de moord zou Kamil E. gedurende een half jaar in de gevangenis zijn afgeluisterd. E. zou hebben gesproken over een derde betrokkene bij de moord op De Vries. Dit sluit aan bij een eerdere verklaring van E., dat er een tweede Pool in de vluchtauto zou hebben gezeten. Die zou de zeer belastende telefoonberichten hebben verzonden naar de aanstuurders van de moord. Kamil E., de enige verdachte die donderdag aanwezig was, kreeg het laatste woord. Alles in deze strafzaak wordt hem te ingewikkeld, zei hij in het Pools via een tolk. ‘Ik heb er niets mee te maken en wil naar mijn gezin en mijn kinderen.’ Op 13 oktober is een zitting in de aanpalende strafzaak. Dan krijgen Kamil E.’s advocaten inzage in het bijbehorende dossier, en zeggen welke stukken zij relevant vinden voor de zaak over de moord op De Vries. Zij kunnen dan verzoeken die stukken bij te voegen, waarover de rechtbank tijdens de regiezitting op 3 november een besluit zal nemen.||https://www.volkskrant.nl/nieuws-achtergrond/zaak-moord-op-peter-r-de-vries-moet-mogelijk-opnieuw-wegens-nieuwe-samenstelling-rechtbank~bb048053/
2022-08-25||Nghi Vo is een welkome, spannende stem in het fantasygenre||Een jonge actrice sluit een magische deal: ze levert twintig jaar van haar leven in om een ster te worden in het glamoureuze Hollywood van de jaren dertig. De plot van Nghi Vo’s tweede fantasyroman Siren Queen leest, net als de titel, een beetje als die van een C-film. Gelukkig blijkt de uitwerking van het verhaal rijk en eigenzinnig. Hoofdpersoon Luli Wei is queer en van Vietnamese afkomst in een nog zeer racistische commerciële omgeving. De magie krijgt geen hoofdrol in het boek, maar maakt vanzelfsprekend onderdeel uit van de wereld, wat poëtische taal en beelden oplevert. De ‘vuren van Hollywood’ blijven branden door jonge wannabe-sterren te offeren. Een ervaren acteur heeft alle kleur in zijn gezicht verloren ‘door de gulzigheid van de oude, hongerige camera’s’. Siren Queen heeft opvallend veel overeenkomsten met Vo’s debuut The Chosen and the Beautiful (2021), een hervertelling van F. Scott Fitzgeralds klassieker The Great Gatsby  die ‘het verdient net zo zorgvuldig gelezen te worden als het origineel’, aldus The New York Times. Ook dat was een verhaal over een jonge Vietnamese queer vrouw in een prestigieuze witte wereld, in dezelfde weelderige, droomachtige sfeer, en ook daar glinsterde magie als goud in de nerven. De pathetiek hier en daar – ‘het vuur vormde een muur van hitte, toch voelde het koud’ – neemt niet weg dat Vo een welkome, spannende stem is in het fantasygenre.||https://www.volkskrant.nl/cultuur-media/nghi-vo-is-een-welkome-spannende-stem-in-het-fantasygenre~b2925abb/
2022-08-25||De volgeling vertelt het boeiende en tragische verhaal van een telepaat||Op 5 juni 1919 verzamelt zich in hotel Americain een nieuwsgierig en vooral sceptisch gezelschap van medici, notabelen en journalisten voor een seance van de net in Amsterdam gearriveerde Tsjechische telepaat Eugen de Rubini. Hij zal ze allemaal in verwarring achterlaten. Wat hij kan: als iemand een paar passen achter hem loopt en geconcentreerd in opdrachten denkt – ‘loop rechtuit’, ‘ga twee stappen terug’, ‘blijf stilstaan’ – volgt De Rubini deze opdrachten zo precies op dat hij, navigerend door de zaal precies bij de juiste persoon stilhoudt om, bijvoorbeeld, een horloge uit diens borstzak te halen. Met gedachten lezen of paranormale gaven heeft het niks te maken, benadrukt de bleke, in zichzelf gekeerde en raadselachtige Tsjech. Maar waarmee wel? In De volgeling reconstrueren psycholoog Jaap Bos en historicus Friso Hoeneveld het boeiende en tragische verhaal van De Rubini’s jeugd, opkomst en succes tot zijn teloorgang, verblijf in psychiatrische inrichtingen en eenzame dood. De verklaring van De Rubini’s gave blijft ook voor hen een raadsel.||https://www.volkskrant.nl/cultuur-media/de-volgeling-vertelt-het-boeiende-en-tragische-verhaal-van-een-telepaat~b805fc38/
2022-08-25||Nadia de Vries debuteert met een ontregelend portret van een dertiger||Een bakvis is een vis die te groot is om te worden teruggeworpen, maar te klein om alleen te bakken. Figuurlijk gaat het om een onvolwassen, puberaal meisje. De 33-jarige hoofdpersoon in De bakvis, Distel Nooitgedacht, is zo’n wezen: haar vader overleed toen ze 13 was, waardoor ze geen normale pubertijd heeft gehad. Door jeugdfoto’s op een schimmige site te plaatsen probeert ze haar puberzelf opnieuw tot leven te wekken. Cultuurwetenschapper en schrijver Nadia de Vries (1991) schetst een onalledaags portret van een dertiger die verstrikt raakt in haar eigen fantasiewereld en in een gesloten inrichting belandt. Deze debuutroman biedt geen comfort, maar ontregelt. De vorm is compact en het taalgebruik experimenteel. De kopjes zijn nogal prozaïsch en detoneren soms met de rest van de tekst (‘Ik schijt door mijn tralies. Ook ik maak mezelf aanwezig’). Toch zitten er wel rake scènes in, zoals de uitvaartceremonie van de overleden vader of het bezoek van de hoofdpersoon aan haar zes jaar oudere zus, die er wel in geslaagd is een ‘normaal’ leven op te bouwen. Voor wie van ongemakkelijke literatuur houdt.||https://www.volkskrant.nl/cultuur-media/nadia-de-vries-debuteert-met-een-ontregelend-portret-van-een-dertiger~b3aecb9e/
2022-08-25||De verrassende essays in De mythen van Plato zetten aan tot denken en herlezen||Hoe zit de wereld in elkaar? Wat is de mens? Daarover had de Griekse filosoof Plato (ca. 427-347 v.Chr.) duidelijke denkbeelden. Vooral zijn ideeënleer (alles in de wereld gaat terug op onveranderlijke oerbeelden, die alleen met het verstand te bevatten zijn) heeft enorme invloed gehad. Met verzonnen verhalen en poëzie, met literatuur, lijkt de grote denker niet veel op te hebben. Toch is zijn werk van hoge literaire kwaliteit en bevat het op allerlei plaatsen verhalen. Bekende voorbeelden zijn het verhaal van de gehalveerde ‘bolletjesmensen’ uit het Symposium en de mythe van het verzonken continent Atlantis. Een filosoof die tegen fictie is maar verhalen vertelt zodra harde bewijzen ontbreken: die paradox staat centraal in De mythen van Plato, een boeiend nieuw boek van de Leidse classici Bert van den Berg en Hugo Koning. Daarin komen Plato’s belangrijkste verhalen aan bod in nieuwe vertalingen, steeds gevolgd door essays. De bundeling van de platoonse ‘mythen’ is een aardig idee. Jammer dat de vertalingen soms wat academisch ogen: de sprekers in de dialogen worden soms wel, dan weer niet met name aangeduid, onder verwijzing naar het Griekse origineel, terwijl in de kantlijn steeds de traditionele paginering staat vermeld. In een publieksboek zou dat toegankelijker kunnen. Het belang van het boek zit vooral in de toegevoegde beschouwingen. Die geven geen gemakkelijke verdediging van Plato, zoals je zou kunnen verwachten, maar stellen kritische vragen en schuwen de controverses niet. De essays zijn in een kleinere letter gezet dan de vertaalde teksten, maar wie ze leest wordt beloond. Steeds stellen de auteurs moderne ideeën als spiegel tegenover Plato. Het gevleugelde tweespan van de ziel komt naast een theorie van Jonathan Haidt over ons rationele en irrationele systeem. Het verhaal van Protagoras over de oorsprong van de menselijke beschaving wordt deels weersproken met een boek van de beroemde primatoloog Frans de Waal, die laat zien dat moraliteit ook is te vinden bij allerlei dieren die leven in groepsverband. Geregeld krijgen de essays een verrassende wending. Plato’s mythe van Theuth geldt als uiting van kritiek op de ontdekking van het schrift: dat vermindert het menselijk vermogen om uit het hoofd te leren. Maar de betreffende passage wordt hier gevolgd door een prikkelende beschouwing over ‘Plato en het internet’, waarin de filosoof moderne technologie uiteindelijk niet categorisch afwijst maar juist naar zijn eigen hand zet. Het levert boeiende gedachtenexperimenten op, zelfs voor Plato-haters. En in welk boek over de Griekse filosoof worden Jan Luc Picard, Dick Swaab én André Hazes genoemd (hoewel de laatste het niet heeft gered tot het namenregister)? Deze interessante bundel biedt geen eenduidige antwoorden maar zet vooral aan tot denken. En herlezen. Misschien precies wat Plato met die mythen beoogde.||https://www.volkskrant.nl/cultuur-media/de-verrassende-essays-in-de-mythen-van-plato-zetten-aan-tot-denken-en-herlezen~b91fd7bc/
2022-08-25||Misstanden bij Twitter aan het licht gebracht door fameus hacker en oud-veiligheidsbaas||Tijd om rustig adem te halen krijgt Twitter voorlopig niet. Kortgeleden was er de mislukte overname door Elon Musk en nu staat het bedrijf andermaal in het brandpunt van de belangstelling. Hoofdrolspeler is dit keer Peiter Zatko. Hij werd in 2020 door medeoprichter Jack Dorsey van Twitter aangesteld als hoofd informatiebeveiliging om orde op zaken te stellen. Het werd geen succes: in november vorig jaar ruimde Dorsey zelf plotseling het veld en bleken ook de dagen van Zatko geteld. In januari werd hij de laan uit gestuurd. Nu slaat hij terug, in de rol van klokkenluider. Hij heeft zijn bevindingen over wat hij bij Twitter aantrof doorgespeeld aan de Security and Exchange Commission, de Amerikaanse toezichthouder op de aandelenhandel. Zijn documenten, waarvan details deze week via Amerikaanse media naar buiten zijn gekomen, geven een weinig rooskleurig beeld. Zatko’s hoofdboodschap is dat zijn voormalig werkgever op zo’n beetje ieder gebied tekortschiet bij zijn pogingen een veilig communicatieplatform te bieden. Dat brengt niet alleen de veiligheid van gebruikers en aandeelhouders in gevaar, aldus Zatko, maar ook de democratie. Bijna alle kritiekpunten waarmee de buitenwereld het platform overlaadt, onderschrijft Zatko: Twitter is kwetsbaar voor hacks, verspreiding van desinformatie en spionage. De problemen worden onder meer veroorzaakt door de verouderde software waarop de servers draaien en door menselijk falen. Zo verwijdert Twitter volgens Zatko beëindigde accounts niet goed en zou maar liefst de helft van de medewerkers uitgebreid toegang hebben tot systemen, zonder voldoende toezicht. Ook Jack Dorsey moet het ontgelden. In zijn nadagen schitterde de hoogste baas vooral door afwezigheid. Dit hielp bepaald niet bij het oplossen van de gigantische problemen waarmee Twitter worstelde, aldus Zatko. Nadat Dorsey was afgedropen, belandde Zatko in een vacuüm en werd zijn stem niet meer gehoord; de doofpot werd de enige plek voor de door hem geconstateerde problemen. Zatko is niet de eerste de beste. De 51-jarige Amerikaan loopt al zo’n dertig jaar mee als ethisch hacker. Zijn lange wilde haren heeft hij ingeruild voor een kort kapsel en zijn baardje is nu grijs, maar zijn inzet is nog dezelfde: de onlinewereld veiliger maken. In de begindagen van het world wide web sloot Zatko zich aan bij L0pht, een fameus hackerscollectief. Die activiteiten brachten hem een paar jaar later, in 1998, bij een hoorzitting van het Amerikaanse congres over veiligheidsproblemen van het toen nog nieuwe web. Hij zat daar, achter een lange tafel, overigens onder zijn hackersnaam: Mudge. Het was de eerste keer dat de overheid de term ‘hacker’ in een positieve context plaatste. Later kwam hij bij de minstens zo beruchte activistische hackersgroep Cult of the Dead Cow terecht. Op zijn dertigste maakte hij onlinegereedschap voor het kraken van wachtwoorden. De tool bleek zo krachtig dat hij nog steeds wordt gebruikt. Juist deze stevige reputatie bracht Dorsey ertoe om hem in 2020 aan te stellen. En voor Zatko kwam dit op het juiste moment, zegt hij in een interview met The Washington Post. Hij greep zijn kans bij Twitter om ‘de gezondheid van het openbare gesprek te verbeteren’. Dat was vlak na een voor Twitter pijnlijk incident, waarbij de accounts van 130 prominente twitteraars werden gehackt. Twitter doet de onthullingen af als achterhaald en overtrokken. ‘De heer Zatko werd meer dan zes maanden geleden ontslagen wegens slechte prestaties en leiderschap, en nu lijkt hij opportunistisch te proberen Twitter, zijn klanten en zijn aandeelhouders schade te berokkenen’, liet het bedrijf weten aan The Washington Post. Bij de Amerikaanse Senaat vindt Zatko meer gehoor. Hij mag in september in een hoorzitting tekst en uitleg geven, zo werd woensdag bekend. Ondertussen gaat Twitter volgens Reuters een flinke reorganisatie doorvoeren bij de teams die verantwoordelijk zijn voor het bestrijden van ‘giftige inhoud’ en spambots. Elon Musk zal dit alles met plezier gadeslaan: de miljardair is nog verwikkeld in een juridisch gevecht met Twitter over zijn afgeblazen overname. Musk voerde precies dit spambotprobleem als reden aan voor zijn terugtrekking.||https://www.volkskrant.nl/nieuws-achtergrond/misstanden-bij-twitter-aan-het-licht-gebracht-door-fameus-hacker-en-oud-veiligheidsbaas~bf593cb6/
2022-08-25||The Sandman is een ambitieuze poging een buitengewoon fantasierijk universum tot leven te roepen ★★★★☆||Als niet-lezer van The Sandman (de stripboekenreeks) en matig kenner van het oeuvre van de Engelse fantasyschrijver Neil Gaiman (zo, het hoge woord is eruit) vonden we de eerste aflevering van de grote nieuwe Netflix-serie The Sandman maar een moeizame affaire. Het is alsof je je voor een avond gezellig bordspelletjes spelen eerst een uur lang in de spelregels moet verdiepen voordat het gezellig wordt. Het oeuvre van Gaiman, waarin hij een eigen versie van de mythologie op een deels herkenbare wereld projecteert, is al moeilijk genoeg te verfilmen. In 2017 werd een poging gedaan met American Gods, waarvan we ooit het eerste seizoen (in 2017) heel geslaagd vonden (maar het tweede seizoen al snel vonden verzanden in obscure onzin en mythische prietpraat). Het ziet er evenwel goed uit, en tien afleveringen later zijn we blij dat we de rit hebben uitgezeten, want The Sandman is een ambitieuze poging een buitengewoon fantasierijk universum tot leven te roepen, waarbinnen met behulp van een aantal topacteurs mooie worden verteld. De titelfiguur zelf is een van de bijnamen van Morpheus (Tom Sturridge) die, vanuit het dromewijk, ofwel de Dreaming, heerst over onze dromen en nachtmerries. In de wereld van The Sandman is de hel een echte plek en Lucifer een personage (Gwendoline Christie), net als de Dood (Kirby Howell-Baptiste), Kain en Abel en natuurlijk de tweelingzussen Verlangen en Wanhoop. Visueel valt er veel te halen bij de serie, en ook de vele fans van de stripserie vinden dat er geslaagde beelden zijn gevonden om de getekende wereld van The Sandman tot leven te brengen. In de eerste aflevering wordt Morpheus gevangengenomen door een sterveling, waardoor er een kleine eeuw lang chaos ontstaat in de droomwereld. Als Morpheus eindelijk bevrijd raakt, moet hij op zoek naar zijn vaste attributen, die in de verkeerde handen rampen kunnen veroorzaken, en moet hij zorgen dat een aantal ontsnapte nachtmerries in toom blijven. The Sandman moet het niet echt hebben van de complexe mythologie die hier wordt opgetuigd; de lol zit er meer in dat elke aflevering een andere wending neemt, en dat er voortdurend Engelse topacteurs in bijrollen (David Thewlis, Stephen Fry en Derek Jacobi, om er een paar te noemen) opduiken, alsof The Sandman de natuurlijke opvolger van Dr. Who is. Als de centrale queeste een beetje is weggesijpeld, komt The Sandman pas goed op gang. Kijk vooral even de zesde aflevering (‘The Sounds of Her Wings’), een van de beste televisie-uren van het afgelopen jaar. Morpheus gaat op stap met zijn zuster Death in een rondgang onder de sterfelijke mensen, een ervaring die hem vanzelf brengt bij de centrale eenzaamheid in het leven van de onsterfelijken, waartoe hij zelf behoort. Wat zou er gebeuren als hij met behulp van zijn zus een mens onsterfelijk zou maken? Zou dat niet de opening naar een normale vriendschap bieden? De manier waarop dit thema vervolgens ingenieus wordt uitgewerkt, is fantasy op zijn best. Na tien afleveringen volgt nog een bonusaflevering met twee losstaande verhalen, waaronder een korte animatiefilm van Hisko Hulsing (Dreams of a Thousand Cats), ook bekend van de animatieserie Undone op Amazon Prime. Het geeft aan dat The Sandman ook Black Mirror-achtige potentie heeft voor toekomstige losse afleveringen en films.||https://www.volkskrant.nl/cultuur-media/the-sandman-is-een-ambitieuze-poging-een-buitengewoon-fantasierijk-universum-tot-leven-te-roepen~bbf86547/
2022-08-25||Slim debuut van Jante Wortel over leven met een eetstoornis||Met je ouders en je broer in een caravan, dat is voor elke puber een uitdaging maar zeker voor Lea, die de dagen alleen doorkomt als ze haar strikte, zelfopgelegde leefregels kan volgen. Uitputtende lichamelijke oefeningen, op vaste tijden op de weegschaal staan en exact afgemeten porties eten. Een snee brood moet precies 35 gram wegen. ‘Zo creëerde ik een onafhankelijk beloningssysteem, en kon ik mezelf trots maken zonder iemand van buitenaf.’ In Weerlicht, het debuut van Jante Wortel (1996), wordt goed duidelijk dat een eetprobleem in essentie niet over eten gaat, maar over regels; het is een dwangstoornis. Het verbreken van de regels veroorzaakt een ongekende angst. Gevolgd door schaamte over het eigen idiote gedrag. Door Lea’s ziekte wordt de reis die het gezin maakt naar Noorwegen een lange lijdensweg. Slim van Wortel om alles in die ene vakantie te stoppen. De beperkte tijd én de beperkte ruimte (met z’n allen in die caravan dus) fungeert als een snelkookpan waarin de emoties van alle gezinsleden al snel overkoken. Maar achter alle frustratie, onbegrip en wanhoop is de onvoorwaardelijke liefde telkens weer voelbaar.||https://www.volkskrant.nl/cultuur-media/slim-debuut-van-jante-wortel-over-leven-met-een-eetstoornis~bd24ff69/
2022-08-25||Politiechef ontslagen wegens nalatigheid tijdens schietpartij Texaanse school Uvalde||Het is gebruikelijk dat scholen in Texas een eigen politieteam in dienst hebben om geweld op en rondom de scholen te voorkomen. Zo ook Robb Elementary School in Uvalde, waar een 18-jarige jongen drie maanden geleden negentien kinderen en twee docenten om het leven bracht met een geweer. Het was de dodelijkste schietpartij op een Amerikaanse school in bijna tien jaar. Volgens een onderzoekscommissie van het Texaanse parlement kenmerkte het optreden van de politie zich door een combinatie van chaos, miscommunicatie en ‘buitengewoon slechte besluitvorming’. Naar sommige politie-agenten vinden op dit moment strafrechtelijke onderzoeken plaats. Arredondo was niet aanwezig tijdens de uitspraak van het schoolbestuur. Volgens persbureau Reuters schreeuwden ouders dat hij een lafaard was en liepen meerderen van hen huilend het auditorium uit. Toen het schoolbestuur zijn ontslag bekend maakte, zou er gejuich van ouders hebben geklonken uit de zaal. Arredondo legde via zijn advocaat de verantwoordelijkheid voor de schietpartij volledig naast zich neer. Volgens hem had Arredondo de school gewaarschuwd voor veiligheidsrisico’s. Bovendien zou hij niet verantwoordelijk zijn geweest voor het drama, omdat hij op dat moment niet de leidinggevende commandant was. De schietpartij in Uvalde wordt alom gezien als een groot falen van de betrokken politie-eenheden. Ook de politiechef van heel Uvalde is om die reden tijdelijk uit zijn functie ontheven. Het Texas Department of Public Safety, dat meer dan negentig agenten ter plekke had, is een intern onderzoek gestart. President Joe Biden opende naar aanleiding van de schietpartij de aanval op de machtige Amerikaanse wapenlobby: ‘Wanneer in godsnaam, maken we een vuist tegen de wapenlobby?’ Volgens Biden is het tijd is voor wapenwetten die gemaakt zijn met ‘gezond verstand’. Het geweer dat de jonge schutter gebruikte, de beruchte én populaire AR-15, kost tussen de 400 en 2.000 dollar. De AR-15 staat al sinds jaar en dag bovenaan het lijstje van wapens die volgens critici van het vuurwapengeweld moeten worden gereguleerd of verboden.||https://www.volkskrant.nl/nieuws-achtergrond/politiechef-ontslagen-wegens-nalatigheid-tijdens-schietpartij-texaanse-school-uvalde~b77d57e8/
2022-08-25||Zelfs de Meilandjes konden het oersaaie ‘Heb ik wat van je aan?’ niet redden||Als je tv-recensenten maar lang genoeg blijft pesten met talloze herhalingen, langlopende zomerhits en eindeloze voetbalanalyses van Wesley Sneijder, belanden ze uiteindelijk vanzelf in het donkere tv-woud dat Net 5 heet. Het was zo’n beetje de enige zender waarop we woensdagavond nog iets nieuws konden zien, in de vorm van fashionprogramma Heb ik wat van je aan?, een curieuze mix van Sterren op het doek, Heel Holland bakt en Project Runway. Drie beginnende ontwerpers mogen aan de slag om ‘een ultieme outfit’ te ontwerpen voor ‘een BN’er die op de gastenlijst staat van een belangrijk evenement’. In deze aflevering was dat Maxime Meiland, die meedeed omdat ze een avondjurk zocht voor de eerste dans op haar bruiloft (voor de duidelijkheid: het ging niet om een trouwjurk, maar om ‘een van de jurken’). Normaal gesproken was Meiland meer van het hysterische, maar voor deze speciale gelegenheid wilde ze vooral ‘niet te veel’ (een Meiland die ‘niet te veel’ wilde, dat maakte dit programma in ieder geval volstrekt uniek). Meepraten kon via de Twitter-hashtag #hebikwatvanjeaanNet5, maar dat klonk meer als een bedreiging dan een uitnodiging. De deelnemers waren ambitieuze designers die hoopten op een internationale doorbraak. Ze hadden een leuker format verdiend, want het programma had helemaal niets om het lijf. De rol van presentator Olcay Gulsen hield op bij het uitlenen van haar schoenen, terwijl ‘modementor’ Mart Visser af en toe wat vage tips gaf. Aan het eind van de aflevering kregen we als toetje nog de gehele Meiland-dynastie, die hun voorkeur uitspraken voor de jurk van ‘FashionFriezin Rosalie’. Toch konden zelfs de Meilandjes dit oersaaie programma niet meer redden. Gelukkig had Net 5 meteen daarna een smakelijk tegengif klaarstaan met de start van het twaalfde seizoen van Grenzeloos verliefd, waarin Nederlanders worden gevolgd die voor de liefde naar het buitenland emigreren. In deze aflevering was dat de 19-jarige Julia, die brieven was gaan uitwisselen met een Amerikaanse gevangene. Ze werd smoorverliefd op de 31-jarige Kyle uit Dallas, die een straf uitzat voor drugshandel. Volgens Julia was hij absoluut geen bad boy en verdiende iedereen nu eenmaal een tweede kans. Moeder Petra leek niet heel content met haar overzeese schoonzoon, maar ach, ‘hij had in ieder geval niemand vermoord’. Toen Julia na zijn vrijlating afreisde naar Texas om daar in een trailer te gaan samenwonen, bleek het allemaal toch wat tegen te vallen. Kyle leek vooral te willen blowen en paintballen, en Julia verveelde zich al snel kapot. Toch bleef de romantiek wonderlijk genoeg aanwezig, vooral toen Kyle haar in bed ‘effe had gevraagd’ om met hem te trouwen. Dat vond Julia ‘eigenlijk wel prima’. Het vertrouwen in de grenzeloze liefde werd er niet groter van, maar zolang tv-bonzen ons zomers lang blijven vermoeien met herhalingen, gemakzuchtige succesformules en Wesley Sneijder, klinkt Net 5 al niet meer als een duister toevluchtsoord.||https://www.volkskrant.nl/columns-opinie/zelfs-de-meilandjes-konden-het-oersaaie-heb-ik-wat-van-je-aan-niet-redden~b1fd14de/
2022-08-25||Gasprijs stijgt verder: 315 euro per megawattuur, zeventien keer zoveel als vorig jaar||Vorige week vrijdag kondigde het Russische staatsgasbedrijf Gazprom aan dat de Nord Stream-pijpleiding ‘voor onderhoud’ gesloten zou worden eind augustus. De sluiting zou drie dagen moeten duren, maar experts en beleidsmakers verwachten dat het Kremlin het onderhoud gebruikt als excuus om Europa verder te chanteren vanwege de westerse steun aan Oekraïne. Wanneer de toevoer weer opstart blijft dus onduidelijk, waardoor de Europese gasmarkt zenuwachtiger dan ooit is geworden. Met horten en stoten is de gasprijs sinds de aankondiging geklommen tot 315 euro per megawattuur. De slotkoers zou wat lager uit kunnen pakken. Eerder sloot Gazprom al de Nord Stream 1, die door de Baltische Zee loopt tussen Rusland en Duitsland, naar eigen zeggen ook vanwege onderhoud. Toen bracht het gasbedrijf de totale toevoer na verloop van tijd weer terug naar 20 procent. De prijsrecords blijven door de aggressieve Russische gaspolitiek binnenstromen. Een maand geleden bereikte de gasprijs per megawattuur al een recordprijs van 200 euro. De reden dat de gasprijzen zo omhoogschieten is tweeledig. Enerzijds is er een tekort doordat Rusland minder levert, waardoor gas een schaarser en daarmee waardevoller goed is dan voorheen. Anderzijds zijn landen op een hoog tempo tegen elkaar op aan het boksen om zo snel mogelijk hun gasreserves gevuld te krijgen voordat de winter begint. De lachende derde is Rusland zelf, dat minder gas verkoopt met ongekende marges. Ondertussen komt de winter steeds dichterbij, en bereiden Europese landen zich voor om op een houtje te bijten. Duitsland loopt het risico deze winter zijn zware industrie af te moeten sluiten als het niet genoeg gas weet op te kopen. Het zou de enige manier kunnen zijn om huishoudens en vitale infrastructuur zoals ziekenhuizen draaiende te houden. Het sluiten van de zware industrie zou een ongekende klap zijn voor de Duitse economie, en dus ook voor die van Nederland en de rest van Europa. De Italiaanse overheid komt volgende week met een nieuwe update van haar gasnoodplan, voor als Moskou de gaslevering verder afknijpt of zelfs helemaal stilzet. Toch verwacht Italië niet dat het gas zal moeten rantsoeneren, zoals in Duitsland wellicht nodig is. Vorig jaar importeerde Italië nog 40 procent van zijn gasbehoefte uit Rusland, nu is dat nog maar 18 procent. In de private sector worden de klappen ook voelbaar. Het Noorse Yara, een van de grootste kunstmestproducenten ter wereld, schroeft zijn productie al terug vanwege de hoge prijzen. Slechts 35 procent van de normale productiecapaciteit zal worden ingezet, maakte het bedrijf donderdag bekend.||https://www.volkskrant.nl/nieuws-achtergrond/gasprijs-stijgt-verder-315-euro-per-megawattuur-zeventien-keer-zoveel-als-vorig-jaar~be3c84f5/
2022-08-25||2022: Belgisch filmoogstjaar||Wie hoog klimt, kan een eindje vallen. Zo likt het regieduo Adil El Arbi en Bilall Fallah nu even de wonden. Het ene moment ben je dé Belgische Hollywood-connectie, met een eerste hit (Bad Boys for Life) op zak en een tweede (Batgirl) in de maak. Het volgende moment zit je nieuwe beste vriend/bad boy Will Smith op de strafbank en trekt Warner Bros. Pictures de stekker uit je voor driekwart voltooide superheldenfilm, nota bene tijdens je huwelijk in Marokko (El Arbi). De 90 miljoen dollar kostende opnamen van Batgirl gingen deze maand subiet de kluis in, als onderdeel van een ‘strategische’ afschrijfconstructie van de studio. Filmgeschiedenis, mede geschreven door de Belgen: nu de vaders van ‘s werelds meest dure ongeziene superheldenfilm. Er volgt ongetwijfeld een Hollywood-revanche voor El Arbi en Fallah. Maar eerst trakteren de regisseurs op hun nog voor het Batgirl-echec gedraaide, ‘persoonlijke’ Rebel, een tussen serieuze oorlogsfilm en rapmusical pendelend drama over een Syriëganger en diens in Molenbeek radicaliserende broertje. Begin oktober te zien. En slechts een van de vele dit najaar in de Nederlandse bioscopen vertoonde speelfilms uit België, dat in 2022 een oogstjaar beleeft. Het Nederlands Film Festival (21-30 september) kent een Vlaamse sectie, waar de speelfilms Dealer en Nowhere in première gaan. De drugsfilm Dealer draait ook in de reguliere Nederlandse bioscoop (vanaf 22 september), evenals het Antwerpse nachtclub-portret Zillion (27 oktober). En Tori et Lokita, het nieuwste drama van de Waalse filmkoningen Luc en Jean-Pierre Dardenne, over Afrikaanse asielzoekers in de greep van de Belgische drugsmaffia, is te zien vanaf 20 oktober. Om zo toe te werken naar de Belgische film van het jaar: het afgelopen mei in Cannes met de Grand Prix bekroonde Close van het Vlaamse filmtalent Lukas Dhont (Girl), in Nederland te zien vanaf 3 november. Op het Franse festival vroeg de Volkskrant de 31-jarige regisseur naar de oorsprong van zijn intieme en verpletterende drama over de plots niet meer hechte vriendschap tussen twee jongens van dertien. Dhont: ‘Close is zeker een persoonlijke film. Ik was zelf iemand die het gevoel had niet echt bij de groep meisjes te behoren, en ook niet echt bij de groep jongens. Dat creëerde een zekere eenzaamheid. En schaamte, omdat ik er niet over sprak. Ik was er niet klaar voor om het bestaande idee – en de labels – van seksualiteit te confronteren. Het zorgde ervoor dat ik vooral jongens die dichterbij kwamen wegduwde, of hun vriendschap heb verraden. Ik heb pas vrienden gemaakt na mijn 21ste. Nu probeer ik meer van mijzelf te delen, al is cinema nog altijd mijn meest eerlijke vorm van communicatie: mijn manier om dingen uit te drukken die ik nooit het kunnen verwoorden. Zo is Close ook een ode aan de vrienden die ik verloren heb.’||https://www.volkskrant.nl/cultuur-media/2022-belgisch-filmoogstjaar~b925d1bf/
2022-08-25||Tracks van de week: het verdriet van The National,  Freedy Johnston heeft 'n lief en postume funk van Dr. John ||The National en Bon Iver – Weird Goodbyes Matt Berninger verhaalt kalm als Leonard Cohen over de dingen die voorbij gaan. Maatje Justin Vernon komt erin met de tweede stem en je zinkt in het onontkoombare verdriet van het afscheid nemen. Freedy Johnston en Aimee Mann – Darlin’ Folky Freedy komt met een nieuwe plaat. Als voorbode een klassieke, wiegende liefdesverklaring met een steel gitaar als getuige. En twee stemmen schurken in dromerig genegenheid tegen elkaar aan. Dr. John en Aaron Neville – End Of The Line Een cover van The Traveling Wilburys. Met stadsgenoot Aaron Neville maakt de dokter er een jazzfunk New Orleans ding van, inclusief blazers die overal doorheen glijden. Het postume album komt eraan.||https://www.volkskrant.nl/cultuur-media/tracks-van-de-week-het-verdriet-van-the-national-freedy-johnston-heeft-n-lief-en-postume-funk-van-dr-john~b26d0a87/
2022-08-25||VS noemen raketaanval op treinstation zoveelste ‘wreedheid’ Rusland: dodental naar 25 ||De aanval in het plaatsje Tsjaplyne, waarbij ook 31 gewonden vielen, is een van de bloedigste op een Oekraïens treinstation sinds de oorlog begon. Deze zijn regelmatig het doelwit van Russische raket- en luchtaanvallen. De Russen verdenken het Oekraïense leger er onder andere van het spoorwegnet te gebruiken om buitenlandse wapens aan te voeren. Bij de zwaarste aanval tot nu toe op een treinstation, in Kramatorsk, vielen in april zestig doden en 110 gewonden. ‘De raketaanval van Rusland op een treinstation vol met burgers in Oekraïne past in een patroon van wreedheden’, zei de Amerikaanse minister van Buitenlandse Zaken Antony Blinken in een tweet. Hij waarschuwde dat de VS samen met andere landen alles zullen doen om de Russische functionarissen die achter de aanval zitten, ter verantwoording te roepen. Moskou erkende donderdag voor het eerst dat het Russische leger verantwoordelijk was voor de aanval op het treinstation. Het ministerie van Defensie zei echter dat een militaire trein was geraakt met reservisten die onderweg was naar het front. Volgens Moskou werden tweehonderd reservisten ‘vernietigd’. Op woensdag had de Russische minister van Defensie Sergej Sjojgoe tijdens een bijeenkomst gezegd dat het Russische leger ‘alles doet om burgerslachtoffers te voorkomen’ bij precisieaanvallen op militaire doelwitten. Het inslaan van de raketten in Tsjaplyne zorgde er alsnog voor dat de viering van de Oekraïense Onafhankelijkheidsdag een zwart randje kreeg. De regering had de bevolking gewaarschuwd voor grootschalige Russische aanvallen op deze dag, ook omdat het woensdag een half jaar geleden was dat Rusland het land binnenviel. Bij de eerste raketinslag in het plaatsje viel er volgens Kyiv één dode, een kind. Tsjaplyne, dat een kleine vierduizend inwoners telt, ligt op zo’n 150 kilometer van de Donbas-regio Donetsk, die het Russische leger al maanden probeert in te nemen. Bij een tweede raketaanval werd het treinstation geraakt en brak er brand uit in vijf treinwagons. Hier vielen 21 doden. Rusland zegt dat bij de aanvallen de verwoestende Iskander-raket werd ingezet. Deze korteafstandsraket, die een bereik heeft van vijfhonderd kilometer, is onder andere ontworpen om grote troepenconcentraties onder vuur te nemen. Met de Iskander kan een gebied ter grootte van twee voetbalvelden worden vernietigd. Het Russische leger heeft sinds het begin van de invasie veel Iskanders afgevuurd. Bij de aanval op het station van Kramatorsk werd een vergelijkbare raket gebruikt, de Tochka. Rusland vuurde de afgelopen maanden ook oudere, minder trefzekere raketten uit de Sovjettijd af op diverse steden. Moskou werd internationaal hiervoor flink bekritiseerd omdat bij deze aanvallen, waarbij flatgebouwen en winkelcentra werden getroffen, tientallen burgers om het leven kwamen. Ook toen beweerden de Russen dat militaire doelwitten waren getroffen. ‘Tsjaplyne is vandaag onze pijn’, zei de Oekraïense president Volodymyr Zelensky in zijn dagelijkse toespraak tot de bevolking. Daarvoor had hij in een boodschap tot de Veiligheidsraad van de VN naar buiten gebracht dat het station was aangevallen. Zelensky had de bevolking woensdag opgeroepen om waakzaam te zijn omdat de Russen mogelijk ‘iets bijzonder wreeds’ gepland hadden. Ten noorden van Kyiv waren ook diverse explosies te horen. Maar van een grootschalige verstoring door het Russische leger van de feestdag was geen sprake. Uit voorzorg en ook vanwege de oorlog had de regering de festiviteiten geschrapt. Wel werden diverse steden in het oorlogsgebied waar dagelijks strijd wordt geleverd. zoals Charkiv en Nikopol, onder vuur genomen door de Russische artillerie.||https://www.volkskrant.nl/nieuws-achtergrond/vs-noemen-raketaanval-op-treinstation-zoveelste-wreedheid-rusland-dodental-naar-25~bc7d115f/
2022-08-25||Ex-coronapatiënten hebben een jaar na ziekenhuisopname vrijwel allemaal nog klachten||Dat is aanzienlijk meer dan patiënten die met bijvoorbeeld griep in het ziekenhuis komen, stellen Rotterdamse wetenschappers die 492 patiënten volgden. Ook maakte het niet uit of de patiënt op de ic of gewoon op de verpleegafdeling lag. ‘De langetermijneffecten van covid-19 worden onderschat’, aldus onderzoeksleider en longarts Merel Hellemons. ‘Revalidatie helpt wel op lichamelijk vlak, maar de andere aanhoudende klachten zorgen ervoor dat mensen hun dagelijks leven niet meer kunnen oppakken. Denk bijvoorbeeld aan terugkeren op de werkvloer: dat lukt lang niet altijd.’ Onder de coronapatiënten die in het ziekenhuis komen zijn weliswaar veel ouderen en mensen met een onderliggende aandoening, maar ‘het is niet echt een heel andere populatie’, benadrukt desgevraagd bewegingswetenschapper Rita van den Berg-Emons. ‘Zestig procent werkt nog. En er zitten mensen bij van 89, maar ook van 21.’ Na een half jaar had 95,5 procent nog minstens één klacht, aldus de wetenschappers, in vakblad European Respiratory Journal. ‘En wat opvalt, is dat er vrijwel geen verbetering in de klachten zit’, aldus Hellemons. ‘Dit zijn aanhoudende klachten die veel impact hebben op de kwaliteit van leven en kennelijk niet goed reageren op het huidige behandelaanbod.’ ‘Deze aantallen zijn echt heel hoog’, zegt hoogleraar infectieziektenuitbraken Chantal Bleeker-Rovers in een eerste reactie op de nieuwe cijfers. ‘Maar ergens verbaast het ook niet. We kennen dit patroon van sommige andere ziektes, zoals Q-koorts en legionella. Zijn de klachten na enkele maanden nog niet weg, dan zijn ze dat vaak na jaren ook nog niet.’ De les van het onderzoek is ‘hartstikke relevant’, vindt Bleeker: onderschat corona niet, ook niet nu de epidemie in rustiger vaarwater zit. ‘Ik denk dat we iets te veel het idee hebben dat het nu minder erg is vanwege omikron’, signaleert ze. ‘Je moet er in mijn optiek van uitgaan dat deze resultaten ook opgaan voor patiënten die nu in het ziekenhuis belanden. Anders blijf je achter de feiten aanlopen.’ Bleeker pleit dan ook voor inzet van het geneesmiddel paxlovid, dat de kans op opname bij patiënten met een hoog risico verkleint, maar dat in ons land nog niet wordt ingezet. Ook wil ze meer aandacht voor preventie en vaccinatie. ‘Leg nog eens heel goed uit dat de immuniteit afneemt en dat een booster dan kan helpen om de kans op opname te verkleinen. De mensen die geen vaccin willen, bereik je er niet mee, maar misschien wel weer een aantal mensen die denken dat een booster niet meer nodig is’, adviseert ze. De meest voorkomende klacht die de Rotterdamse onderzoekers na een jaar noteerden: kortademigheid na inspanning. Daarvan heeft tweederde van de oud-ziekenhuispatiënten nog last. Ruim de helft heeft na een jaar geheugenproblemen, benauwdheid, concentratiestoornissen en vermoeidheid. Andere veel gemelde langdurige klachten zijn overprikkelde zintuigen, slaapproblemen, gewrichtspijn, zwakke spieren, duizeligheid en tintelingen in de ledematen. De enige klacht die duidelijk wegtrekt, is haarverlies. Lichamelijk herstelden de patiënten wel enigszins, blijkt uit een andere studie die de Rotterdamse groep tegelijk uitbracht in The Lancet Regional Health. Vooral na langdurige, intensieve therapie in het revalidatiecentrum scoorden de ex-patiënten beter op taakjes zoals een minuut lang zoveel mogelijk keren gaan staan en zitten en knijpen in een handkrachtmeter. ‘Dat is wat we hoopten, en is een klein lichtpuntje’, zegt Van den Berg-Emons. Ook een groep van 114 patiënten die geen revalidatietherapie volgden ging wat vooruit, al was de vooruitgang minder uitgesproken en waren ze er bij aanvang van het onderzoek sowieso minder slecht aan toe. Ander pas verschenen Nederlands onderzoek maakte duidelijk dat één op de acht patiënten drie tot vijf maanden na corona nog klachten heeft die aan het virus zijn toe te schrijven. Daarbij gaat het echter om álle patiënten, ook het leeuwendeel dat niet in het ziekenhuis belandt. Een Britse vergelijking wees uit dat coronapatiënten die wél in het ziekenhuis komen, ongeveer anderhalf keer zo vaak langdurige klachten overhouden als patiënten die wegens griep worden opgenomen. Bovendien houden coronapatiënten meer gezondheidsproblemen tegelijk. Op twee punten gingen de ex-ziekenhuispatiënten zelfs iets achteruit, blijkt uit de Rotterdamse cijfers. Een jaar na dato meldden de patiënten iets meer gehoor- en geheugenproblemen. Dat kan echter ook te maken hebben met het klimmen der jaren.||https://www.volkskrant.nl/nieuws-achtergrond/ex-coronapatienten-hebben-een-jaar-na-ziekenhuisopname-vrijwel-allemaal-nog-klachten~b7307f3a/
2022-08-25||Tim Knol benadert op zijn nieuwe album het niveau van zijn helden Wilco en Tom Petty★★★★☆||In het titelnummer van zijn nieuwe album Lightyears Bettter zingt Tim Knol (32) de regels ‘I was travelling at the speed of sound/but now I’m lightyears better’. Het is zo’n regel die je meteen hard meezingt, in een liedje dat je vanaf de eerste tonen bij de lurven pakt. De warme akoestische sound blijft na dit openingsnummer op de rest van het album nagloeien. Is Tim Knol echt zoveel beter geworden, zoals het tegelijk met het album door Thomas Rap uitgegeven boek Lichtjaren beter suggereert? Nee, natuurlijk niet. Vanaf zijn eerste album met de hitsingle Sam (2010) was het al duidelijk dat de Nederlandse popmuziek met de toen nog maar 20-jarige Knol een buitengewoon talent rijker was. De platen die hij sindsdien uitbracht met zijn eigen band of de Bluegrass Boogiemen lieten horen dat Knol zich muzikaal en tekstueel knap verder ontwikkelde. Maar het vele spelen eiste ook zijn tol. Het roer moest om, Knol ging gezonder leven, veel wandelen, hij viel veertig kilo af en schreef ondertussen de mooiste liedjes uit zijn loopbaan. Het hele verhaal en nog veel meer staat in het met mooie foto’s verluchtigde boek waarin interviewer Nico Dijkshoorn steeds de juiste vragen stelt. Na lezing krijgen alle liedjes nog meer diepgang maar ze kunnen ook uitstekend op zichzelf staan. Schitterend is bijvoorbeeld die schurende elektrische gitaar in The Lone Mile, ontregelend en bijtend op een manier zoals Nels Cline dat zo knap kan in de liedjes van de band Wilco. De sfeer op Lightyears Better doet regelmatig denken aan hun album Sky Blue Sky en Tom Petty’s Wildflowers. Allemaal helden van Knol, zo blijkt uit zijn boek, maar zo dicht als op zijn fraaie nieuwe album benaderde hij hun niveau nog niet.||https://www.volkskrant.nl/cultuur-media/tim-knol-benadert-op-zijn-nieuwe-album-het-niveau-van-zijn-helden-wilco-en-tom-petty~b7a1409a/
2022-08-25||Overvol en toch flinterdun: de nieuwe Muse is vlakker dan ooit★★☆☆☆||Voor zijn negende album heeft het Britse rocktrio Muse de zwaarmoedige cyberdystopieën van het vorige werk losgelaten. Ook muzikaal kiest de band voor een luchtiger sfeer. Will Of The People is een soort staalkaart van alle muzikale vondsten en trucjes die de afgelopen twintig jaar het dna van de band zijn gaan bepalen. Van de arpeggio’s op piano in Ghosts (How Can I Move On) tot de typische Queen-ballad Liberation met zanger Matt Bellamy als perfecte incarnatie van Freddie Mercury: alles is hier typisch Muse. Maar helaas zijn de composities vlakker dan ooit. Het album wekt de indruk van een verzameling restjesmateriaal. In You Make Me Feel Like It’s Halloween lijkt het alsof Muse Madonna nadoet die een liedje van Abba zingt. Slap en niksig dus. Niet veel beter pakt het uit in het vol metal-cliché’s gepropte Kill Or Be Killed, en het semiklassieke intro van Verona is bijna een zelfparodie. Het bozig bedoelde rockertje We Are Fucking Fucked is als laatste liedje een hooguit lachwekkende apotheose op dit veel te vol gepropte en toch flinterdunne album.||https://www.volkskrant.nl/cultuur-media/overvol-en-toch-flinterdun-de-nieuwe-muse-is-vlakker-dan-ooit~b25d3c79/
2022-08-25||Artsen zonder Grenzen stuurt team naar Ter Apel vanwege  ‘mensonwaardige’ omstandigheden||Een team van Artsen zonder Grenzen bezocht onlangs het aanmeldcentrum in Ter Apel en concludeerde volgens Sargentini dat de leefomstandigheden voor de mensen buiten de poort vergelijkbaar waren met die in het beruchte Griekse vluchtelingenkamp Moria. ‘De omstandigheden waarin de mensen bij Ter Apel zich bevinden zijn mensonwaardig’, aldus Sargentini. Al maandenlang is het aanmeldcentrum in Ter Apel overvol. Dat komt niet zozeer door een grotere instroom, maar doordat de doorstroom verderop in de asielketen stokt: statushouders kunnen geen huis krijgen, en blijven daarom noodgedwongen in asielzoekerscentra hangen. In de nacht van dinsdag op woensdag moesten daarom ruim 700 asielzoekers buiten slapen in Ter Apel, een nieuw record. Woensdagavond sliep volgens het COA een vergelijkbaar aantal mensen buiten. Volgens Artsen zonder Grenzen zijn er onder de buitenslapers ook zwangere vrouwen, kinderen en mensen met chronische ziekten. Het team sprak mensen die zich al een week niet hebben kunnen wassen, waardoor er al veel mensen met huidziekten zijn geconstateerd. AzG waarschuwt dat sommige chronisch zieken door hun medicatievoorraad heen zijn en nu geen nieuwe medicijnen ontvangen. ‘Als deze situatie zo doorgaat, kan dit leiden tot ernstige medische noodgevallen.’ Staatssecretaris Eric van der Burg (Asiel en Migratie) zegt het ‘heel erg’ te vinden dat Artsen zonder Grenzen het nodig vindt om in te grijpen. ‘Het zou niet zo moeten zijn.’ Toch zegt de bewindsman ook ‘heel blij’ te zijn met de ondersteuning in Ter Apel, ‘want het helpt wel om de kwaliteit daar te verbeteren.’ Het Rode Kruis is al langer actief in Ter Apel, maar houdt zich daar vooral bezig met ehbo. Artsen zonder Grenzen zal zich volgens Sargentini richten op eerstelijnszorg. ‘Daarbij moet je denken aan het behandelen van verwondingen, infecties en huidziekten en het verstrekken van recepten bij acute en chronische ziekten, maar ook aan het verlenen van psychologische eerste hulp. In Ter Apel melden zich ook mensen met trauma’s.’ Sargentini benadrukt dat in eerste instantie wordt gedacht aan een inzet van vier tot zes weken. ‘Dit is echt een oplossing voor de korte termijn. Belangrijk is dat er gekeken wordt naar een langetermijnoplossing, zoals het creëren van meer en menswaardige opvanglocaties.’ De Groningse burgermeester Koen Schuiling, voorzitter van de Veiligheidsregio waar Ter Apel onder valt, stelde het kabinet woensdag een ultimatum: hij wil dat er uiterlijk vrijdag overlooplocaties in de buurt van het aanmeldcentrum zijn geregeld waar plek is voor alle buitenslapers.||https://www.volkskrant.nl/nieuws-achtergrond/artsen-zonder-grenzen-stuurt-team-naar-ter-apel-vanwege-mensonwaardige-omstandigheden~b905c908/
2022-08-25||Reset van Panda Bear is luchtig en speels maar mist de gekte die het beste werk kenmerkt★★★☆☆||Noah Lennox kennen we behalve als bandlid van Animal Collective ook als Panda Bear, onder welke naam hij een aantal sterke, psychedelische popalbums uitbracht. Voor Reset zocht hij als Panda Bear de samenwerking met de Britse Peter Kember, beter bekend als Sonic Boom. Samen sampelden ze veel jaren zestig popfragmenten, die ze integreerden in de ook nu weer sterk aan de Beach Boys refererende Panda Bear-sound. Het wedstrijdje samples-raden kan meteen in het openingsnummer Gettin’ to the Point al beginnen met Eddie Cochrans Three Steps To Heaven. Het zet de toon voor een album dat even luchtig als speels klinkt. Maar Reset blijft toch net iets te veel in de jaren zestig hangen, en is teveel een soort zoekplaatje om echt los te komen van de indruk met een pastiche te maken te hebben. Lekker zomers allemaal en erg Beach Boys weer die zangpartijen van Lennox, maar de gekte en de wil om aan verwachtingen te ontsnappen en die het beste Panda Bear-werk kenmerken, die mis je hier toch.||https://www.volkskrant.nl/cultuur-media/reset-van-panda-bear-is-luchtig-en-speels-maar-mist-de-gekte-die-het-beste-werk-kenmerkt~b1088508/
2022-08-25||De Togo All Stars grooven door met een unieke mix van afrobeat, funk en voodoo ★★★★☆||Hoe goed en meeslepend de Togo All Stars echt zijn, hoor je als je ze tegen het lijf loopt op een podium. Het kolossale orkest uit de stad Lomé te Togo trekt momenteel in een soort zegetocht door het land, en speelde afgelopen zaterdag festival Lowlands nog in trance. Bij hun show in de tent Lima klopte alles, en begreep je waarom de muziek van dit sterrenensemble zo uniek is. Het is, ook bij deze band weer, toch vooral de ingenieuze mix van stijlen. In het nummer Ancestors Calling bijvoorbeeld, dat dient als openingstrack van het tweede album Fa, hoor je een disco-achtig opmaatje van het keyboard, dan de diepe groove van de Nigeriaanse afrobeat en vervolgens het bezwerende trommelritme van de voodoo, nog altijd een belangrijke spirituele (én muzikale) kracht in het West-Afrikaanse land. De saxen blazen dansende en aanstekelijke licks over de drums, een trompet raast er jankend overheen en de stemmen van de voltallige band proberen je mee te trekken naar die plek waar de voorouders spreken. Soms verlies je bijna de grip op de groove, vooral door het straffe en snelle trommelwerk, maar steeds loopt het ritme uiteindelijk toch weer in de rails, en golven de Togo All Stars onverstoorbaar door. Op het nieuwe album, opmerkelijk genoeg uitgebracht op het Nederlandse label Excelsior, komen dwingende dansnummers als Sedote Gandji minstens zo goed tot hun recht als op een podium. Het honkende koper, en vooral de scheurende sax, klinkt scherp en zelfs een beetje dreigend, net als de bollende bassen onder de beat. In het funkende Adze Gbalo geeft zanger Aguey Cudjoe een schreeuwende peptalk aan iedereen die zich door tegenslag en crises uit het veld dreigt te laten slaan. ‘Free yourselves and die hard. They can do nothing. Nothing, nothing, nothing.’ De Togo All Stars toeren nog even door het land. Zoek ze op.||https://www.volkskrant.nl/cultuur-media/de-togo-all-stars-grooven-door-met-een-unieke-mix-van-afrobeat-funk-en-voodoo~b7b16330/
2022-08-25||De melodische lijnen die het Julia Hülsmann Quartet uitzet, mogen duidelijker worden getekend ★★★☆☆||Van een zomerreces is bij het jazzlabel ECM geen sprake. De Duitse pianiste Julia Hülsmann nam in maart van dit jaar met haar kwartet in Frankrijk een nieuw album op, en The Next Door is nu al verkrijgbaar. Hülsmann is dan ook sinds haar eerste trio-album The End Of A Summer (2008) al een van de vaste bakens op het label. Eerst samen met Marc Muellbauer (contrabas) en Heinrich Köbberling (drums) die haar nog altijd begeleiden, en sinds 2019 in kwartetbezetting met saxofonist Uli Kempendorff. The Next Door is het tweede album van het Julia Hülsmann Quartet, dat net iets zelfverzekerder klinkt dan het drie jaar oude Not Far From Here. Het is meer een bandalbum dan een trio-plaat met gastmuzikant geworden. Het typerende ingetogen, zeer klein gehouden spel van Hülsmann met lichte toetsaanrakingen schept in de eerste twee door haar geschreven stukken alle ruimte voor Kempendorff om in te vallen. Maar in andere stukken is het bassist Muellbauer die de melodische lijnen uitzet. Die mogen vaak wel duidelijker worden getekend, een enkele keer verzandt het samenspel in harmonische vaagheden. Maar de gekozen popcover van Prince, een gewoonte van Hülsmann is wel weer heel fraai.||https://www.volkskrant.nl/cultuur-media/de-melodische-lijnen-die-het-julia-hulsmann-quartet-uitzet-mogen-duidelijker-worden-getekend~b9ac2b2b/
2022-08-25||De Ombudsclown wil niet stoken in een goed huwelijk||Gerard van der Ploeg, Zevenaar: ‘Julien Althuisius legt in zijn column van 22/8 uit in welk geval je spreekt over ‘mijn vriendin’ of ‘mijn vrouw’. Als je spreekt over ‘mijn vrouw’ moet je getrouwd zijn, vindt hij. In zijn column van 17/8 werd mij duidelijk dat hij niet getrouwd is. Hij schrijft daarin dat zijn vriendin buiten de deur moest werken en voor hem en de kinderen de maaltijd had voorbereid. Het is toch niet van deze tijd om de vrouw met wie je samenwoont en die jouw kinderen baarde een vriendin te noemen omdat het boterbriefje ontbreekt? Wat is het onderscheid tussen deze vriendin en andere vriendinnen? Hij gooit ze op één hoop. Kunt u ervoor zorgen dat de redactie hierover een vergadering belegt en dat het resultaat daarvan in het Stijlboek van de Volkskrant wordt opgenomen?’ De Ombudsclown wil niet stoken in een goed huwelijk, maar trakteert Gerard van der Ploeg dolgraag op een cocktail met een (niet zijn) vrouw. Een vriendin. Klagen loont! didu@volkskrant.nl||https://www.volkskrant.nl/cultuur-media/de-ombudsclown-wil-niet-stoken-in-een-goed-huwelijk~b3581778/
2022-08-25||De lyriek van violist Lisa Batiashvili gaat van exotisch en sensueel naar extatisch en hartstochtelijk ★★★★||Je zou tussen de regels door al dan niet heimelijke liefde horen op Secret Love Letters, het nieuwste album van violist Lisa Batiashvili met het Philadelphia Orchestra onder leiding van Yannick Nézet-Séguin. Zo is Karol Szymanowski’s (1882-1937) Eerste vioolconcert volgens de musici samengebalde passie van de componist voor een man, toen homoseksualiteit nog verboden was. In elk geval is het een onconventioneel want doorlopend geheel, een rapsodisch werk met snel wisselende en variërende tempo’s en sferen. De Georgische violist valt zoals altijd op met haar lieflijke lyriek, die gaat van exotisch en sensueel naar extatisch en hartstochtelijk. Nézet-Séguin laat Batiashvili baden in het orkest dat hij hier en daar Hollywoodachtig romantisch laat golven. Een passende pendant is Poème van Ernest Chausson (1855-1899), gebaseerd op een novelle van Ivan Turgenev. Speelt diens driehoekverhouding met zangeres Pauline Viardot en haar man een rol? Hoe dan ook, Batiashvili en de Amerikanen betoveren je met hun hunkerende, ziedende spel.||https://www.volkskrant.nl/cultuur-media/de-lyriek-van-violist-lisa-batiashvili-gaat-van-exotisch-en-sensueel-naar-extatisch-en-hartstochtelijk~b73ae508/
2022-08-25||De vierde symfonie van Mahler knalt je oren binnen ★★★★||Hoe een overwegend zonovergoten werk totaal overdonderend kan zijn. Dirigent François-Xavier Roth slaagt er met zijn orkest Les Siècles in; de Vierde symfonie van Gustav Mahler knalt je oren binnen. Het orkest maakt met zijn historische (laat 19de-eeuwse) instrumentarium, dat naast de gebruikelijke scherpte en beet een omfloerste zachtheid heeft, de intieme symfonie nog kamermuzikaler dan hij al is. Roth houdt in het eerste deel een hoog tempo aan, extra benadrukkend dat de pastorale ontspanningsmomenten slechts tijdelijk zijn. Schreeuwerige klarinetten en fluiten kondigen gespook aan; de dood met zijn potsierlijke valse fiedel zit je op de hielen in het tweede deel. De vredigheid in deel drie – met subtiele verleiding in schorre hobo’s en ruisende strijkers – laat Roth steeds glaziger worden. De tempowisselingen worden abrupter. En dan: ‘Wir geniessen die himmlischen Freude’. Met de lichte sopraan van Sabine Devieilhe ben je na alle hindernissen op een plek waar alles goed is.||https://www.volkskrant.nl/cultuur-media/de-vierde-symfonie-van-mahler-knalt-je-oren-binnen~b66b39e8/
2022-08-25||De viola da gamba van Teodoro Baù doet Corelli onweerstaanbaar gonzen en knorren ★★★★||De Italiaanse gambist Teodoro Baù (30) heeft zich na zijn studie aan het grootste en bekendste oudemuziekinstituut in Bazel, de Schola Cantorum Basiliensis, opgewerkt tot een veelgeprezen en graag gezien musicus. Zijn recentste album wijdt hij, samen met klavecinist Andrea Buccarella, aan sonates van barokcomponist Arcangelo Corelli (1653-1713). Wat Corelli’s muziek kenmerkt zijn de tegenstemmen die elkaar achterna zitten en in elkaar oplossen, akkoordenreeksen en een vast aantal delen per concert of sonate die altijd in dezelfde harmonische sferen verkeren. Oorspronkelijk voor viool, maakt het niet uit op welk instrument je Corelli speelt. Op blokfluit klinken ze ook heerlijk. De bewerking voor viola da gamba is uitzonderlijker. Het sonore instrument geeft de Sonates voor viool en continuo een troostend karakter, zoals in de melodieuze langzame delen. Baù laat loopjes, trillers en gebroken akkoorden royaal rollen. Zijn articulatie en intonatie zijn uitmuntend. De beroemde variatiereeks La Folia tot slot, snort en gonst onweerstaanbaar.||https://www.volkskrant.nl/cultuur-media/de-viola-da-gamba-van-teodoro-bau-doet-corelli-onweerstaanbaar-gonzen-en-knorren~beb4b8f5/
2022-08-25||‘Als je vaker langsgaat, begin je asielzoekers in Ter Apel te herkennen: sommigen wachten al twee weken’||‘Ik ben er de afgelopen weken een aantal keer geweest en dit was wel de drukste dag. Precieze aantallen schatten is moeilijk, maar er wachtten woensdag zeker honderden mensen buiten de hekken. Het was meer dan 30 graden en de zon scheen fel, dus iedereen zocht plukjes schaduw, tussen bomen of achter opgehangen doeken. ‘Het is een ellendige plek. Voor al die mensen staan er acht dixies als toilet. Mensen gebruiken ze niet eens meer, ze zijn te smerig. Vrijwilligers brengen extra voedsel en dekens langs, maar er rijden ook vrachtwagenchauffeurs langs die toeteren en ‘go home’ roepen. ‘Als je vaker langsgaat, begin je mensen te herkennen. Vorige week zag ik iemand met een zilveren armbandje, dat krijg je als je je bij de IND (Immigratie- en Naturalisatiedienst, red.) meldt. Woensdag had diegene ook een geel armbandje om: dat krijg je als je vingerafdrukken zijn afgenomen. Dat was de enige stap die in die zeven dagen was gezet. Sommigen zitten zo wel twee weken te wachten. ‘Een groot verschil ten opzichte van vorige week is dat overal camera’s zijn opgehangen en er veel meer politie rondrijdt. Die fouilleert mensen preventief omdat het gebied afgelopen vrijdag is omgedoopt tot veiligheidsrisicogebied. Asielzoekers zeiden tegen mij dat ze zich veiliger voelen.’ ‘Je hebt een groep van wat ze veiligelanders noemen, asielzoekers die vooral uit Marokko en Tunesië komen. Het gros van hen maakt geen kans op asiel, dat weten ze zelf ook, dus sommigen zwerven al jaren door Europa. Ze proberen in asielprocessen terecht te komen om in ieder geval eten of een paar maanden onderdak te krijgen. Bij Ter Apel zijn er een stuk of twaalf, dertien die tot deze groep behoren en die voor de meeste problemen zorgen. ‘Vorige week was ik getuige van een steekpartij. Nu er camera’s hangen kan de politie veel eerder in actie komen. Ik sprak asielzoekers die zeiden dat er nog steeds vechtpartijen uitbreken waarbij deze veiligelanders de aanstichters zijn, maar wel minder.’ ‘Veelal gelaten. Het is moeilijk wachten als je niet weet waarop. Zie het zo: stel, je hebt een treinrit van acht uur. Dan stel je je daarop in, dan is het oké. Maar als je een treinrit van één uur hebt en er komt telkens een kwartier bij zonder dat duidelijk is wat er aan de hand is, dan word je gek als het acht uur is. Zoiets ervaren deze mensen, maar dan veel extremer: het gaat niet om een reis naar een toeristisch oord, maar om hun toekomst. En niet om acht uur, maar om vijftien dagen. ‘Het is ook niet zo dat als je als nummer 238 arriveert, je ook als 238ste aan de beurt bent voor de volgende stap, zoals het afnemen van vingerafdrukken, binnen mogen slapen en de start van de daadwerkelijke asielprocedure. Ik heb niet echt een systeem kunnen ontwaren. Soms mogen mensen die vijf dagen wachten naar binnen terwijl anderen er al twee weken zijn. Daarom blijven asielzoekers ook bij de hekken en willen ze niet altijd naar noodopvanglocaties, als die mogelijkheid er al is.’ ‘Vorige week zag ik tweehonderd tentjes, die waren gedoneerd door een Groninger. De meeste werden diezelfde avond ingenomen door de politie. Daarbij was iemand aanwezig die Arabisch sprak en uitleg gaf aan de asielzoekers. Vandaag zijn na een noodverordening die kampeerspullen verbiedt ook de laatste paar tentjes weggehaald. ‘Dat terwijl het overdag hartstikke warm is en het ’s nachts koud kan zijn, je wordt wakker met dauw op je lichaam. Maar de politie zegt: er is brandgevaar, we zijn bang dat haringen als steekwapen worden gebruikt en we kunnen geen overzicht houden als mensen in kleine tentjes zitten. ‘Asielzoekers laten het vrij gelaten gebeuren. Daarbij speelt mee dat er veel Syriërs staan, die weten dat ze grote kans maken op asiel omdat ze uit een onveilig land komen. Zij denken: als we nu hommeles krijgen met de politie omdat we onze tent niet willen afgeven, helpt ons dat niet vooruit.’ ‘Veel mensen hadden het wel gehoord en vonden het natuurlijk heel erg. Maar niemand weet waaraan die baby precies gestorven is en of dat met de opvangomstandigheden te maken had. De mensen die ik sprak kunnen niet binnen komen, dus zij weten ook niet wat zich daar afspeelt.’ ‘Vorige week stonden zij nog aan de andere kant van de hekken. Drie weken daarvoor kwamen ze vaak het veld op om een praatje te maken of te inventariseren hoe lang mensen al buiten wachtten. Vandaag heb ik niemand gezien. Dat kan aan mijn waarnemingen liggen, maar ik sprak ook mensen die zeiden: ik heb al drie dagen niemand van het COA gezien. ‘Veel asielzoekers zien het COA een beetje als vijand. Maar ik snap heel goed hoe zwaar deze situatie voor de medewerkers van het COA is. Ze maken lange, zware dagen. Fysiek zwaar, omdat er bijvoorbeeld met dranghekken moet worden gesleept, maar ook mentaal zwaar. Dit zijn vaak mensen die migranten willen helpen en die nu continu nee moeten verkopen. Deze situatie is niet door hen gecreëerd, maar door de boven hen gestelden. En dan overlijdt er ook nog een kind onder hun hoede. Ik kan me niet eens voorstellen hoe dat ze aan moet grijpen.’||https://www.volkskrant.nl/nieuws-achtergrond/als-je-vaker-langsgaat-begin-je-asielzoekers-in-ter-apel-te-herkennen-sommigen-wachten-al-twee-weken~bf4c9c91/
2022-08-25||Stijgende energieprijzen hakken erin: ‘Als ik nog meer beknibbel, gaan mijn kinderen het merken’||Lagere inkomens worden ongenadig hard geraakt door de prijsstijgingen, waarschuwde het Centraal Planbureau (CPB) vorige week. Vorig jaar leefden nog 960 duizend Nederlanders onder de armoedegrens; dat aantal zal in 2023 oplopen tot 1,39 miljoen. Dat is 8,1 procent van de bevolking. Die armoedeval wordt voor een belangrijk deel veroorzaakt door de hoge energieprijzen. Die dalen nog altijd niet. Integendeel, woensdag kostte een megawattuur op de toonaangevende gasbeurs TTF korte tijd 300 euro. De koers sloot op 292 euro, het hoogste slotniveau ooit. Gas is op dit moment zestien keer zo duur als een jaar geleden, toen een megawattuur nog 18 euro kostte. Gezien het naderende onheil is het kabinet koortsachtig op zoek naar mogelijkheden om de financiële klap te verzachten. Maar het heeft moeite om maatregelen te bedenken die alleen de direct getroffenen helpen. Veel opties, zoals de verdere verlaging van de energiebelasting, zijn generiek en komen een grote groep ten goede: ook mensen die bijvoorbeeld in een nieuwbouwhuis wonen of nog een lopend energiecontract hebben. Die voelen nog relatief weinig van de gestegen prijzen. Over een maand, op Prinsjesdag, maakt het kabinet bekend welke maatregelen het neemt om de kwetsbaarsten voor verdere geldnood te behoeden. Maar hoe houden deze mensen ondertussen zelf het hoofd boven water? ‘Samen met mijn kinderen Melody (3) en Kiara (2) woon ik in een huurhuis. Ik werk in de retail, maar ben afhankelijk van het aantal beschikbare diensten. Daardoor verschilt mijn salaris maandelijks. Na aftrek van de vaste lasten, zoals huur en kinderopvang, houd ik 300 euro over. Daar koop ik boodschappen van, of kinderkleren; ze groeien nu heel snel. ‘Ik was al gewend om op mijn geld te letten. Nu is de energierekening omhoog gegaan. Ik betaal maandelijks 150 euro, 50 euro meer dan voorheen. Maar die 50 euro maakt het leven wel een stuk lastiger. Het is puzzelen en uitzoeken: wat koop je wel, wat koop je niet. Ik doe nu minder boodschappen. Dranken en sapjes sla ik over. We eten ook minder vlees. En we eten door de dag heen kleinere porties. Ook de zomer ziet er dit jaar anders uit. Normaal gesproken deed je nog wel een tripje. Nu neem ik de kinderen mee naar buiten, naar de speeltuin, dat is gratis. ‘Ik houd per maand heel weinig over, een paar tientjes. Dus de kosten moeten niet veel verder stijgen. De airco gaat bijna niet aan, net als alle andere dingen die veel stroom verbruiken. De verwarming staat nu natuurlijk uit. In de winter wil ik hem zo min mogelijk gebruiken. Af en toe de kamer even warm laten worden en dan snel uitdraaien. En natuurlijk dik aankleden. Wie weet valt het dan mee.’ ‘Alles is duurder geworden. De huur gaat omhoog, het gas en licht gaat omhoog, zelfs de kosten voor de waterleiding gaan omhoog. Voor mijn energiecontract betaal ik nu 381 euro. Dat was eerst 170 euro. Ik moet u zeggen, daar heb ik ontzettend last van. Ik woon in mijn eentje, heb AOW en een klein pensioentje. Gelukkig had ik nog een spaarpot. Van dat geld zou ik vier weken naar Australië gaan. Mijn vriendin woont daar. Zonder dat spaargeld zat ik helemaal klem. Maar het kan niet anders, ik moet het ermee doen. ‘Het spaargeld is trouwens bijna op. Wat er dan gaat gebeuren? Dat weet ik nog niet. Waarschijnlijk ga ik een poosje naar Arnhem, daar woont familie. Dan ga ik bij mijn broers en zusters zitten en hen op kosten jagen. Dat hebben ze vroeger bij mij ook gedaan. En je moet jezelf toch indekken: je kunt geen geld uitgeven dat je niet hebt. Verder leef ik van dag tot dag. Ik ben 71, ik wil me niet te veel zorgen maken over geld. Wie weet ben ik er morgen niet meer.’ ‘Ik hoef niet met mijn problemen breed in de media, maar ik kan je vertellen: die energiekosten zijn een big issue. Ik betaalde eerst 65 euro per maand, dat is inmiddels 145 euro. Als je vijf kinderen hebt, zoals wij, dan doen die extra 80 euro per maand wel pijn. Met zoveel kinderen houd je sowieso weinig over. ‘We hebben nu een strak budget voor boodschappen en kopen vooral voordeelverpakkingen: grote hoeveelheden rijst en aardappelen. Alles is gecalculeerd, dus je kunt niet zomaar wat extra’s kopen. We gaan niet meer op uitjes, hooguit naar Hoek van Holland. Sommige mensen gaan ook minder vaak douchen. Dat doen wij niet, maar we douchen wel minder lang. Met een huishouden van zeven is dat nogal een systeem. De jongste van 1,5 jaar doucht met mij; de twee van 6 en 8 jaar oud baden samen. We zijn best zuinig, maar als ik nog meer beknibbel, gaan mijn kinderen het merken. ‘Buiten ons werk klussen mijn vriendin en ik nog bij. Met één baan kom je er niet. Mijn vrouw maakt in haar vrije tijd nasi, bami, pasteitjes. Ze verkoopt dat in de buurt. Ik werk in de bouw en design en verkoop T-shirts. ‘We hebben het niet heel slecht, we zijn arm maar hebben een huis en eten. Maar het zou fijn zijn als het leven iets makkelijker was. Tegelijkertijd hebben anderen het nog slechter. Ik ken mensen die illegale dingen zijn gaan doen. Ik begrijp dat wel. De inkomsten verdwijnen en de kosten stapelen zich op. Ze proberen ook maar hun gezin te voeden.’||https://www.volkskrant.nl/nieuws-achtergrond/stijgende-energieprijzen-hakken-erin-als-ik-nog-meer-beknibbel-gaan-mijn-kinderen-het-merken~b1acf729/
2022-08-25||Deze Nijmeegse pastor heeft nog wél oog voor de vele daklozen||‘Het is eenzaam, altijd eenzaam. Het is nooit een keertje niet eenzaam’, zei een thuisloze tegen Lucy Geertman, straatpastor in Nijmegen. Het was een noodkreet van een voormalige dakloze die via een lang traject een zelfstandige woonruimte had gekregen. Ze herhaalt zijn woorden als haar wordt gevraagd waarom ze zich bekommert om dak- en thuislozen. ‘Zij worden niet gehoord en niet gezien. Ik ben hun stem. En iemand tegen wie ze kunnen klagen en die hen kan troosten indien mogelijk.’ Door de hoge woningnood, het personeelstekort in de zorg, de jarenlange bezuinigingen in de ggz, het beslag dat het hoge aantal vluchtelingen legt op de voorzieningen en de gierende inflatie stapelen de problemen zich op en groeit de wanhoop onder haar ‘doelgroepers’, ziet Geertman. ‘Twee weken geleden waren er drie zelfmoordpogingen in Nijmegen. Nederland word wakker! Dit kunnen we niet accepteren.’ Nijmegen heeft tussen de 220 en 250 dak- en thuislozen, schat de gemeente. Het aantal is de afgelopen jaren gestegen. ‘Het is geen hard getal, want slechts een beperkt deel meldt zich bij de centrale toegang van de maatschappelijke opvang’, aldus een woordvoerder. Geertman kent er driehonderd, maar die zijn niet altijd in Nijmegen. Sommigen verdwijnen een tijdje omdat ze ruzie of schulden hebben. Van die driehonderd slapen er enkele tientallen buiten, de rest heeft een dak boven zijnof haar hoofd, maar is thuisloos. Die zitten bijvoorbeeld in een instelling waar ze weg willen, omdat hun buurman ’s nachts om drie uur keihard André Hazes opzet. Anderen maken gebruik van nachtopvang en zwerven overdag door de stad. ‘Onderschat niet hoe zwaar het is om op een slaapzaal te slapen. Instellingen hebben stapelbedden, ze worden behoorlijk op elkaar gepropt. Als je niet gek bent, word je het wel.’ Ze windt zich op over de uitgeklede zorg. ‘De ggz zegt: hij heeft een verslavingsprobleem. Eerst afkicken, dan willen we helpen. De verslavingszorg zegt: hij heeft psychische problemen, hij moet ergens anders zijn.’ Een groot misverstand is dat de problemen zijn opgelost als een dakloze woonruimte heeft, zegt Geertman. ‘Ze hebben geen netwerk, geen werk, amper geld en worden gek van eenzaamheid. Zij gaan niet met een boek op de bank zitten. De straat zit in hen.’ Geertman is in dienst van Het Kruispunt, dat dak- en thuislozen een plek wil bieden waar ze zich thuis voelen. Drie keer per week houdt ze open huis in de Titus Brandsmakapel, de huiskamer van de straat, in het centrum van de stad. Daar kunnen de mensen stoom afblazen, hoeven ze niet op hun hoede te zijn en krijgen ze koffie, soep, een lunch. Onderwijl luistert Geertman naar hun verhalen en checkt ze en passant hoe ze het maken. Krijgen ze een aai over de bol, een klap op de schouder en een troostend woord. Wekelijks trekt Geertman met koffie en koek door de stad op zoek naar haar mensen. Veel aandacht besteedt ze aan feestdagen, verjaardagen en Sinterklaas, dagen die de eenzaamheid extra zwaar maken. Als iemand in het ziekenhuis ligt of ziek is, laat ze een kaartje rondgaan. Van een overlijden stelt ze iedereen op de hoogte. In de kapel kan een kaarsje worden aangestoken bij een foto van de gestorven lotgenoot. Ze beschouwt haar doelgroep als een extended family. Het Kruispunt is in 1998 opgericht door twee paters die geschokt waren door de onpersoonlijke begrafenissen van daklozen. Soms was er niemand aanwezig. Uitvaarten behoren ook tot Geertmans takenpakket. ‘Het geeft rust als ze weten dat ze fatsoenlijk worden begraven.’ ‘Ga lekker zitten. Heerlijk vitamine D, helemaal gratis’, zegt Anton. Drie stoelen verder op de stoep van de Titus Brandsmakapel declameert Ton een strofe van een gedicht. Hij heeft minstens tienduizend gedichten geschreven, zegt hij. Drie vrouwen en tien mannen zijn die woensdagmiddag komen opdagen. De meesten zijn te voet, twee met een scootmobiel, een op de fiets. Het is mooi weer, daarom heeft Geertman het meubilair buitengezet. ‘Ik zou nog wel jong willen zijn, en weer hebben wat we zijn kwijtgeraakt. Zijn we het wel kwijtgeraakt? Want we hebben het er nog over’, mijmert Ton. Geertman: ‘Hij is spiritueler dan ik.’ Man op bankje: ‘Hoe is het met de kleine?’ Vrouw in scootmobiel: ‘Ja, goed. Ze krijgt nu circusles.’ Iedereen is welkom. Ook mensen die vanwege wangedrag zijn geschorst door de instellingen. ‘Je moet niks’, zegt Geertman. ‘Als jij zegt dat je Piet heet, zeg ik: hé Piet, hoe is het met je? Verder vraag ik niks. Er is al zoveel gevraagd door hulpverleners. Ze komen vanzelf met hun verhalen.’ Er is geen drempel. ‘Je hoeft niet eerst een preek aan te horen voordat je een maaltijd krijgt. Ik loop niet met de Bijbel onder mijn arm, ik verkoop Jezus niet.’ Weer of geen weer, ze komen altijd. Geertman: ‘Ze willen zitten en lullen, ze hunkeren naar een luisterend oor en willen even op adem komen.’ De doelgroep wordt ouder. Vroeger werden ze niet ouder dan 50. Een jaar op straat kostte tien jaar van je leven, was het gezegde. Nu komen ze met een scootmobiel naar de inloop. Hoe ouder, hoe moeilijker het leven is op straat. De kou is moeilijker te trotseren, slapen op een houten bank wordt met het klimmen der jaren ongerieflijker. De gesprekken gaan over de kandijkoek die wordt uitgedeeld en hoelang je moet roeren in cup-a-soup eer de klontjes zijn opgelost. En over de oorlog in Oekraïne. ‘Niks mooiers als kleine mensen over grote dingen praten’, vindt dichter Ton. Vrijwilliger Nando stopt een zakje met vier witte sneeën met eieren met spek in het mandje van de scootmobiel van een vrouw. ‘Woensdag, gebakken-ei-dag’, zegt ze. De meesten nemen de lunch mee naar huis. Een nieuwe dakloze wordt wegwijs gemaakt. Waar je veilig ligt, waar je altijd wordt gesnapt door de politie, waar je kleding kunt krijgen en waar eten wordt uitgedeeld. Al moet de onderlinge solidariteit niet worden overdreven. In de opvang slapen sommigen met hun schoenen aan, bang dat die worden gejat. In een hoekje van de kapel,hangen foto’s van recent overleden daklozen die naar de inloop kwamen. Sebas, dood buiten gevonden. Barry, die vaak walmde van de parfumlucht als hij bij de inloop kwam. Onderweg was hij bij een parfumerie binnengewipt om zijn favoriete geurtje op te doen. Uit een testflesje. Marco, dood aangetroffen op ‘zijn’ bankje in de Ooijpolder. Richard, die gek was op zijn hond. ‘Diens dood was voor hem een groot verlies’, vermeldt het gedachtenisprentje. Chris de dichter, Hans de knipkunstenaar die tijdens de inloop prachtige figuren knipte. Jarek de Pool die werd vermoord door een landgenoot, omdat ze ruzie hadden om een vriendin. ‘Ik had een foto van hem meegenomen naar het crematorium om zijn as op te halen. Ach, zeiden ze daar, hebben we eindelijk een gezicht bij dit vrachtje.’ Wat Geertman maar zeggen wil: ‘Wij kunnen ons niet voorstellen dat er mensen zijn die niet worden gezien.’ Geertman (58) is recht voor zijn raap en vlecht straattaal (knakkers, klojo’s) door haar relaas. ‘Ik houd van reuring, van open en eerlijk. Dat zijn deze mensen.’ Ze is van de kordate soort en houdt van aanpakken. Geïnspireerd door de preken van missionarissen in haar kerk in Heino bij Zwolle is ze theologie gaan studeren. Ze werkte in de opvang van het Leger des Heils in Amsterdam en Haarlem en werd als lekenmissionaris uitgezonden. Vele jaren ving ze straatjongeren op in León, Mexico. ‘Dat was gevaarlijk, de drugsmaffia was er niet bij gebaat dat we straatkinderen probeerden te redden. Het laatste jaar dat ik er was, waren er zeven moorden per dag, alleen al in León.’ Ze is van niemand en van iedereen, een reddende engel voor dak- en thuislozen en een vraagbaak voor zorginstellingen, hulpinstanties en de politie. Wordt ze nooit moedeloos? ‘Nee, nou soms. Van de politiek. Dat duurt nooit lang en denk ik al snel: vergeleken bij Mexico is het hier zo slecht nog niet.’ Terwijl de klok luidt, lopen 25 mensen achter de kist naar het vers gedolven graf op de Nijmeegse begraafplaats Rustoord. Geertman loopt in het midden, een tas van Lidl stevig in haar rechterhand. Erin zitten kaarsjes, waxinelichtjes en aanstekers. De man die wordt begraven heeft lang op straat geleefd, na 68 jaar begaf zijn hart het. Het rusteloze straatleven, ongezond voedsel en de drank zijn slopend. De plechtigheid is rondom het graf, het is een begrafenis van gemeentewege, die zijn het soberst. Een half uur, geen koffie, geen cake, geen steen. Nijmegen had de laatste jaren tussen de 16 en 23 uitvaarten in het kader van de Wet op de Lijkbezorging, zoals ze officieel worden genoemd. Dat is een lichte stijging. Geertman doet er gemiddeld vier. Dit is al haar zesde dit jaar, de zevende staat dan ook al op de rol. Twee van hen zijn thuis dood aangetroffen, de tol van de eenzaamheid. Geertman probeert koste wat kost in contact te blijven met haar mensen. Dat was dit keer gelukt, daardoor bleef de verstokte zorgmijder die vandaag wordt begraven in beeld en kon hij worden opgenomen in het ziekenhuis. Daar is hij gestorven. Onder de aanwezigen zijn veel hulpverleners – de man heeft er een boel versleten, niemand hield het lang bij hem uit – zeven familieleden en twee vrienden van de straat. Dak- en thuislozen zijn geen uitvaartbezoekers. Het is te confronterend, bovendien zijn er zo veel begrafenissen van lotgenoten. Zelden is er een uitvaartverzekering, soms ontfermt de familie zich over de overledene. Is dat niet het geval, dan is de uitvaart op kosten van de gemeente. Vaak zijn de familierelaties zo verstoord dat er niet eens familie komt. Nu wilde de familie aanvankelijk ook niet komen, maar toen ze hoorden dat het een waardige begrafenis zou worden, waren ze opgelucht en zijn ze van de partij. Een man van de uitvaartonderneming zet een geluidsbox naast het graf. Hulpverleners zetten kaarsjes rond de foto op de kist. Een zus huilt onhoorbaar. ‘Hij had zijn eigen leven en zijn eigen plan’, begint Geertman als de klanken van Avé Maria zijn weggestorven. Waarna ze in vogelvlucht door zijn leven gaat zonder de al te rauwe kanten te benoemen. Na Like A Rolling Stone van Bob Dylan (How does it feel, how does it feel? To be on your own, with no direction home) draagt zijn laatste begeleider De bomen komen uit de grond van Toon Hermans voor. Het Onze Vader wordt gebeden, waarna het slotakkoord is voor Leonard Cohen met Hallelujah. Iedereen loopt langs de kist en kan een waxinelichtje aansteken en op de kist zetten. Geertman vindt symboliek belangrijk, haar doelgroep is niet van woorden. Het liefst sprenkelt ze ook wijwater en zwaait ze met het wierookvat, maar dat hoefde niet voor de familie. Op haar ronde door Nijmegen met haar boodschappenkarretje vol koffie, thee en koeken wordt Geertman die middag aangeklampt door een Congolees. Hij heeft twee dagen niet gegeten en krijgt een koek. Iets verderop klaagt een man dat hij geen slaapplaats kan vinden. Alles zit vol. ‘Er is veel concurrentie van vluchtelingen uit Oekraïne’, zegt Geertman en noemt een adres waar hij mogelijk terecht kan. Een man op een brommer stopt. ‘Hé, leef je nog?’, vraagt ze en zegt in één adem dat zijn ex ernstig ziek is. Hij belooft een kaartje te sturen. Meteen nadat het land op slot was gegaan vanwege corona en de inloop moest sluiten, is Geertman met de kar begonnen. ‘Niemand was op straat, behalve de daklozen. Alles was dicht, het koffiehoekje van Albert Heijn, de bibliotheek, ze konden nergens terecht. Ik dacht: dan kom ik de koffie wel brengen. Wij hebben de doelgroep door corona geloodst.’ Een drietal bekenden nadert. ‘Waar gaan jullie heen?’ ‘We zijn op weg naar iets vloeibaars.’ ‘Zeker in een blikje?’ ‘Glas mag ook.’ Geertman, als de drie de hoek om zijn: ‘Mijn mensen worden erop aangekeken dat ze met een biertje in het park zitten. Ik heb bij de geestelijkheid gewoond. Je wil niet weten hoeveel drank er daar doorheen gaat.’ Een paar straten verderop zit een vrouw tegen een winkelpui. Ze wijst naar het blikje met munten voor haar. ‘Je kunt koffie en een koek krijgen’, zegt Geertman. Dat wordt in dank aanvaard. Geertmans telefoon gaat. ‘Wat ben je toch een klojo. Wel netjes dat je het opbiecht bij de pastor.’ De man die belt is op straat gezet en moet nieuw onderdak zoeken. Daarom had hij geen tijd om naar de inloop te komen.||https://www.volkskrant.nl/nieuws-achtergrond/deze-nijmeegse-pastor-heeft-nog-wel-oog-voor-de-vele-daklozen~bb4c3ec6/
2022-08-25||Vijftig jaar na de grootste kettingbotsing van Nederland: ‘Het was angstaanjagend stil’||Na honderden meters rijden zonder een hand voor ogen te zien, herkent wachtmeester Jan Rabelink de contouren van in elkaar gedeukte auto’s. Tientallen voertuigen zijn op die vrijdagochtend 25 augustus 1972 op de A16 bij Prinsenbeek tegen elkaar gereden. De botsing gaat de geschiedenis in als de grootste kettingbotsing in Nederland, met 13 doden en 26 zwaargewonden. Donderdag is het vijftig jaar geleden dat deze historische kettingbotsing plaatsvond. Rabelink: ‘Het blijft altijd in je koppie zitten.’ Het is ’s ochtends 6 uur als in het pension in de Beeksestraat in Prinsenbeek, waar de dan nog ongetrouwde 27-jarige Rabelink woont, de telefoon gaat. Het is de rijkspolitie met de vraag of Rabelink, die die nacht piketdienst heeft, op de A16 bij Prinsenbeek poolshoogte wil gaan nemen. Kort daarvoor had café-eigenaar Jan Klijsen, die langs de snelweg woont, het noodnummer gebeld. Hij had een klap gehoord en vanaf de snelweg kwamen ‘sinistere geluiden’, zoals hij het later aan de Haagsche Courant beschreef. Rabelink: ‘Ik wist verder nog niks, behalve dat daar iets aan de hand zou zijn.’ Rabelink maakt zijn jongere collega wakker, die ook in het pension slaapt, en vlug kleden ze zich aan. In plaats van de brommer waarmee ze normaal gesproken uitrukken, stappen ze in hun gloednieuwe Volkswagen kever. Als ze wegrijden, komt de zon net op en is de lucht helder. Maar zodra ze bij de A16 komen, trekt uit het niets een ‘dichte muur van mist’ op. Terwijl zijn collega uit het raam hangt om te navigeren, rijdt Rabelink stapvoets de parallelweg naast de snelweg op. ‘Ik herinner me vooral de angstaanjagende stilte.’ Na een paar honderd meter treffen ze de eerste in de reeks betrokken auto’s aan. ‘De een na de andere auto was als een koekblik in elkaar gedrukt, er kwam geen einde aan.’ Via de autotelefoon die hij sinds kort tot zijn beschikking heeft, schakelt hij zijn collega’s in. Hij ziet de platgedrukte Mercedes, die de grootte van deux-chevaux heeft gekregen, weer voor zich. En een kinderbeen dat uit een autodeur steekt. Als jonge agent had hij wel vaker ongelukken gezien, maar nooit zoiets als dit. ‘Die beelden blijven op je netvlies branden.’ ‘Ik heb op dat moment een knop omgezet en ik heb zo snel mogelijk de situatie in kaart gebracht.’ Rabelink schrijft die ochtend zijn notitieboekje vol. Hij beschrijft de stand van de auto’s, noteert de nummerborden en de volgorde van de auto’s. Maar ook de details die zoveel indruk op hem maakten. Het is mede te danken aan deze minutieuze notities van de jonge wachtmeester der Rijkspolitie 1e klasse dat de dramatische kettingbotsing kon worden gereconstrueerd. Over een afstand van bijna een kilometer waren in totaal 40 personenauto’s, 14 vrachtwagens en 5 tankwagens op elkaar geknald. Drie daarvan bevatten brandbare vloeistoffen en vatten vlam, waardoor ook andere auto’s in brand vlogen en inzittenden levend verbrandden. Het ongeval bij Prinsenbeek vormde daarmee het dieptepunt van het rampzalige verkeersjaar 1972, met de meeste verkeersdoden uit de Nederlandse geschiedenis: in totaal ruim 3.000. Dat het niet goed ging met de Nederlandse verkeersveiligheid, was al langer bekend. Al in 1963 had Koningin Juliana in haar Troonrede aandacht gevraagd voor de stijging van het aantal verkeersongelukken. Die toename werd veroorzaakt doordat de auto steeds populairder werd, terwijl de situatie op de weg daar nog niet op was aangepast, zegt Letty Aarts van Stichting Wetenschappelijk Onderzoek Verkeersveiligheid (SWOV). Automobilisten die in 1972 over de autosnelweg reden, deden dat regelmatig met een wegenkaart op het stuur voor zich geklemd. Snelheidslimieten op snelwegen waren er nog niet en hoewel de driepuntsgordel al sinds de jaren vijftig bestond, was die niet verplicht. Als het mistig was, kon je dat wel horen op de verkeersberichten die de ANWB via de radio verspreidde, maar van waarschuwingsborden boven de snelwegen was nog geen sprake. Het mistachterlicht werd pas 25 jaar later verplicht. Het ongeluk bij Prinsenbeek maakte diepe indruk. Volgens Aarts vormde het, samen met de andere ongelukken uit dat jaar, de katalysator voor een aantal veiligheidsmaatregelen. Zo werd in 1974 de maximumsnelheid van 100 km/uur ingevoerd op snelwegen, die ook was ingegeven door de oliecrisis. In de loop van de jaren zeventig kwamen daar nieuwe regels bij: de hoofdsteun werd verplicht om nekletsel te voorkomen, voorin moest een bestuurder een autogordel om en voor kinderen werd een kinderzitje verplicht. Maar op die augustusdag in 1972 was daarvan nog geen sprake. Dat er ‘slechts’ 13 inzittenden bij zijn omgekomen, vindt Rabelink achteraf nog steeds een wonder. Iedere vrachtwagen die zich aansloot in de rij, drukte de auto’s nog verder in elkaar, vertelt hij. ‘Dat mensen snel zijn uitgestapt, heeft ze gered.’ Rabelink is het ongeluk nooit vergeten, maar hij heeft er geen trauma aan overgehouden. Waarschijnlijk doordat hij meteen alles zo precies noteerde, denkt hij. ‘En door de vele gesprekken die ik er daarna over heb kunnen voeren.’||https://www.volkskrant.nl/nieuws-achtergrond/vijftig-jaar-na-de-grootste-kettingbotsing-van-nederland-het-was-angstaanjagend-stil~b169485fb/
2022-08-25||Als kat Momo of leguaan Beatrix worden vermist, springen de vrijwilligers van Amivedi in de bres||Kat Momo (20) wordt vermist. Op de website van Amivedi, een stichting die zich sinds 1933 inzet voor vermiste en gevonden huisdieren, staat een foto van een Europese korthaar met grijze vacht en witte snoet. ‘Dement en doof, schildklierproblemen dus medicatie afhankelijk!’, heeft de eigenaar er in de omschrijving bijgezet. Voor deze persoon heeft Henk de Heer (78), coördinator van Amivedi in de regio Zuid-Holland, slecht nieuws. Hij heeft zojuist plaatsgenomen aan de eettafel van zijn levendige woning in Vlaardingen, waar naast zijn vrouw Nel een cavalier, een stokoude kanarie en twee poezen rondstruinen. Terwijl hij vanachter zijn laptop door zijn mail scrolt, valt zijn oog op een vervelende mededeling: Momo is overleden, ‘reden onbekend’. Aan De Heer de taak om de vermissing in het systeem om te zetten in een overlijdensbericht. Snel checkt hij of goed staat aangekruist dat de eigenaar ‘geen felicitatie wenst te ontvangen’, wat gebruikelijk is als een vermissing is opgelost. ‘Daar gaat het weleens verkeerd’, zegt hij. Het is hartje zomer en dat is voor Amivedi de drukste periode van het jaar. In de zinderende weken dat de baasjes op vakantie zijn, wordt de verzorging van Fluffy of Felix dikwijls overgelaten aan een net iets minder oplettende kennis. ‘Of mensen gaan met hun hond wandelen op het strand en die ziet vervolgens wat interessants en gaat erop af’, zegt De Heer. ‘Dan is het zoeken naar een speld in de hooiberg’. Eigenaren die hun huisdier kwijt zijn, kunnen via Amivedi foto’s en een omschrijving uploaden, die binnen 24 uur op de website en een van de regionale Facebookpagina’s van de stichting worden geplaatst. Daarmee fungeert het als een digitale variant van de welbekende A4'tjes op lantaarnpalen, waarmee vaak ruchtbaarheid wordt gegeven aan vermiste huisdieren. Mensen die een verloren dier op straat treffen, kunnen dit eveneens bij Amivedi melden: als er een ‘match’ is, zorgen de vrijwilligers ervoor dat de vinder en de eigenaar aan elkaar worden gekoppeld. Zodoende handelt de stichting maar liefst 77.469 meldingen per jaar af. De vrijwilligers komen handen tekort. Amivedi werd 89 jaar geleden opgericht door een aantal welgestelde Indische dames uit Den Haag die het aantal zwerfdieren in de stad wilden terugbrengen door een asiel op te richten. Om inkomsten te genereren, werd een terrein in Leidschendam aangekocht, waar een begraafplaats voor dieren werd ingericht. Maar toen brak de oorlog uit. Een aantal leden van het op leeftijd zijnde bestuur overleed kort na elkaar. De begraafplaats werd daarna geen nieuw leven ingeblazen en ook het oorspronkelijke idee voor een dierenasiel strandde, omdat er geen toestemming werd verleend om te bouwen. Het nieuw aangetreden bestuur besloot zich voortaan in te zetten voor vermiste en gevonden huisdieren. Die missie werd in het pre-internettijdperk nog vooral telefonisch uitgevoerd, weet Ans Lelieveld (79), een vrijwilliger die sinds jaar en dag actief is voor Amivedi. ‘De medewerker van een hulppost moest een formulier invullen en elke week opsturen naar de secretaresse, die er lijsten van maakte met een stencilapparaat. Deze lijsten werden via de post naar alle adressen gestuurd.’ Het aanmeldbeleid voor Amivedi was indertijd streng, vervolgt Lelieveld. ‘Wie zich vrijwillig voor de stichting wilde inzetten, kon een huisbezoek verwachten, zodat een eerste indruk werd verkregen.’ Tegenwoordig is het werk met behulp van internet een stuk makkelijker geworden, ‘maar ook drukker’, zegt Lelieveld. Er zijn ongeveer 110 meldpunten in het hele land, waarachter een vrijwilliger zit die vanuit huis alle binnengekomen meldingen afhandelt. Henk de Heer is een van hen. Veertig jaar lang werkte hij als technisch onderwijsassistent op een middelbare school in Rotterdam. Via een collega-vrijwilliger bij de dierenambulance, waar hij zich een tijdlang voor inzette, kwam hij bij Amivedi terecht. Hij is al vijftien jaar vrijwel dagelijks voor de stichting in de weer. Als coördinator handelt De Heer onder meer de ‘niet-gebruikelijke’ verzoeken af. ‘Dan krijg ik bijvoorbeeld een vrouw aan de lijn die zegt: mijn ex is ervandoor met de hond. Ik raad in dat geval aan de politie te bellen, want zo’n hond wordt niet echt vermist. Het is bekend waar die is.’ Katten zijn kampioen weglopen, blijkt uit de statistieken van Amivedi. Die namen vorig jaar 40.677 van de in totaal 47.684 vermissingen voor hun rekening. Daarop volgen honden (3.632) en vogels (2.437). Zo nu en dan komt er een wat minder gebruikelijk dier in de database tevoorschijn, zoals een kip (‘flink gevederd’) of een reptiel. ‘Kijk’, wijst vrijwilliger De Heer naar het scherm van zijn laptop, waar een grijs dier wat koeltjes voor zich uit zit te staren. Het blijkt te gaan om leguaan Beatrix, verdwenen op 12 mei in Hengelo. Omschrijving van de eigenaar: ‘het puntje van de staart ontbreekt’. Beatrix komt waarschijnlijk niet meer terug, is de inschatting van De Heer. Dat geldt niet voor de meeste dieren die als vermist worden opgegeven: 71 procent van de gevallen wordt opgelost, meestal omdat een kat na een onbezonnen avontuur zelf weer terugkeert. De Heer heeft zelf een keer meegemaakt dat een van zijn katten verdween en nooit meer terugkeerde. Dat blijft knagen. Hoe pijnlijk ook: soms is het makkelijker om te horen dat een dier dood is. ‘Dat zeg ik dan ook tegen de eigenaar: u hoeft nu niet langer te zoeken, laat het een schrale troost zijn.’ Maar veel liever brengt hij goed nieuws. Hij herinnert zich een vrouw die totaal overstuur opbelde, omdat ze haar kat kwijt was. ‘Ze zat helemaal in de put en had straatvrees, waardoor ze zelf niet naar buiten durfde om te gaan zoeken. Uiteindelijk hebben wij de kat teruggevonden. Ze heeft me daarna nog wel twintig keer gebeld om te bedanken. Daar doen we het voor.’||https://www.volkskrant.nl/nieuws-achtergrond/als-kat-momo-of-leguaan-beatrix-worden-vermist-springen-de-vrijwilligers-van-amivedi-in-de-bres~b6d96821/
2022-08-25||Gemeente Los Angeles moet weduwe Kobe Bryant miljoenen betalen nadat hulpdiensten foto’s lekten||Vanessa Bryant verloor bij het ongeluk haar 13-jarige dochter Gianna en haar echtgenoot, basketballegende Kobe Bryant (41). Ook de vrouw en 13-jarige dochter van Chester kwamen om het leven bij de helikoptercrash in de plaats Calabasas, even buiten de stad Los Angeles. Volgens de advocaten van Bryant en Chester gingen de beelden van het wrak, waaronder close-ups van de slachtoffers, onder meer rond tijdens een gala van de brandweer. Ook zou een politieagent in een kroeg foto’s hebben laten zien aan een barman en deelden medewerkers van de politie de beelden met elkaar tijdens het spelen van videospelletjes. De twee nabestaanden klaagden de stad aan voor het schenden van hun privacy en voor emotionele schade. Hun advocaten beargumenteerden volgens The Los Angeles Times dat Bryant, Chester en hun families de rest van hun leven met de angst moeten leven dat de foto’s online terechtkomen. Vanessa Bryant getuigde in de rechtszaal dat het nieuws over de dood van haar man en dochter haar via sociale media bereikte, voor dat ze van de hulpdiensten hoorde wat er was gebeurd. Ook beweerden zij dat de stad niet snel genoeg heeft gehandeld om de zaak te onderzoeken: toen er forensisch onderzoek werd gedaan naar de elektronica van de betrokkenen, zou een van de agenten zijn telefoon al hebben gereset en was van de laptop van een brandweercommandant de harde schijf verdwenen. De helikopter stortte op een bewolkte dag neer na een inschattingsfout van de piloot, aldus een rapport over de crash. Het was verboden op die plek in de wolken te vliegen, maar de piloot deed dat toch. In totaal kwamen negen mensen om het leven.||https://www.volkskrant.nl/nieuws-achtergrond/gemeente-los-angeles-moet-weduwe-kobe-bryant-miljoenen-betalen-nadat-hulpdiensten-foto-s-lekten~bccd207d/
2022-08-25||Lees hier het liveblog over de oorlog in Oekraïne van donderdag 25 augustus terug||||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-donderdag-25-augustus-terug~bd247388/
