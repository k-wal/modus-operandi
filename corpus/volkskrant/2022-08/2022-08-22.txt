2022-08-22||De Volkskeuken: Salie in het zonnetje||Ken ik het geheim van een goed huwelijk? Zeker. Culinair gezien ben ik zeer geïnteresseerd in koppeltjes die elkaar goed aanvullen. Salie is een prachtig kruid. De Fransen en de Italianen weten er wel weg mee, in vlees of pasta, en ze voegen het ook toe aan botertjes. Gek genoeg was de enige toepassing die ik kende een medicinale. Mijn oma dronk gedroogde salie in warme melk als ze grieperig was of leed aan zwaar damesongemak. De geur heb ik altijd geassocieerd met ziek zijn. Ging ik er daarom zo vaak aan voorbij? De toepassing in vlees is logisch, maar dat eet ik niet zo vaak. Het plantje dat ik jaren geleden kocht en dat nu op mijn daktuin staat, is inmiddels uitgegroeid tot een uitdagende struik. De tijd was rijp om mijn creativiteit aan te boren en te oogsten – en nu ben ik compleet verslingerd. Zo doet mijn saliepesto het geweldig op flinke plakken gegrilde vleestomaat. En dan is het dubbel feest, want het tomatenseizoen is inmiddels begonnen. Was de salie en laat goed uitlekken. Haal de blaadjes eraf. Verwarm in een kleine koekenpan een flinke scheut olijfolie. Leg de salieblaadjes er een paar minuten in, maar laat ze niet bruinen. Doe de cashewnoten, de parmezaan en de knoflook in een mengbeker. Houd een beetje parmezaan achter de hand. Voeg de salie plus olie toe. Giet er een flinke scheut zachte olijfolie bij. Zet er de staafmixer op, blender tot een pasta. Breng op smaak met peper en zout en een drup appelciderazijn. Doe de pesto in een schone pot, sluit af en zet in de koelkast Snijd de vleestomaten in dunne plakken. Laat het steeltje eraan zitten – voor een koninklijk effect. Bekleed een ovenplaat met bakpapier en leg de tomatenplakken erop. Bestrijk met olijfolie. Bak of gril ze een paar minuten, afhankelijk van uw oven. Leg de tomaten op de borden. Schep een paar lepeltjes pesto ernaast. Garneer met geraspte parmezaan en platte peterselie. Er kan een gekookt eitje bij of desnoods een plak gebakken bacon, maar dat hoeft niet. Serveer er een frisse groene salade naast en wat lekker brood. Met een salie-knoflookbotertje is het feest compleet.||https://www.volkskrant.nl/beter-leven/de-volkskeuken-salie-in-het-zonnetje~ba7f6e1f/
2022-08-22||De Volkskrant tv-selectie voor dinsdag 23 augustus||NPO 2, 19.45 uur Paleis Soestdijk en het omringende landgoed zijn verkocht aan een projectontwikkelaar. Voorafgaand aan een grote renovatie bracht Waldemar Torenstra er een bezoek voor Verborgen verleden van Nederland. Wandelend door de zalen en kamers vertelt hij over de geschiedenis van het gebouw dat door het Nederlandse volk cadeau werd gedaan aan koning Willem II, als dank voor zijn rol in de veldslagen bij Quatre Bras en Waterloo. Verder zijn er sporen van het leven van koningin Wilhelmina en Emma, en is er een zaal waar koningin Juliana haar gasten vermaakte met toneel. NPO 3, 20.25 uur Het avontuur van Noah, Emma, Imre en Wendie is bijna aan zijn eind. De Nederlandse au pairs in Miami maken zich op voor hun terugkeer naar huis, maar eerst ondernemen ze in deze laatste aflevering van Au pairs nog enkele activiteiten. Zo gaat het viertal op bezoek bij een voodoopriester, waarmee Noah het nogal zwaar heeft. Wendie en Imre doen mee aan een modeshow met enkele hindernissen en voor Emma gaat een droom in vervulling. Na het afscheid van hun gastgezin maken de meiden de balans op: wat hebben ze geleerd van hun drie maanden in Miami? BBC 2, 22.00 uur De Marsh Pride is de bekendste leeuwentroep ter wereld. De dieren uit het Keniaanse Masai Mari-reservaat worden al meer dan 25 jaar gevolgd door de makers van natuurdocumentaires, zoals de BBC-serie Big Cat Diary. Mede hierdoor is het reservaat een magneet geworden voor toeristen die een glimp van de leeuwen hopen op te vangen. In Lion: The Rise and Fall of the Marsh Pride geven natuurkenners, dierenartsen, gidsen en natuurbeschermers hun visie op de troep en vertellen lokale Masai over het leven in de nabijheid van deze gevaarlijke roofdieren. NPO 2, 22.10 uur In de tweede aflevering van We Need to Talk About Cosby belichten de makers van de documentaireserie Bill Cosby’s groeiende populariteit in de jaren zeventig. Door zijn tv-programma’s met kinderen kreeg de komiek en acteur de status van mentor, opvoeder en morele autoriteit. Maar terwijl ‘America’s Dad’ kinderen op tv op het hart drukte om nee te zeggen tegen drugs, zou hij zelf jonge vrouwen drogeren om hen seksueel te misbruiken. De slachtoffers konden met hun verhaal nergens terecht, want het hele land dacht Cosby te kennen en vertrouwde hem onvoorwaardelijk. Veronica, 22.50 uur (Misdaad, Paul Haggis, 2010) Het echtpaar John en Lara Brennan (Elizabeth Banks en Russell Crowe) wordt overdonderd door de politie, die Lara arresteert op verdenking van moord. John probeert alles om zijn vrouw vrij te krijgen. Niet met een advocaat, maar op basis van de adviezen van een beroemde crimineel (Liam Neeson). De film is bijna een uur onderweg wanneer Lara haar echtgenoot toebijt: ‘Maar je hebt me niet eens gevraagd of ik het heb gedaan!’ Daarmee legt ze de essentie bloot van dit kundig geconstrueerde, niet altijd even geloofwaardige mozaïek. Fox, 23.50 uur (Drama, Danny Boyle en Loveleen Tandan, 2008) Vaste prik waarde in welk televisieseizoen dan ook, deze meeslepende en ontroerende kaskraker/Oscarwinnaar over liefde, lot, hoop en doorzettingsvermogen. Het ongeletterde weeskind Jamal, uit de achterbuurten van Mumbai, stoot door naar de finale van de televisiekennisquiz Who Wants to Be a Millionaire? en wordt gearresteerd door de politie die het zaakje niet vertrouwt. Op het bureau wordt hij aan een verhoor onderworpen. De raamvertelling die daarop volgt, resulteert in virtuoos gefilmde scènes die het weinig hoopvolle bestaan schetsen van kinderen uit sloppenwijken. BBC 2, 00.15 uur (Drama, Laurent Cantet, 2017) Een stel jongeren uit La Ciotat, een ooit welvarende badplaats nabij Marseille, begint aan een schrijfworkshop van de gerenommeerde Parijse auteur Olivia Dejazet (Marina Foïs). Mooi, hoe schrijver en regisseur Cantet en co-scenarist Robin Campillo in L’atelier doen wat ze ook in hun meesterwerk Entre les murs (2008) deden. Schijnbaar achteloos, meanderend van de ene close-up naar de andere, ontstaat een gelaagd groepsportret. De dynamiek tussen Dejazet en haar cursisten – en dan vooral de getalenteerde eenling Antoine (Matthieu Lucci) – blijkt minstens zo spannend als de onderlinge verhouding van de jongeren, terwijl de dialoog, grotendeels geïmproviseerd door de overwegend niet-professionele cast, de meest uiteenlopende onderwerpen aaneen smeedt.||https://www.volkskrant.nl/cultuur-media/de-volkskrant-tv-selectie-voor-dinsdag-23-augustus~bd8b9cd1/
2022-08-22||Bevrijdende zege voor Manchester United en Ten Hag: zonder Ronaldo, met uitblinkende Malacia ||Voor de wedstrijd tegen de aartsrivaal ging er een kleine schok door Old Trafford. Erik ten Hag had besloten om zowel superster Ronaldo als aanvoerder Harry Maguire op de bank te posteren, waar ze gezelschap hadden van de routiniers Luke Shaw en Fred. De Tukker wilde met ‘zijn’ team tegen Liverpool beginnen, dus met al zijn aankopen: Lisandro Martínez, Christian Eriksen en Tyrell Malacia. Voor laatstgenoemde was het de eerste keer dat hij in de basis startte. En hoe! Het was de dood of de gladiolen na de nederlagen tegen Brighton (1-2) en Brentford (4-0). Vers in de herinnering zat nog het pak slaag van 5-0 dat Liverpool afgelopen seizoen op deze plek had uitgedeeld aan United. Maar Ten Hag had geoordeeld dat er een schok nodig was. Een boude beslissing, en dat op een avond waarop de fans buiten het stadion wederom protesteerden tegen de gehate eigenaren, de Glazers. ‘Ze houden onze club gegijzeld,’ zo sprak de 44-jarige fan Gavin Hart, een kok, namens velen. Maar binnen was de sfeer als vanouds, een sfeer van hoop, tegen beter weten in. Voor de wedstrijd werd de van Real Madrid overgekomen Casimero aan het thuispubliek gepresenteerd. Wegens visaproblemen kon de 30-jarige Braziliaan, geïntroduceerd als ‘een van de groten van het moderne voetbal’, nog niet spelen. Bijzonder hartelijk was de ontmoeting tussen de managers, Erik ten Hag en Jürgen Klopp. Dat is wel eens anders geweest in de dagen van Sir Alex Ferguson en Rafael Benítez. Vanaf het begin speelde er een ander Manchester United dan de ploeg die negen dagen geleden op erbarmelijke wijze had verloren in West-Londen. Er werd gejaagd, er werd getackeld en er werd eerder diepte gezocht. Martínez pakte Mo Salah in de openingsfase hard aan. Virgil van Dijk moest al snel ingrijpen toen de herboren Marcus Rashford alleen op de keeper dreigde af te gaan. In de tiende minuut raakte spits Anthony Elanga, vrij voor Alisson Becker, de paal. De 1-0 hing in de lucht en kwam zeven minuten later, toen Malacia een aanval opzette, waarbij Elange collega-aanvaller Jadon Sancho in staat stelde om te scoren. James Milner was woedend op Van Dijk, die slordig verdedigde. Langs de lijn keek Klopp hoofdschuddend toe. Dit was niet het Liverpool dat hij gewend was. Zo slordig, zo lethargisch. In de voorbereiding had het met 4-0 verloren van Manchester United, de eerste wedstrijd van Ten Hag, maar dat was met een veredeld B-team. Liverpool was na gelijke spelen tegen Fulham (2-2) en Crystal Palace (1-1) als nummer vijftien aan het duel begonnen. Grote aankoop Darwin Nunez zat op de tribune wegens de kopstoot die hij bij zijn thuisdebuut had uitgedeeld. De beste kans voor de gasten was een kluchtig moment, kort voor rust. Milner kopte uit een corner richting het doel. In een poging uit te verdedigen schoot aanvoerder Bruno Fernandes tegen de paal. Daarna kwam de bal tegen de schouder van Martínez die op de doellijn opgesteld stond. Na de rust ging Liverpool, dat Sepp van den Berg op de bank had zitten, door waar het gebleven was, maar niets lukte, ook niet de volley van Salah op de rand van de zestien die in de tribunes belandde. Het grote gevaar kwam van de snelle aanvallers van United, die dol zijn op ruimte. In de 53ste minuut speelde de voor Elanga ingevallen Anthony Martial een tegenvallende Van Dijk eenvoudig uit. De Fransman gaf de bal mee aan Rashford die het publiek in vervoering bracht door de 2-0 te maken. Liverpool gaf niet op, maar stuitte op de taaiheid en strijdlust van Martínez, van Malacia en Raphael Varane. Zeven minuten voor het einde wisten de gasten eindelijk een gaatje te vinden, toen United een cornerbal niet weg kreeg. Salah kopte de 2-1 binnen. Zou het dan toch? Ten Hag reageerde door Ronaldo en Donny van de Beek in te brengen. De Portugese grootheid werd met een mengeling van gejuich en boegeroep verwelkomd. Het zou wel eens zijn laatste optreden in The Theatre of Dreams kunnen zijn geweest. Ten Hag en zijn spelers hebben bewezen, met teamgeest, zonder hem te kunnen.||https://www.volkskrant.nl/sport/bevrijdende-zege-voor-manchester-united-en-ten-hag-zonder-ronaldo-met-uitblinkende-malacia~bda4fde0/
2022-08-22||Pakistan is nog niet af van Kapteen Khan. Wat drijft deze cricketlegende?||Een van zijn opzienbarendste verkiezingsredes hield Imran Khan (69) in 2013 vanuit een ziekenhuisbed, met meer dan tien hechtingen in zijn hoofd. Tijdens een campagnebijeenkomst viel hij door een onhandigheid van zijn beveiligingsman van een vorkheftruck. In plaats van op het podium kwam hij 4 meter lager op de grond terecht. Zijn partij Pakistan Justice Partij (PTI) kwam dat jaar in het parlement, in 2018 werd Khan premier. Vier jaar later vult Khans aanhang opnieuw pleinen en straten, nu om te protesteren tegen de regering, die hem in april heeft afgezet. Officieel stuurde het parlement Khan weg met een motie van wantrouwen wegens economisch wanbeleid – Pakistan verzuipt in de buitenlandse schulden en door gierende inflatie komen Pakistanen steeds moeilijker rond. Volgens Khan is zijn val het resultaat van een samenzwering met ‘buitenlandse machten’, lees de Verenigde Staten. Niet dat hij daar bewijs voor heeft, maar anti-Amerikaans gedrag is Khan niet vreemd. Hij haalde de al innige banden met Beijing verder aan om gigantische Chinese investeringen uit te breiden, hij behandelt de Taliban als samenwerkingspartner en hij was bij Vladimir Poetin op bezoek toen de Russische president de invasie van Oekraïne begon. Ook pleziert hij behoudende islamisten met zijn kritiek op het Westen, dat volgens Khan zijn ziel heeft verkocht aan ongebreideld genot. Om zijn volgers op te warmen voor mogelijke vervroegde verkiezingen houdt hij gigantische bijeenkomsten waarbij hij de overheid aanvalt. Tijdens een drukbezochte protestbijeenkomst afgelopen zaterdag sloeg Khan zulke dreigende taal uit tegen politie en rechterlijke macht, dat de autoriteiten hem gaan vervolgen wegens terrorisme. De anti-terreurwetten zijn eerder ook gebruikt tegen andere in ongenade gevallen politici. Protestleider is een nieuwe rol in de verzameling van contrasterende identiteiten die Khans leven kenmerken. Hij was een jongen uit de gegoede middenklasse die opkeek naar alles wat wit en Brits was. Student in Groot-Brittanië – toen Cambridge hem niet wilde ging hij naar Oxford. Werd een vroom moslim met een afkeer van verwesterde Pakistanen, feestvierders zoals Khan zelf in zijn ‘niet bepaald engelachtige’ Britse jaren. Toen maakte hij als playboy met vrienden als Rolling Stones-zanger Mick Jagger Londense clubs onveilig. Nu is hij uitgegroeid tot een conservatieve man die met twee maten meet: Khan vindt het ‘logisch’ dat vrouwen ‘met heel weinig kleren aan’ worden verkracht, maar gezien de reeks affaires, mislukte huwelijken en een enkele #MeToo-beschuldiging is zijn eigen losse moraal geen probleem. Met zoveel tegenstrijdigheden hebben critici die hem van hypocrisie beschuldigen, het heel gemakkelijk. Khan verklaart zijn sterk wisselende denkbeelden en levensstijlen met een postkoloniaal minderwaardigheidscomplex, waar hij als topsporter mee afrekende. Toen hij bedacht dat een mooie bal op het cricketveld geen kwestie van mazzel was, maar de wil van Allah, keerde hij langzaam terug naar de islam van zijn moeder. Als eerste bestuursfunctie mocht hij een gat in een demissionair kabinet vullen als minister van toerisme. Het was 1993, zo’n beetje alle politieke partijen trokken aan de uitzinnig populaire sportman, die met pensioen was gegaan nadat hij als aanvoerder – Kapteen in het Pakistaans – in 1992 voor zijn land een wereldtitel veroverde. Zijn hart lag in die zoekende jaren bij zijn overleden moeder, die hij eerde met de bouw van moderne kankerziekenhuizen. Verder rommelde hij wat aan als cricketcommentator en decaan van een Engelse universiteit waar hij zich nooit vertoonde. In 1996 vond Khan zijn bestemming door een nieuwe politieke partij op te richten. In een interview met The New York Times in 2012 prees hij de toen net opkomende sociale media, waardoor zijn campagneteam zowel de traditionele media als de gevestigde orde – die Pakistaanse politici nodig hebben om een achterban op te bouwen – kon negeren. Door rechtstreeks contact via Twitter bracht hij zoveel mensen op de been dat hij een ‘tsunami’ van verandering voorspelde. Een Pakistaanse populist was geboren. Khan presenteerde zich als de man die zich het lijden van de armen persoonlijk aantrekt, eigenhandig bomen plant tegen klimaatverandering en transparantie inzet tegen corruptie. Nu bivakkeren honderden aanhangers voor zijn huis in Islamabad: ze beloven een nationale opstand te ontketenen als Khan werkelijk wordt gearresteerd. De Kapteen mag dan geen premier meer zijn, de Pakistaanse politiek is nog niet van hem af.||https://www.volkskrant.nl/nieuws-achtergrond/pakistan-is-nog-niet-af-van-kapteen-khan-wat-drijft-deze-cricketlegende~be2e0024/
2022-08-22||Dierenartsen en organisaties doen moreel appèl: ‘Koop geen hond met platte snuit’||‘Hij heeft de wondermooie snoet van zijn vader en is nu al de grootste knuffelbeer’, prijst een Belgische verkoper op de Nederlandse website puppyplaats.nl een ‘prachtige honey pied Franse bulldog’ aan. Voor 2.000 euro af te halen in een dorpje aan de Noord-Brabantse kant van de grens. Het beest heeft ‘mooie neusgaten’, schrijft de fokker, ‘niet onbelangrijk voor hun ademhaling’. Kelly Kessen, dierenarts en medewerker van dierenrechtenorganisatie Dier en Recht, is sceptisch over de advertentie. ‘De neusgaten zijn volledig afgesloten en de snuit is veel te kort. Vreemd om dan te beweren dat de pup gezond is.’ De advertentie is een voorbeeld uit het ruime aanbod op internetsites waarbij kortsnuitige honden worden verhandeld, vooral via Marktplaats en besloten Facebookgroepen. Sinds het fokverbod van 2014 mogen in Nederland geen gezelschapsdieren meer worden gefokt op een manier die het welzijn van het beest schaadt. Bij dieren met een te korte snuit is dat wel het geval, stelt Kessen. ‘Omdat de slijmvliezen voor hun luchtpijp zitten kunnen ze moeilijk ademen.’ Brits onderzoek laat zien hoe kortsnuitige honden ook problemen hebben met andere andere lichaamsfuncties, zoals knipperen met de ogen. ‘We zien dat het fokverbod onvoldoende helpt’, zegt Kessen. ‘Mensen importeren op grote schaal hondjes met een te korte snuit uit het buitenland en er is in Nederland ook heel wat illegale fok.’ Het is wachten op een importverbod. ‘Aangezien dat nog even duurt, doen we nu een beroep op de consument.’ Die consument wijzen ze ook op de ‘torenhoge medische kosten’ van zo’n Franse bulldog of mopshond. Los van de aanschafprijs, die tussen de 1.500 en 2.500 euro ligt, gaat het om operaties aan de luchtwegen, het wegsnijden van slijmvliezen en behandelen van het gebit. ‘Ik heb vijftien jaar in de praktijk gewerkt: eigenaren schrikken vaak van die kosten’, zegt Kessen. Bij mopshondenvereniging Commedia kennen ze de kritiek. Bestuurslid Jan Grit vindt dat de onderzoeken waarop het Nederlandse fokverbod is gebaseerd niet deugen. ‘Er is geen directe relatie aangetoond tussen ademhalingsproblemen en de lengte van de snuit, het is hooguit een risicofactor.’ De fokkers van Commedia letten daarom vooral op de ademhaling. ‘Het is mogelijk om gezonde honden te fokken als ze op hun ademhaling worden getest.’ Volgens Grit heeft het fokverbod een averechts effect. ‘In Nederland gefokte honden zijn gezond, maar door de strenge regels komen ze nu met vrachtwagens vol uit Oost-Europa. Die honden zijn aanmerkelijk ongezonder, doordat daar geen controle op is.’||https://www.volkskrant.nl/nieuws-achtergrond/dierenartsen-en-organisaties-doen-moreel-appel-koop-geen-hond-met-platte-snuit~b3078fe0/
2022-08-22||Een deel van de Nederlanders wacht een ongekend zware winter, de regering accepteert dit gelaten||Jarenlang wist de Nederlandse politiek te steggelen over marginale veranderingen in koopkrachtplaatjes – een half procent meer of minder was al aanleiding tot ophef en debat. Maar nu Nederlanders een historisch dramatische inkomensval van bijna 7 procent te wachten staat, wordt dat door de regering bijna gelaten geaccepteerd. ‘Echt zware cijfers’, ‘nog erger dan we dachten’, en ‘iets wat niet bij Nederland past’, klonk het uit de monden van verschillende ministers. Dat de kabinetsleden vervolgens in één adem lieten weten dat het ‘praktisch gezien erg moeilijk’ wordt om nog iets te doen, is dan ook bijzonder teleurstellend. Dat het kabinet al een paar miljard heeft uitgetrokken om de eerste klappen op te vangen, is geen excuus. Een paar miljoen Nederlanders gaan een financieel zware winter tegemoet. Zo’n 1,3 miljoen van hen leven volgens de ramingen van het Centraal Planbureau straks onder de armoedegrens. Natuurlijk is de koopkracht niet heilig. We hebben decennia op te grote voet geleefd, en een correctie is onvermijdelijk. De oorlog van Rusland tegen Oekraïne en alle inflatoire gevolgen van dien lijken de schok te zijn die ons terugzet op een nieuw evenwichtsniveau. Het rijke Westen zal aan minder rijkdom moeten wennen. Die terugval is niet voor iedereen te compenseren en dat moet ook niet worden geprobeerd, zeker niet als de lasten terechtkomen op de schouders van de komende generaties. Maar dit macro-economische gegeven mag niet leiden tot politieke apathie. Bestuurders zijn er om op gebeurtenissen te reageren (als anticiperen te veel gevraagd is). Want nogmaals: dit is historisch. Het koopkrachtverlies gaat over veel meer dan koopkracht alleen. Mensen zullen het koud krijgen, honger krijgen, dakloos worden. Gezinnen komen onder spanning te staan, rekeningen worden niet meer betaald, kinderen zullen rillend hun huiswerk maken. Het is de vraag hoe deze huiselijke problemen zich sociaal gaan vertalen. De Gele Hesjes gingen in Frankrijk de straat al op toen de benzine een paar cent duurder werd gemaakt. Het koopkrachtverlies is ongelijk verdeeld. Lang niet iedereen wordt door de hogere energieprijzen even hard getroffen. Niet alleen de besteedbare inkomens verschillen, ook energieverbruik en energiecontracten variëren zo sterk dat generieke compensatie zoals het verlagen van energiebelasting te vaak terecht komt bij degenen die het niet (hard) nodig hebben. Individueel maatwerk is echter te complex, zeker voor de onderbezette en overvraagde Belastingdienst. De maatregelen zullen op specifieke groepen gericht moeten zijn. Een voorzet daarvoor werd vorig jaar gegeven door TNO, dat de energiearmoede in Nederland in kaart bracht aan de hand van de inkomens en de energielabels van de woningen waarin Nederlanders wonen. Misschien dat er voor de energierekening van huurders van slecht geïsoleerde woningen – waar zij zelf geen verantwoordelijkheid voor dragen – een winter lang een maximumprijs ingesteld kan worden? Of hun huur een winter lang gehalveerd, zodat de verhuurders geprikkeld worden iets aan de isolatie van de woning te doen? Frankrijk kan als voorbeeld dienen, waar president Emmanuel Macron al ingrijpende maatregelen heeft genomen. Een deel van de Nederlanders staat een ongekend zware tijd te wachten. Dit is een probleem dat nu eens niet op de lange baan geschoven kan worden.||https://www.volkskrant.nl/columns-opinie/een-deel-van-de-nederlanders-wacht-een-ongekend-zware-winter-de-regering-accepteert-dit-gelaten~b09b4b12/
2022-08-22||Activisme van Ben & Jerry’s sneuvelt in rechtszaak tegen moederbedrijf Unilever||Van campagnes voor vluchtelingen tot Black Lives Matter en het homohuwelijk. Als het aan Ben Cohen en Jerry Greenfield ligt, staat het in 1978 door hen opgerichte ijsmerk Ben & Jerry’s vooral in dienst van de maatschappij. IJssmaken als Chunky Monkey en Netflix & Chill’d verkopen in bezette Palestijnse gebieden? Dat past niet bij die idealen. Een jaar geleden besloot het bestuur dan ook de verkooplicenties in Israël niet te verlengen. Ben & Jerry’s is sinds 2000 onderdeel van Unilever en had bij de overname veel autonomie bedongen, zeker als het aankomt op de integriteit en sociale missie van het bedrijf. Toch vond Unilever – dat zwaar onder vuur kwam te liggen als gevolg van de stap van het dochterbedrijf – een manier om het besluit te omzeilen. Het verkocht de Israëlische tak in zijn geheel aan American Quality Products van zakenman Avi Zinger, die het ijs in de bezette gebieden wél aan de man brengt. Ben & Jerry’s sleepte Unilever voor de rechter wegens woordbreuk, maar de uitspraak viel maandag uit in het voordeel van het moederbedrijf. ‘Wij zijn Ben & Jerry. Mannen van ijs, mannen van principes’, schreven de oprichters van ’s werelds bekendste ijsmerk vorig jaar in een opiniestuk in The New York Times, waarin ze de terugtrekking uit de bezette Westelijke Jordaanoever en Jeruzalem verdedigden. Cohen en Greenfield, zelf ‘trotse Joden’, benadrukten dat het besluit niet antisemitisch is, ‘maar we staan niet achter de bezetting van Palestijns gebied’. Daarmee was de kous af voor Cohen en Greenfield. Ook Unilever hield zich, ondanks grote woede onder Israëliërs en politici, in eerste instantie afzijdig. Dat veranderde toen Amerikaanse staatspensioenfondsen hun aandelen in Unilever gingen afstoten. Door speciale wetgeving tegen het boycotten van Israël wilden de staten niet langer een aandeel hebben in Ben & Jerry’s. Deze ‘boycot op de boycot’ zou Unilever naar verluidt zeker een half miljard euro kosten. Met de verkoop van de Israëlische tak zou dat probleem zijn opgelost. Daardoor kon Zinger de naam Ben & Jerry’s weer terugbrengen in de Israëlische schappen, zij het in het Hebreeuws en Arabisch. Maar Ben & Jerry’s hield voet bij stuk. De verkoop ‘strookt niet met de waarden en schaadt de integriteit van het merk’, liet het bestuur weten. Met vijf tegen twee stemden de leden voor de stap naar de rechter (de twee tegenstemmen waren afkomstig van de leden die door Unilever zijn benoemd). Dat werd het bestuur niet in dank afgenomen. Unilever kan de bestuursleden niet ontslaan, maar hun salarissen zijn bevroren. Mogelijk wilde Unilever daarmee ook de geplande onderhandelingen naar zich toe trekken. Dat mocht niet baten: een poging om de zaak te schikken liep op niks uit. De rechtbank in New York sprak zich maandag uit over de vraag of Unilever de overeenkomst met Ben & Jerry’s heeft geschonden en of de verkoop moet worden teruggedraaid. Het antwoord: nee. Volgens de rechter zijn de beweringen van Ben & Jerry’s ‘te speculatief’, en is niet aangetoond dat het ijsmerk onherstelbare schade zou lijden als de door Unilever gemaakte deal gewoon doorgaat. De unieke positie van het ijsmerk speelde een belangrijke rol in de zaak, vertelt Manuel Lokin, advocaat en hoogleraar ondernemingsrecht aan de Universiteit Utrecht. ‘De overname-overeenkomst is uitzonderlijk. In de eerste plaats vanwege het onafhankelijke bestuur, waarin het merendeel van de leden niet door Unilever wordt benoemd. Daarnaast is ook vastgelegd dat het bestuur beslist over de sociale missie en integriteit van het merk.’ Alles wat betrekking heeft op die sociale missie gaat daardoor buiten het moederbedrijf om. Unilever gaat over operationele en financiële zaken. Maar, legt Lokin uit, ‘er staat niet zwart op wit dat Unilever onderdelen mag verkopen.’ Tijdens de rechtszaak beweerde de advocaat van Unilever dat het onafhankelijke bestuur helemaal niet de bevoegdheid zou hebben gekregen om Unilever aan te klagen. Dus eigenlijk kan de rechtszaak niet gevoerd worden. Bovendien zou de verkoop van de Israëlische tak een operationele beslissing zijn. Ben & Jerry’s benadrukte tijdens de zitting juist de autonomie van het bestuur. De uitspraak zal beide partijen genoeg stof tot nadenken geven. Activistische standpunten genoeg van het ijsmerk, maar bij de eerste echte test faalt de bijzondere overnameconstructie. Ook het vooruitstrevende imago van Unilever zal een deukje oplopen, verwacht Lokin. Het bedrijf, dat zich graag als vooruitstrevend profileert, trapt nu op de rem.||https://www.volkskrant.nl/economie/activisme-van-ben-jerry-s-sneuvelt-in-rechtszaak-tegen-moederbedrijf-unilever~b52588f0/
2022-08-22||Zeg anders gewoon je onderbroekenabonnement op||Grofweg bestaat mijn leven uit twee delen: er is de bijna 37 jaar dat ik nog nooit van het begrip ‘latte-factor’ had gehoord, en de periode erna, die nu een paar dagen duurt. Zaterdag verscheen op de NOS-site een reeks besparingstips onder de kop ‘Het leven wordt duurder, de armoede neemt toe’. Het woord ‘latte-factor’ verwijst naar het fenomeen dat je een hoop geld kunt besparen als je gewoon elke dag een bak goedkope filterkoffie drinkt, in plaats van voortdurend dure afhaalkoffies te halen. Volgens Google ontspringt dit treurige neologisme in het tweestromenland tussen mensen die heel graag rijk willen worden en daarvoor dure boeken vol besparingstips kopen en mensen die al rijk zijn en nog wat rijker worden door anderen besparingstips aan te smeren. Om precies te zijn: in het hoofd van financieel expert en schrijver David Bach (oprichter van FinishRich.com). De besparingstips waarmee de NOS kwam aankakken, liepen nogal uiteen, van het voor de hand liggende ‘kliekjes in plaats van bestellen’, tot het zonderlinge ‘blijf op de snelweg achter een vrachtwagen rijden’ en het goed verzonnen ‘zeg je vergeten onderbroekenabonnement op’. In het gebruik van Bachs term ‘latte-factor’ komt het wijdverbreide misverstand dat rijkdom een keuze is (en armoede dus ook) frontaal in botsing met de realiteit die het CPB vorige week presenteerde met grafieken en voorspellingen waar niemand vrolijk van werd. De grootste naoorlogse koopkrachtkrimp, in een land waar momenteel al een miljoen mensen onder de armoedegrens leven. Ik herinnerde me de reportage die Nieuwsuur vorig jaar maakte over enkele van de 200 duizend werkende armen in Nederland. Mensen die meer dan veertig uur per week werken, alle soorten werk aannemen, moeders die schotsspringen van tijdelijk dienstverband naar flexcontract en, eenmaal thuis, moeten kiezen welk kind wél naar een sportclub kan en welke niet. Je zou zeggen: waarom zeggen die mensen niet gewoon hun onderbroekenabonnement op? Zijn ze ineens uit de zorgen. Maar ja, hoe gaat dat, je hebt een abonnement, en je zegt het altijd nét te laat op en dan zit je er weer drie jaar aan vast en ondertussen blijven de onderbroeken maar komen, meer onderbroeken dan je ooit zult kunnen bevuilen, en daar dobber je dan, onder het bestaansminimum, op een zee van schoon ondergoed. Ook op latte-factor-zaterdag publiceerde deze krant het jaarlijkse onderzoek naar topinkomens. En hoewel voortdurend overal wordt benadrukt dat het financiële slechtnieuwsgesprek van vorige week iederéén in Nederland betrof, is dat natuurlijk niet waar. De meeste topbestuurders kunnen gerust nog een tijdje uit de slipstream van grote vrachtwagens blijven; de loonkloof verdiept zich sneller dan dat tienduizend abonnees hem met overbodige onderbroeken kunnen vullen. Fundamentele keuzes, zoals het ontzien van winsten en vermogens in de belastingwetgeving van dit kabinet, keuzes ten faveure van hen die al zo’n groot deel van de koek naar zich toe hebben getrokken, worden vakkundig aan het zicht onttrokken door zorgelijke gezichten, door een mist van gewichtloze begrippen als ‘erkennen’ en ‘instrumenten’ en ‘schrijnend’. De woorden van medeleven en begrip zijn als vanouds ruim voorhanden voor de groeiende groep mensen voor wie de energierekening een niet te nemen horde is of wordt, maar de ruimhartigheid in daden stroomt vooralsnog vrijelijk de andere richting op, grotehoopwaarts.||https://www.volkskrant.nl/columns-opinie/zeg-anders-gewoon-je-onderbroekenabonnement-op~b4405122a/
2022-08-22||NS-personeel gaat vanaf woensdag staken: krijgen ze daarmee de baas op de knieën?||In mei begonnen de cao-onderhandelingen voor de Nederlandse Spoorwegen (NS). De vier spoorvakbonden probeerden met de directie afspraken te maken over de lonen en arbeidsomstandigheden voor circa 19 duizend NS-medewerkers. Die klagen al langer over de werkdruk: veel treinmedewerkers hebben onregelmatige werktijden en draaien lange diensten. Tel daar het personeelstekort bij op – de NS zoekt nog 1.100 mensen– en de werkdruk neemt alleen maar verder toe. Vakbonden verschenen met geslepen messen aan de onderhandelingstafel. Ze eisen een betere werk-privébalans. Bovendien willen ze dat medewerkers meer betaald krijgen. Gezien de torenhoge inflatie, die dit jaar waarschijnlijk op 9,9 procent uitkomt, willen de bonden dat personeel gecompenseerd wordt voor de inflatie. Daar bovenop willen ze een loonsverhoging van zo’n 3 procent. Dat komt bij elkaar uit op zo’n 100 euro meer loon per maand. Aangezien de NS-directie daar niet voor te porren is, worden nu acties voorbereid. Dat valt mee. Beginnende treinmedewerkers verdienen tussen de 1.600 en 2.500 euro bruto per maand. Conducteurs en machinisten met meer ervaring kunnen doorgroeien naar respectievelijk 3.200 en 3.500 euro bruto per maand. Daar komt nog een onregelmatigheidstoeslag van gemiddeld 600 euro bovenop. FNV-onderhandelaar Huub van den Dungen noemt dat ‘geen slecht salaris’. Maar daartegenover staan de onregelmatige werktijden. ‘De meeste medewerkers moeten twee van de drie weekenden werken. Doordeweeks is het niet veel beter: ze kunnen vier uur ’s ochtends beginnen, of pas diep in de nacht uitklokken.’ De salarissen moeten daarom omhoog, vindt de vakbondsman, om te voorkomen dat de NS ‘wegzakt uit de middenmoot’. In deze historisch krappe arbeidsmarkt, voor elke honderd werklozen staan maar liefst 143 vacatures uit, zijn er immers genoeg andere banen die beter betalen, meent Van den Dungen. ‘In de transportsector hebben ze vergelijkbare werktijden maar een hoger salaris. Ook in de industrie, bouw en metaal kun je voor een aantrekkelijk salaris werken. Je hebt leukere werktijden en bent meestal in het weekend vrij. Dat kun je bij de NS wel vergeten.’ De NS houdt de kaken stijf op elkaar – ‘wij voeren geen onderhandelingen via de krant’ –maar de FNV is loslippiger. De meeste weerstand bestaat tegen de automatische prijscompensatie. De bonden willen dat de salarissen voortaan meestijgen met de inflatie. Mochten prijzen volgend jaar met bijvoorbeeld 5 procent stijgen, dan gaan lonen ook automatisch met 5 procent omhoog. Het is de vraag of dit een reëel voorstel is, of slechts een onderhandelingstactiek van de bonden. NS-medewerkers zijn namelijk vooral gebrand op werkdrukverlaging. De vakbonden stellen ook voor om het aantal weekenddiensten omlaag te schroeven. Ook willen ze afspraken maken over het terugdringen van het personeelstekort. Hierbij zit volgens de FNV eveneens weinig schot in de zaak. Vanaf woensdag begint de zogenoemde estafettestaking. Dat betekent dat NS-medewerkers om de beurt het werk neerleggen. Woensdag beginnen medewerkers in de regio noord, daaronder vallen de stations Groningen, Leeuwarden, Zwolle en Lelystad. Daarna volgens acties op vrijdag (regio Rotterdam en Den Haag). Maandag 29 augustus (Amsterdam, Haarlem, internationale treinen), dinsdag 30 augustus (Utrecht), en woensdag 31 augustus (stations in Overijssel, Gelderland, Brabant en Limburg). Hoewel de stakingen verdeeld zijn over vijf regio’s, is het aannemelijk dat de gevolgen ervan in het hele land voelbaar zijn. Zo rijdt de intercity Alkmaar-Maastricht door meerdere regio’s: zo’n verbinding overeind houden is een logistieke nachtmerrie. Op dinsdag 30 augustus ligt sowieso een groot deel van het treinverkeer plat, aangezien station Utrecht Centraal het belangrijkste spoorwegknooppunt is. Als de NS-directie ondanks de acties niet met een beter voorstel komt, dan dreigt een landelijke staking. Die zal begin september volgen. Op papier ziet het er niet direct rooskleurig uit, zegt historicus Sjaak van der Velden, verbonden aan het Internationaal Instituut voor Sociale Geschiedenis (IISG). Hij onderzocht de effectiviteit van Nederlandse stakingen tussen 1945 en 1995. Daaruit blijkt dat bijna 59 procent van alle acties ‘enig positief effect’ had. Maar bij stakingen in de (semi-)publieke sector, waar de NS onder valt, is dat een ander verhaal. ‘Die krijgen nog minder snel de eisen ingewilligd. Zo'n NS-directie heeft vaak een veel langere adem dan een particulier bedrijf dat winst moet maken. En op de achtergrond speelt mee dat de NS in handen is van de staat. Daar leeft het sentiment: we gaan ons niet laten dicteren door werknemers.’ Toch kan een staking in de publieke sector wel degelijk nut hebben. Je hebt volgens Van der Velden wel een lange adem en grote achterban nodig. Wat dat betreft mogen de spoorvakbonden niet klagen: van de bijna 20 duizend medewerkers is ruim de helft aangesloten bij een vakbond. Onder machinisten en conducteurs is dat percentage nog hoger, zo’n 70 procent. In de afgelopen tien jaar staakte het NS-personeel drie keer eerder, zegt FNV’er Van den Dungen: in 2017 en 2019 werd gestaakt tegen een verhoging van de pensioenleeftijd, in 2021 alleen door stationspersoneel. Na al deze stakingen bereikten de vakbonden een akkoord. Een krappe arbeidsmarkt, hoge inflatie: genoeg reden om meer loon te eisen. Ook het kabinet en de rekenmeesters van De Nederlandsche Bank en het Centraal Planbureau vinden dat de lonen kunnen stijgen. Toch nemen de salarissen maar mondjesmaat toe. In de nieuwste cao’s wordt een loonsverhoging van zo'n 3,5 procent afgesproken. Maar wie die salarisstijging corrigeert voor inflatie, ziet dat werknemers juist ruim 6 procent minder gaan verdienen. Toch zijn er in andere sectoren geen stakingen op handen, laten vakbonden FNV en CNV desgevraagd weten. Deels komt dat door de overlegcultuur: een staking wordt beschouwd als het uiterste wapen. Ook de afbrokkelende vakbondsmacht speelt een rol. NS-medewerkers mogen zich goed georganiseerd hebben, in de rest van de samenleving valt dat vies tegen. Van alle Nederlandse werknemers is nog geen 20 procent vakbondslid. Stakingen zijn in de meeste sectoren daarom vooralsnog ondenkbaar. Werknemers die hun arbeidsomstandigheden willen verbeteren, doen dat op een andere manier: met hun voeten. Voor treinconducteurs of machinisten is het jobhoppen niet zo’n reële optie: de NS heeft op het Nederlands spoor praktisch een monopolie.||https://www.volkskrant.nl/nieuws-achtergrond/ns-personeel-gaat-vanaf-woensdag-staken-krijgen-ze-daarmee-de-baas-op-de-knieen~bb6149e1/
2022-08-22||Peperdure avatar van Zuckerberg in nieuwe 3D-wereld met hoongelach onthaald||‘Ik weet niet waarom iedereen aan het lachen is om Facebook, maar dit is de perfecte afbeelding van Mark Zuckerberg’, postte iemand op sociale media. En een ander: ‘Ziet er fantastisch uit!’ Het regende afgelopen weekend beledigingen in de vorm van complimenten, wat nooit een goed teken is. Anderen houden het op regelrecht cynisme. ‘Het is echt een raadsel dat Meta vorig jaar meer dan 10 miljard dollar aan virtual reality heeft uitgegeven en dat de graphics in zijn vlaggenschip-app er nog steeds slechter uitzien dan een Wii-game uit 2008’, zo luidt het commentaar van New York Times-columnist Kevin Roose. Aanleiding voor dit alles is een update van Meta-baas Zuckerberg over Horizon Worlds. Dit is de 3D-wereld waar Facebooks moederbedrijf miljarden voor vrijmaakt en waar het concern hoge verwachtingen van heeft. Het is Meta’s eigen interpretatie van de zogenoemde metaverse, dat de opvolger van het huidige platte internet moet zijn. Horizon Worlds is nog niet in Nederland beschikbaar, maar sinds vorige week wel in Frankrijk en Spanje. Dit heugelijke nieuws vierde Zuckerberg met een afbeelding van zichzelf. Of liever: van zijn digitale evenknie. Zuckerbergs enthousiasme werd niet gedeeld omdat iedereen zich verbaast over de platte en knullige graphics, die inderdaad minimaal vijftien jaar oud lijken te zijn. De hilariteit kan niet los worden gezien van de internetgrappen die al vele jaren over Zuckerberg en zijn wat wezenloze uitstraling worden gemaakt. De steenrijke topman is geen mens, zo is de boodschap van de grappenmakers. Afgelopen mei was het ook weer raak, toen Zuckerberg een selfie postte van hem met zijn Metaverse-team. De afbeelding werd een bron voor een nieuwe serie grappen en bewerkingen. Inmiddels heeft Zuckerberg op alle ophef gereageerd. ‘Ja, ik weet dat de foto die ik eerder postte nogal basaal was. Hij was nogal snel genomen om een lancering te vieren’, zo luidt zijn verweer op Instagram. Hij belooft dat de graphics in zijn 3D-wereld in rap tempo beter zullen worden. Om de daad bij het woord te voegen laat hij een nieuwe versie van zichzelf zien, die er heel wat minder hologig uitziet.||https://www.volkskrant.nl/nieuws-achtergrond/peperdure-avatar-van-zuckerberg-in-nieuwe-3d-wereld-met-hoongelach-onthaald~b8afaf8d/
2022-08-22||Het weerbericht voor dinsdag 23 augustus: warm zomerweer||Het is deze week volop zomer met veel zon en hoge temperaturen. De heetste dagen worden woensdag en vooral donderdag. In het binnenland komen de maxima dan uit op 30 tot 32 graden. Dinsdag start nog met veel bewolking en hier en daar een lichte bui. De buienkans is in de noordelijke helft van het land wat groter dan in de zuidelijke helft. Op verreweg de meeste plaatsen blijft het echter droog en in de middag breekt steeds beter de zon door. In de avond en nacht naar woensdag zijn er brede opklaringen. Het koelt af naar een graad of 17. Woensdag wordt het 26 graden op de Waddeneilanden tot 31 graden in het oosten van het land. Het weerbeeld bestaat uit veel zonneschijn en slechts enkele wolken. De zon schijnt tijdens de eerste helft van de middag met UV-Index 5 of 6. Voor wie langere tijd van de zon gaat genieten is het gebruik van zonnebrandcrème geen overbodige luxe. Donderdag komt het kwik met 27 graden op Texel tot 32 graden in het zuiden en oosten nog iets hoger uit. Het weerbeeld bestaat opnieuw uit veel zon en enkele wolken. Vanaf vrijdag draait de wind van het zuiden naar het noorden en dat betekent dat koelere lucht de hitte van de voorgaande dagen komt verdrijven. Hierbij stijgt ook de buienkans.||https://www.volkskrant.nl/nieuws-achtergrond/het-weerbericht-voor-dinsdag-23-augustus-warm-zomerweer~b91feb312/
2022-08-22||Het voortgezet onderwijs zoekt vooral docenten Nederlands en wiskunde||Voor die vakken zullen in 2025 meer dan 5.000 vacatures zijn, wijzen prognoses van Centerdata uit 2021 uit. Naar verwachting zal er voor wiskunde 506 fte onvervuld blijven, voor Nederlands 441 fte. Relatief gezien wordt het grootste tekort voorspeld bij de kleinere vakken Duits en de klassieke talen, tussen de 9 en 10 procent van de totale werkgelegenheid. Ook voor Frans, natuurkunde en scheikunde is de voorspelling dat het tekort oploopt. Overal in het land kampen basisscholen met lerarentekort, maar de problemen zijn het grootste in de grote steden Amsterdam, Rotterdam, Den Haag, Utrecht en Almere. Gemiddeld gaat het daar om 14 procent van de totale werkgelegenheid die onvervuld blijft, wijst het meest recente onderzoek van Centerdata van oktober 2021 uit. Twee scholen in Den Haag moesten afgelopen week besluiten om enkele klassen nog maar vier dagen per week les te geven. In het hele land is een tekort van 9.100 fulltime leerkrachten. Een groot deel daarvan is niet terug te zien in het aantal openstaande vacatures, maar wordt opgevuld door schoolleiders, uitzendkrachten of onbevoegden voor de klas te zetten. Afgestudeerden van Pabo kunnen het gat de komende jaren niet dichten. Wel wordt voor de komende jaren een lichte stijging van het aantal afgestudeerden voorspeld. In 2021 stroomden 3.820 afgestudeerden de arbeidsmarkt op, in 2024 is de verwachting dat het er 4.313 zullen zijn. In het verleden is gebleken dat 92 procent van de afgestudeerden ook daadwerkelijk in het primair onderwijs aan de slag ging.||https://www.volkskrant.nl/nieuws-achtergrond/het-voortgezet-onderwijs-zoekt-vooral-docenten-nederlands-en-wiskunde~beb7937c/
2022-08-22||Ondanks festivalsfeer in München bij mega-EK zijn er wel twijfels over het vervolg||‘Overweldigd’, was Marion Schöne, directeur van het multisport-EK in München. De organisatie van de negen verschillende toernooien had gehoopt op één miljoen bezoekers en dat aantal werd al voor het slotweekend ruim overschreden. Vanuit het oogpunt van Schöne was ‘Munich 2022’ een doorslaand succes. En wie anderhalve week door de Beierse hoofdstad rondliep, kon er niet omheen dat de sfeer er goed in zat, zeker op de locaties in het centrum van de stad en op het Olympiapark. Op het park dat vijftig jaar geleden het decor voor de Olympische Spelen was, hing voortdurend een vrolijke festivalsfeer. Dat was ook de intentie: met muziekoptredens werden ook niet-sportliefhebbers gelokt. Bij het beachvolleybal op de Königsplatz, pal naast de beroemde musea Glyptothek en Alte Pinakothek, draaiden de dj’s plaatjes tussen de spelmomenten in en jutten het publiek op. Alsof ze erop geoefend hadden reageerden de toeschouwers terstond als er ‘clap your hands’ klonk en klapten perfect synchroon mee met de muziek. Beachvolleyballer Robert Meeuwsen, die met zijn partner Alexander Brouwer sneuvelde in de achtste finale, was vol lof over de EK’s in München. Gebruikmakend van de elektrische deelsteps in de stad zagen ze ook andere sporten, zoals de marathon die op het voorname Odeonsplatz finishte. ‘En we hebben ook meerdere medailleceremonies meegemaakt als we op ons stepje voorbijkwamen. En dan zitten er hier 5.000 man in het stadion. Dat vind ik echt geweldig.’ Voor een relatief kleine sport als beachvolleybal was de Nederlandse pers nu in groteren getale aanwezig dan normaal. Niet onbelangrijk, vindt Meeuwsen. ‘Het feit dat jullie hier nu allemaal staan en de rest van het jaar niet, zegt natuurlijk ook wel wat.’ In het atletiekstadion wisselde de publieke belangstelling sterk per dag. Het Olympiastadion, dat ruimte biedt aan zo’n 70.000 mensen, was nooit uitverkocht, maar met 40.000 toeschouwers op de populairste dagen toch goed gevuld. Ter vergelijking: bij de WK in Eugene vorige maand, ‘de atletiekstad van de VS’, was er plek voor 15.000 atletiekfans, maar die waren er nooit. In München waren de thuisfans kieskeurig. Ze wisten precies op welke momenten hun landgenoten kansen hadden. Dat waren de dagen dat de atletiektribunes trilden onder het gejuich van de Duitse fans. Zij brulden onder anderen Konstanze Klosterhalfen naar de zege op de 5.000 meter en zagen Gina Lückenkemper zich naar de titel op de 100 meter werpen. En toch ontbrak het bij sommige sporten aan urgentie. Juist omdat de EK in de pas moet lopen met andere sporten, kwamen de kampioenschappen voor sommige sporters op een wat wonderlijk tijdstip. Zo rijden de mountainbikers volgende week al hun WK en was Ellen van Dijk na haar zilveren tijdrit meer bezig met de wereldkampioenschappen die september in Australië zijn dan met haar nederlaag. Ongelukkig was ook de timing voor de roeiers. Zij zijn gewend aan een Europese titelstrijd in het voorjaar. Dat het nu pas in augustus was, maakte het vanuit trainingsperspectief onmogelijk om er in de beste vorm aan te treden. Die wordt door bondscoach Eelco Meenhorst bewaard voor de WK in september en dus liet hij zijn pupillen door trainen bij de EK. De Nederlandse roeiers zagen de Europese titelstrijd als een tussenstop op hun reis naar het hooggelegen Oostenrijkse Obertraun, waar ze zich voorbereiden op de WK. Zij kregen op de roeibaan in Oberschleißheim bovendien maar weinig mee van het feestgedruis in de Münchener binnenstad en in het Olympiapark. De problemen die komen kijken bij het samenbrengen van verschillende sporten, met elk hun eigen planningen en eisen, waren al bekend. Nadat in 2018 zeven Europese sportbonden voor het eerste de handen ineen hadden geslagen voor de EK in Glasgow, en het atletiektoernooi in Berlijn, werd de puzzel voor 2022 direct ingewikkeld. Zwemmen stapte eruit omdat de voorzieningen in Duitsland onvoldoende zouden zijn en organiseerde afgelopen tien dagen een eigen EK in Rome. Hoe het er over vier jaar uitziet is ongewis. Er is nog geen gaststad bepaald en de Europese atletiekbond kondigde in juni aan om op eigen houtje verder te gaan en in 2026 in Boedapest of Birmingham de titels te betwisten. Dat zou een flinke tegenvaller zijn, want atletiek geldt als een van de belangrijkste pijlers van het evenement. In München maakte Dobromir Karamarinov, de voorzitter van European Athletics, lichtjes terugtrekkende bewegingen. Volgens hem was de beslissing om alleen verder te gaan nog niet definitief. ‘We ondersteunen het multisportconcept en staan er positief tegenover’, zei hij vorige week. ‘We zullen alles nauwkeurig evalueren, maar ik denk wel dat we veranderingen moeten doorvoeren.’||https://www.volkskrant.nl/sport/ondanks-festivalsfeer-in-munchen-bij-mega-ek-zijn-er-wel-twijfels-over-het-vervolg~beb0eff7/
2022-08-22||Posterkoning populariseerde beeldende kunst met betaalbare afbeeldingen||Het leven van Engel Verkerke, dat op 28 juli eindigde, leest als een geschiedenisles. ‘En zijn werk is geschiedschrijving in beeld’, zegt Rien Heijting, een vroegere werknemer van Verkerke. Leven en werk komen samen in een affiche waarop een non haar borst ontbloot. Daarmee maakt ze een afbeelding zichtbaar van de revolutionair Che Guevara. De affiche is in veelvoud te zien op de tentoonstelling De Grote Versierder, die het Design Museum in Den Bosch tot eind september wijdt aan het imperium dat Verkerke in de vorige eeuw opbouwde. De posterkoning, zoals hij werd genoemd, was op 11 juni nog aanwezig bij de opening en voelde zich volgens Heijting zeer vereerd. Alsof hij eindelijk officiële erkenning kreeg voor zijn werk. Niemand heeft dan ook zoveel betekend voor de verspreiding van beeldende kunst als Engel Verkerke. In een video vertelt hij over zijn ontdekking van Che Guevara. Eigenlijk was Verkerke op zoek naar een treffende afbeelding van de Cubaanse communist Fidel Castro, destijds een romantische held. Opeens stuitte hij op de uitdagende kop van Che, een wapenbroeder van Castro. Dat leek Verkerke een nog veel romantischer held. En zo kon het gebeuren dat een Zuid-Amerikaanse revolutionair aan vier punaises hing in Nederlandse nieuwbouw. Door diezelfde kop vervolgens te projecteren op een blote nonnenborst voegde Verkerke een provocatieve dimensie toe aan de foto van Albert Korda. Het zal hem zelf veel plezier hebben gedaan en hij werd er nog eens miljonair mee ook. Engel Verkerke, opgegroeid in een gereformeerd arbeidersgezin, raakte zelf ook op jonge leeftijd in de ban van revolutionair elan. Na de Tweede Wereldoorlog werd hij redacteur van De Waarheid, het dagblad van de communistische partij. Maar zijn idealen werden wreed verstoord door de bloedige onderdrukking van een anticommunistische opstand in Hongarije. Een jaar later al bleek Verkerke meer aanleg te hebben voor de commercie dan voor het communisme. Als vertegenwoordiger in schoolartikelen werd hem vaak gevraagd naar leuke wandversieringen. Het was een gat in de markt dat hij zelf ging vullen. Onder de firmanaam Verkerke Reprodukties verkocht hij zijn eerste wandversiering, een pentekening van een galopperend paard. In de decennia daarop namen zijn reproducties een hoge vlucht. Hij legde persoonlijk contact met kunstenaars als Appel en Picasso om hun werk te populariseren met betaalbare afbeeldingen. Vervolgens werd de jeugd zijn volgende doelgroep. Dankzij de toegenomen welvaart kregen jongeren een eigen kamer in het ouderlijk huis. Ze hingen die vol met affiches om hun politieke of artistieke voorkeur uit te drukken. Gevraagd naar zijn werkwijze vertelde Verkerke dat je er niet bent met een goed gevoel voor de tijdgeest. Je moet de tijdgeest te snel af zijn en je moet natuurlijk een portie geluk hebben. In onderhandelingen over de beeldrechten van de popgroep Duran Duran (‘vervelende jongens’) kreeg hij zomaar die van Madonna en George Michael, toen nog onbekende namen, in de schoot geworpen. Verkerke Reprodukties groeide op die manier uit tot een multinational. Rien Heijting werkte slechts vier jaar voor hem, maar is Engel Verkerke tot op de dag van vandaag toegewijd. ‘Voor ons bleef hij meneer Verkerke, maar iedereen kon altijd bij hem terecht.’ Nog zo’n veelzeggend detail: volgens Heijting heeft Engel Verkerke nooit gedoe gehad over copyrights.||https://www.volkskrant.nl/mensen/posterkoning-populariseerde-beeldende-kunst-met-betaalbare-afbeeldingen~bc33117e/
2022-08-22||Cuba schakelt buitenlands kapitaal in om tekort aan alles te bestrijden. Eerst zien dan geloven, denken de Cubanen||De tengere Gustavo (50) zit voor de deur van zijn werkplaats op een stoeltje. Op de stoep staat een televisie zonder scherm, boven zijn hoofd hangt een bord met een afbeelding van Spiderman. ‘Wij repareren flatscreen-televisies’, staat er in gestifte letters rond de Amerikaanse superheld. ‘Kijk’, zegt hij, ‘deze led-strip hoort hier in het apparaat.’ De strip mist alleen nog een paar lampjes. De televisiereparateur lijkt geen grote haast te hebben om de klus te klaren. Vanaf zijn stoel heeft hij misschien wel het mooiste uitzicht van Havana. Hij kijkt uit op het pas gerenoveerde Capitolio, inmiddels in gebruik als parlement van de eenpartijstaat. De gouden koepel op het witte gebouw glinstert in de zon. Prachtig, maar Gustavo koopt er weinig voor. De zaken als deeltijdreparateur, naast zijn baan als apotheekmedewerker in overheidsdienst, gaan slecht. Als het aan de Cubaanse overheid ligt, komen er snel betere tijden aan. Cuba opent vanaf september zijn economie voor buitenlandse bedrijven die op het eiland basisproducten en grondstoffen mogen gaan verhandelen waaraan al tijden een nijpend gebrek is. Eigenlijk is er op het eiland een tekort aan alles, een continue schaarste die magen doet rammelen. Dus zijn buitenlandse groothandelaren in bouwmaterialen, schoonmaakmiddelen en voedsel binnenkort welkom. En wie weet ook wel fabrikanten van ledlampjes voor platte televisies. ‘Goed idee’, zegt Gustavo, maar zijn smalle gezicht onder een zwart petje, de klep naar achter, verraadt scepsis. ‘Hier verandert nooit iets’, stelt hij vervolgens. Laat dat precies de uitdaging zijn waar Cuba’s Communistische Partij voor staat: veranderen zonder te veranderen. Want zoals het ís, zo gaat het niet langer. Om de ‘druk op de economie’ te verlichten kondigde viceminister van Handel Ana Teresita González vorige week op de staatstelevisie een ogenschijnlijk blasfemische hervorming aan. In de zes decennia sinds Fidel Castro de groot- en detailhandel nationaliseerde, waren volledig buitenlandse ondernemingen niet welkom in Cuba. Maar de omstandigheden dwingen tot onconventionele maatregelen. De staat heeft nog te weinig de ‘voordelen van buitenlandse investeringen’ verkend, zei de minister. Toch is ook dit besluit een nieuwe variant op een oud recept. Cuba’s economie, socialistisch in naam, kent volop uitzonderingen. Buitenlandse ondernemers drijven al handel met de staat of investeren in particuliere Cubaanse bedrijfjes. In de speciale economische zone in de haven van Mariel doet de Cubaanse overheid zaken met de kapitalistische buitenwereld. Desondanks slaagt de regering er niet in om de schappen van de bodegas, de staatswinkels, te vullen. En ook de warenhuizen voor buitenlandse valuta, waar Cubanen met toegang tot andere munten (iets) luxere producten kunnen kopen, hebben beperkt aanbod. Grover geschut is nodig: buitenlandse leveranciers moeten op het eiland zelf hun waar gaan verkopen, rechtstreeks aan de Cubaanse detailhandel – feitelijk: het land bevoorraden. De nieuwkomers mogen zaken doen (en belasting betalen) in eigen valuta. Tussen de buitenlandse ondernemers en de binnenlandse economie zal de staat fungeren als wisselkantoor. De hoop is op meer producten en materialen én op meer buitenlands geld. Dollars, euro’s en ponden waarmee de staat voedsel kan importeren voor in de gesubsidieerde bodegas. Daar knelt de schoen al jaren: de socialistische overheid kan amper in de basisbehoeften van het volk voorzien. Het Cubaanse platteland, waar tot begin jaren negentig vrijwel uitsluitend suikerriet werd verbouwd, produceert nog steeds slechts een fractie van wat de 11 miljoen Cubanen nodig hebben. Het overgrote deel moet de staat importeren, maar de overheid zit krap bij kas en de prijzen blijven maar stijgen. En dus klinkt in Havana dagelijks de onvrede. Zij galmt in boze kreten tussen de koloniale gevels met bladderende pastelkleuren, onder barokke balkonnetjes met wapperende was, te midden van ophopend afval. Zie op een kruising een menigte verwikkeld in een verhitte discussie. Een jonge donkere vrouw in een zwarte jurk zwaait met een rantsoenboekje. ‘Waarom verkopen jullie me geen gehakt? Ik heb enorme honger!’ Ze heeft een keer in de maand recht op vier pakjes gehakt, zegt de medewerker van staatsslagerij Los Fornos, een vrouw met getatoeëerde wenkbrauwen die van alle kanten wordt belaagd door boze en bezorgde vragen. Het antwoord veroorzaakt enkel meer onrust. ‘Hoezo eens in de maand? Volgens Eduardo is het elke vijftien dagen’, schreeuwt de klant. ‘Eduardo kan zoveel zeggen, dit is hoe het is’, roept de medewerker terug. ‘Als je klachten hebt, moet je bij distributie zijn.’ Een andere klant vraagt zich luidkeels af of er nog kip komt. Dat zou de rest ook wel willen weten, de vorige levering kip was een maand geleden. Maar niemand die het met zekerheid kan zeggen. De slagersbediende, tegen wil en dank ambtenaar tegenover een kokend volk, loopt terug de winkel in, de klanten tierend voor de gesloten deur achterlatend. Ook de buitenlandse journalist krijgt een sneer. ‘Ga dansen, ga drinken, ga naar het strand’, zegt een vrouw. ‘Dit is iets van Cubanen.’ Maar Cuba kan zijn gehavende gezicht deze dagen moeilijk verbergen voor de toeristen die mondjesmaat terugkeren na de coronacrisis. Een straathoek verderop klinken dezelfde kreten. Hier wachten mensen op een stuk zeep en vochtige doekjes. ‘Om kindergezichten mee te poetsen’, zegt Roberto, een kleine man die in staatsdienst werkt voor Cuba’s doven en slechthorenden. ‘Dit hebben we allemaal te danken aan de sancties van Trump’, zegt hij. ‘En aan de pandemie.’ Hij heeft gelijk, het onheil komt (deels) van buiten. De Amerikaanse president Trump haalde de economische bankschroeven aan die zijn voorganger Obama iets had losgedraaid, president Biden heeft Trumps sancties tegen Cuba nog nauwelijks verlicht. En terwijl de pandemie en Ruslands oorlog in Oekraïne wereldwijd economische tikken uitdeelden, ontving Cuba twee mokerslagen. Van de ene op de andere dag bleven de toeristen weg die met hun dollars en euro’s voorheen een beetje zuurstof injecteerden in de geknevelde economie, die terstond kromp met 11 procent. Amper had het land de grenzen weer geopend, of bijna even abrupt schoten de voedsel- en grondstofprijzen omhoog. In veel Latijns-Amerikaanse landen dwong de pandemie mensen tot ‘sobrevivir’, tot overleven. Vraag Cubanen hoe het met ze gaat en vaak klinkt het woord ‘subsistir’: voortbestaan. Voor een barretje in het centrum van Havana leunt Pedro Luis (61) op een medische kruk en rookt de ene na de andere sigaret. ‘Je kan hebben gestudeerd, maar als je honger hebt, ben je niemand.’ Zijn dochter is advocaat, zijn zoon is ingenieur, maar in Cuba zijn ze zo arm als hun vader, een man met één paar schoenen. Verwar zijn vervaalde Cuba-shirt niet met een steunbetuiging aan de revolutie. Hij ziet het nieuwste economische plan van de overheid als een zoveelste ongewisse bokkesprong. ‘Ze hebben Díaz-Canel een hete aardappel in de mond geduwd.’ Uit een gekreukeld pakje trekt hij een nieuwe sigaret tevoorschijn, met peuk tussen de vingers wijst hij naar zijn voorhoofd: ‘Het is geen slimme man.’ Cuba’s president, meent hij, heeft geen idee wat hij aanmoet met het land dat de Castro’s aan hem overdroegen. Miguel Díaz-Canel (62) volgde Raúl Castro in 2019 op als president en nam vorig jaar ook het partijvoorzitterschap van Fidels jongere broer over. De zestiger Luis werd vlak na Castro’s victorie van 1959 geboren. Een heel leven in de revolutie, met een helft vóór en een helft na de val van de Sovjet-Unie, leerde hem om niets te verwachten. De partij beslist voor het volk en wanneer iets niet werkt, beslist de partij weer iets anders. Hij rookt zijn sigaretten en bestaat voort. Eerst maar eens zien of die buitenlandse leveranciers er komen, zeggen ook twee vrouwen die op straat voor het warenhuis De Engelse Bazar een eigen handeltje in zelfgemaakte kleding bestieren. ‘Woorden zijn één ding, daden een ander.’ Wanneer de journalist zich als zodanig bekendmaakt, zetten de vrouwen een glimlach op en stokt het gesprek. Hun winkeltje bestaat dankzij een eerder overheidsexperiment dat toornde aan de socialistische beginselen: de ‘onderneming voor eigen rekening’. Tijdens de coronacrisis breidde de staat de lijst met toegestane vrije beroepen en ondernemingen flink uit. De zoektocht van de Communistische Partij is telkens dezelfde: hoe de idealen op te rekken zonder dat ze knappen. ‘Binnen de revolutie alles, tegen de revolutie niets’, zei Castro in 1961. Broer Raúl gaf in april vorig jaar in zijn afscheidsspeech een hedendaagse variant op dat adagium: ‘Er zijn grenzen die we niet kunnen passeren omdat de consequenties onomkeerbaar zijn.’ Vandaar dat handelsminister González tijdens de aankondiging van het besluit benadrukte dat de staat de controle over de import ‘niet zal opgeven’. De buitenlandse ondernemer is gewaarschuwd, tussen hem en zijn Cubaanse klanten staat voorlopig de partij. ‘Allemaal prachtig’, verzucht ene Mario in een reactie onder een artikel op staatswebsite Granma, ‘maar zolang private ondernemingen geen werkelijke vrijheid krijgen, gaat niets veranderen.’ Zo denkt televisiereparateur Gustavo er ook over. Als hij de middelen had, zou hij zijn dochter en ex-vrouw volgen naar de Verenigde Staten, zegt hij. Dan hoefde hij hier niet te zitten, weliswaar uitkijkend op het glimmende Capitool, maar ook op steenworp afstand van het zwartgeblakerde geraamte van het beroemde Saratoga-hotel. In mei blies een gasexplosie de historische gevel de straat op, daags voor een geplande feestelijke heropening. Schuin boven Gustavo herinneren Cubaanse vlaggen hangend aan een balkon aan nog meer recent onheil. Leuzen op stukken karton eren de brandweermannen die begin deze maand omkwamen bij een enorme brand in het oliedepot van havenstad Matanzas, zowel een menselijke tragedie als een economische ramp. Vier van de tien immense oliesilo’s gingen in vlammen op, vijftien brandweermannen kwamen om. Hoeveel brandstof precies verloren ging, is in nevelen gehuld. ‘Cuba is Matanzas’, staat op een karton. Het eerbetoon is ondertekend door het lokale CDR, het comité ter verdediging van de revolutie, de civiele hoeders van de continuïteit. Castro richtte de burgerwacht op in 1960. Gustavo moet op zijn woorden letten, zegt hij, ook in 2022. Dus zit hij en wacht hij, zoals talloze Cubanen, zonder iets te verwachten.||https://www.volkskrant.nl/nieuws-achtergrond/cuba-schakelt-buitenlands-kapitaal-in-om-tekort-aan-alles-te-bestrijden-eerst-zien-dan-geloven-denken-de-cubanen~b9a8c927/
2022-08-22||De voetballer uit Oekraïne wil laten zien dat hij niet kapot is te krijgen||Oorlog of niet, de Oekraïense prof wil weer voetballen. Punt. Hij gaat dus weer voetballen. Iedereen wil het. Jevgeni Levtsjenko, afkomstig uit Oekraïne, wonend te Amsterdam en voorzitter van de Nederlandse vakbond voor voetbalprofs VVCS, weet waarom: ‘Iedereen wil spelen. De minister, de profliga, de bond, de clubs, de spelers vooral. Persoonlijk heb ik zo mijn bedenkingen, maar het verhaal van de spelers en de clubs is duidelijk: als we niet voetballen, hebben we geen inkomsten. Salarissen worden dan met zeker de helft gereduceerd. Een grote club als Sjachtar Donetsk heeft nog iets kunnen verdienen met een buitenlandse toer en oefenwedstrijden in de voorbereiding, maar kleinere clubs hebben die mogelijkheid niet. ‘De voetballers hebben bovendien het spel zelf gemist, en op de achtergrond spelen nog andere aspecten mee. Als ze geen actief voetballer zijn, lopen ze de kans op een oproep voor het leger. Gezonde mannen vanaf een jaar of achttien zijn dienstplichtig. Maar misschien is de hoofdreden om te voetballen dat ze willen laten zien dat ze niet kapot zijn te krijgen. Clubs niet, spelers niet.’ De competitie heeft ruim een half jaar stilgelegen, sinds de inval van het Russische leger in februari. In april is het seizoen 2021-2022 definitief gestaakt, zonder dat een kampioen is uitgeroepen. Clubs uit Oekraïne doen wel mee aan de Europese toernooien van het net begonnen seizoen, op grond van de stand op het moment dat de vorige competitie werd afgebroken. De bedenkingen van Levtsjenko hebben vooral te maken met de veiligheid van de profs. Al gaat het leven van alledag op sommige plaatsen min of meer door, ook in de hoofdstad Kyiv, de oorlog tussen Rusland en Oekraïne woedt nog volop. Woensdag staan de eerste wedstrijden gepland in stadions zonder publiek, alleen in gebieden die niet door de Russen zijn bezet. Levtsjenko: ‘Voor de herstart is bewust deze week gekozen, een half jaar na het begin van de oorlog. Dinsdag is het Vlagdag en op woensdag 24 augustus is het Onafhankelijkheidsdag in Oekraïne. Dat is een heel belangrijke dag voor het land. We willen laten zien dat we sterk zijn, dat we niet zwichten voor geweld.’ Levtsjenko weet dat er veel discussie was of de wedstrijden, onder meer in Kyiv en Lviv, rechtstreeks op tv zouden komen. Er was sprake om ze later uit te zenden, uit veiligheidsoverwegingen. Ook is veel gesproken over verantwoordelijkheden. ‘Want stel dat er een aanslag komt bij een wedstrijd, wie is dan verantwoordelijk? Ik heb niet het idee dat die problematiek al helemaal is opgelost.’ Zeker is dat de spelers meteen naar de schuilkelder moeten als het luchtalarm afgaat. De wedstrijd wordt dan onmiddellijk onderbroken en iedereen is uitgebreid geïnstrueerd wat te doen. ‘Maar ik kan me zo voorstellen dat het niet lekker voetbalt, als je angst hebt voor een aanslag, of voor een loeiend alarm. Je moet alleen alles zien vanuit het oogpunt van de Oekraïner; hij wil laten zien dat hij niet kapot te krijgen is.’ Volgens hem is het de bedoeling een speciaal, voor het land vrij uniek tv-contract af te sluiten om de wedstrijden tegen een mooie vergoeding voor de clubs uit te zenden, met een gezamenlijke pot. Veel van de buitenlandse profs zijn verdwenen uit de competitie. Ophefmakend was het verhaal van oud-Ajacied David Neres, die kort voor het begin van de oorlog de overgang maakte naar Sjachtar Donetsk, in de inmiddels door de Russen bezette Donbas. Via de grens met Moldavië wist hij uiteindelijk uit het land te ontsnappen. Mede omdat de wereldbond Fifa een speciale regeling trof voor de vrijgave van buitenlandse profs in Oekraïne, is Neres inmiddels speler van Benfica, toevalligerwijs tegenstander van Dinamo Kiev in de play-offs voor de Champions League. Levtsjenko: ‘De grotere voetballers hebben het land verlaten. Anderen hebben geen keuze. Veel buitenlandse spelers van mindere naam willen ook gewoon voetballen, spelers met een maandsalaris van 8.000 euro of zo. Een goed salaris, maar voor een voetbalprof niet heel bijzonder. Ze hebben niets te verliezen. Ze willen gewoon werken, voetballen, hun contract uitdienen en hun familie thuis helpen. Het is dan ook lastig voor een vakbond om advies te geven. Ze willen heel graag.’ Levtsjenko zelf kan nog steeds weinig anders dan denken aan de oorlog. Via zijn stichting Breath heeft hij 150 kinderen tijdelijk naar Nederland kunnen halen, en er is geld ingezameld om twee ambulances naar zijn vaderland te sturen. ‘Mijn gedachten dwalen snel af. In mijn achterhoofd heeft alles met de oorlog te maken. Het is moeilijk om me op iets anders te concentreren.’ Hij is sinds de start van de oorlog niet meer in Oekraïne geweest. ‘Het is de bedoeling dat ik meega om die ambulances te brengen. Veel Oekraïners in Nederland willen graag terug naar huis, maar het is nog te gevaarlijk. De aandacht in Nederland voor de oorlog ebt ook weg, hoewel ik denk dat de strijd nog lang gaat duren. Ik ben ook benieuwd of we in Nederland nog bereid zijn Oekraïne te steunen als de rekeningen voor gas in de winter fors omhoog gaan. We kunnen het ons alleen niet permitteren om weg te kijken. Daarvoor is de situatie veel te ernstig. Als de kerncentrale in Zaporizja ontploft, hebben we met zijn allen een heel groot probleem. Die centrale is echt oneindig veel groter dan de kerncentrale in Tsjernobyl waarmee 1986 een kernramp plaatsvond.’||https://www.volkskrant.nl/sport/de-voetballer-uit-oekraine-wil-laten-zien-dat-hij-niet-kapot-is-te-krijgen~b117fc22/
2022-08-22||Herziening in ‘Rosmalense flatmoord’: Rob B. ten onrechte veroordeeld, volgens Openbaar Ministerie||De advocaat-generaal deed haar stellige uitspraken tijdens de herziening van het omstreden strafproces dat de Rosmalense flatmoord is gaan heten. Zij voegde ‘op persoonlijke titel’ aan haar requisitoir toe: ‘Mocht blijken dat hier in het verleden grote foute beslissingen zijn genomen, dan bied ik hiervoor mijn excuses aan en betreur ik dat ten zeerste.’ Een afgesloten strafproces wordt zelden herzien. De Rosmalense flatmoord is pas de achtste strafzaak waarin herziening is toegewezen na de verruiming van het ‘novumbegrip’ in 2012. Eerdere herzieningen betroffen onder meer de Puttense moordzaak, de Schiedammer Parkmoord en de zaak van Lucia de B.. Niet al deze herzieningen leidden tot vrijspraak en sommige lopen nog. De zaak in Rosmalen gaat over de 37-jarige vrouw Regi van de Hoogen, die in april 2000 dood in de hal van haar flatwoning werd gevonden met een doorgesneden hals. Haar partner, Rob B., werd als verdachte aangehouden en uiteindelijk veroordeeld. Omdat beide partners psychiatrisch werden behandeld kreeg Rob B. geen celstraf, maar tbs met dwangverpleging opgelegd. Die heeft hij tot en met 2016 ondergaan. B. (1957) houdt vol onschuldig te zijn. Centraal in het strafproces stond de vraag: heeft Rob B. zijn partner vermoord, of pleegde zij zelfmoord met een broodmes? De Hoge Raad gelastte in oktober 2020 herziening van het proces, na onderzoek door studenten criminologie van het universitair project Gerede Twijfel (dat gerechtelijke dwalingen onderzoekt) en een nieuwe verklaring van een huisarts. Deze plaatsvervangend huisarts zegt dat hij Van de Hoogen kort voor haar overlijden had bezocht en dat zij hem ‘nogal dwingend’ had gevraagd iets uit haar hals weg te snijden. Volgens hem zat er niets in haar hals en verkeerde zij in een waan. Op de zitting maandagochtend herhaalde deze getuige zijn uitspraken. Deze verklaring was tijdens de behandeling van het strafproces nog niet bekend. De advocaat-generaal stelde maandag dat, naast zelfmoord of moord door Rob B., een derde scenario ‘reëel’ is: dat Regi van den Hoogen in een waan iets uit haar hals wilde snijden, waardoor een halsslagader werd geraakt en dit snijden haar noodlottig is geworden. Rob B. werd in 2004 en na hoger beroep in 2008 opnieuw veroordeeld op basis van rapporten van twee forensisch onderzoekers, Richard Eikelenboom en Selma Eikelenboom-Schieveld. Eikelenboom concludeerde dat de – relatief geringe – bloedspetters op de broek en schoenen van Rob B. erop duiden dat hij de dader is. Omdat het om een slagaderlijke bloeding ging en de bloedspetters op een niet logische plek op B.’s broek zaten, zou zijn broek ‘gedraaid’ om zijn been hebben gezeten. Volgens de advocaat-generaal heeft deze onderzoeker in zijn ‘vergezochte’ conclusie belangrijke informatie genegeerd, zoals een loslopend hondje op de plaats delict en het feit dat Rob B. enkele keren in de nauwe ruimte over het lichaam is gestapt toen hij 112 belde. Eikelenbooms conclusie dat Rob B. de dader moet zijn, impliceert volgens de advocaat-generaal dat Rob B. die ochtend een rondje fietste, terugkwam om zijn partner te vermoorden en weer verder fietste. Maar geen van de getuigen met wie hij onderweg sprak, heeft bloed op zijn kleding gezien. Met andere woorden: het alibi van B. klopt volgens deze aanklager. Eikelenboom-Schieveld blijkt het lichaam zelf niet te hebben onderzocht. Zij concludeert ‘op basis van literatuur’ dat de snijwond in de hals niet past bij zelfdoding. ‘Deze literatuur vermeldt zij niet en kan ook niet worden gevonden’, stelt de advocaat-generaal. ‘Er is wel literatuur waaruit blijkt dat zo’n wond wel degelijk mogelijk is bij zelfdoding.’ Verschillende deskundigen hebben de rapporten inmiddels weerlegd en stellen dat het bloedsporenbeeld meer past bij het scenario waarbij Rob B. niet aanwezig was bij het overlijden van zijn partner, dan dat hij haar heeft gedood. ‘Mijn leven is me afgenomen’, huilde Rob B. maandagochtend op de zitting. Hij kon de begrafenissen van beide ouders niet bijwonen en wordt ‘als psychopatische moordenaar’ gezien. Als hem een schadevergoeding wordt toegekend, zal hij die schenken aan een psychiatrische inrichting, zei B. op de zitting. Zijn advocaat, Pieter van der Kruijs, had zijn functie al neergelegd, maar liet zich speciaal voor deze zaak opnieuw beëdigen. Hij haalde hard uit naar de onderzoekers Eikelenboom, ‘die vals hebben gespeeld’, en het Openbaar Ministerie. Hij noemt dit strafproces ‘een voorbeeld voor de hele rechtspraak van hoe het niet moet’. Het hof doet uitspraak op 5 september.||https://www.volkskrant.nl/nieuws-achtergrond/herziening-in-rosmalense-flatmoord-rob-b-ten-onrechte-veroordeeld-volgens-openbaar-ministerie~b316eae1/
2022-08-22||Zit Oekraïne achter de aanslag op Doegina of een Russische verzetsgroep?||De Russische geheime dienst FSB zei dinsdag bewijzen te hebben dat de aanslag op Darja Doegina werd uitgevoerd door Natalja Vovk, een Oekraïense die na de aanslag naar Estland zou zijn gevlucht. Daarbij zou ze verschillende nummerborden hebben gebruikt. Eerder zou ze korte tijd een appartement hebben gehuurd in het huis waar Doegina woonde. De verklaring van de FSB staat haaks op die van Ponomarjov, die tot 2016 lid was van het Russische parlement. Hij werd het land uitgezet nadat hij als enige parlementariër tegen de annexatie van de Krim had gestemd. Volgens hem is de aanslag gepleegd door een ondergrondse verzetsgroep in Rusland, het Nationale Republikeinse Leger (NRA). De bedoeling zou zijn geweest ook de vader van Darja Doegina, een fervent voorstander van de oorlog in Oekraïne, uit de weg te ruimen. Het NRA speelde hem een verklaring toe waarin zij Poetin een ‘illegitieme heerser’ en een ‘oorlogsmisdadiger’ noemen. Poetins medewerkers, hoge militairen en Russische zakenlieden kregen de raad de banden met hem te verbreken. Anders zullen zij worden ‘vernietigd’, dreigde de groep. Dat dreigement lijkt grootspraak, aangezien niemand eerder van de ondergrondse beweging heeft gehoord. Maar Ponomarjov zegt dat het NRA overtuigende bewijzen heeft geleverd van verzetsdaden die het de afgelopen tijd heeft uitgevoerd in Rusland. Volgens hem zijn er momenteel verscheidene verzetsgroepen actief in Rusland, van extreem linkse én rechtse signatuur. Als voorbeeld wees hij op de golf van brandstichtingen bij rekruteringskantoren van het leger. En nog maar kort geleden zouden er in de regio Volgograd een aantal leden van het ondergrondse ‘Russische Vrijwilligerskorps’ zijn omgekomen bij een operatie, maar Ponomarjov gaf verder geen bijzonderheden. Ponomarjov zegt dat hij via zijn organisatie ‘RosPartizan’ (Russische Partizaan), die hij enkele maanden geleden heeft opgericht, aan verscheidene groeperingen steun verleent. Zo hielp RosPartizan naar zijn zeggen onlangs een aantal verzetslieden uit Rusland te ontsnappen, nadat zij in het vizier van de FSB waren gekomen. Voorlopig lijkt de omvang van het ondergrondse verzet in ieder geval beperkt. Als er in Rusland sprake is van politieke aanslagen zijn die juist vaak gericht tegen critici van president Poetin, zoals oppositieleider Aleksej Navalny, die ternauwernood een poging van de FSB om hem te vergiftigen overleefde. Ook andere oppositiefiguren, onder wie Vladimir Kara-Moerza, zijn slachtoffer geworden van (mislukte) vergiftigingspogingen. Wat er ook waar is van Ponomarjovs beweringen, zij wekken in ieder geval veel woede in Moskou. Het hoofd van de Russische propaganda-organisatie Rossotroednitsjestvo, Jevgeni Primakov, loofde een beloning uit voor videobeelden waarop te zien is hoe Ponomarjov rondkruipt met ‘gebroken ledematen’ en om vergiffenis vraagt ‘terwijl hij zijn tanden uitspuwt’. De bomaanslag op Doegina, vlakbij Moskou, is een blamage voor de FSB die ooit onder leiding stond van president Poetin. Dat is waarschijnlijk ook de verklaring voor de verrassende snelheid waarmee de geheime dienst met de oplossing kwam voor de raadselachtige aanslag op Doegina. Een aanslag door Oekraïne is voor de FSB ook minder pijnlijk dan het idee dat er een partizanennetwerk opereert in Rusland. Doegin zelf is ervan overtuigd dat Kyiv verantwoordelijk is voor de aanslag op zijn dochter. Dat liet hij blijken in een persverklaring waarin hij reageerde op haar dood. ‘Onze harten smachten niet slechts naar wraak en vergelding, dat zou te weinig zijn, on-Russisch’, schreef hij. ‘Wij hebben alleen de Overwinning nodig. Op het altaar daarvan heeft mijn dochter haar meisjesleven gelegd. Dus behaalt de zege, smeek ik u! Moge zij de zonen van ons Vaderland nu tot een heldendaad inspireren’.||https://www.volkskrant.nl/nieuws-achtergrond/zit-oekraine-achter-de-aanslag-op-doegina-of-een-russische-verzetsgroep~be3963a8/
2022-08-22||Stromae vormt de apotheose van Lowlands en bezingt zijn goede én slechte dagen||‘Hallo Lowlands, hoe gaat het? Alles goed?’ Stromae (37) zegt het met een harde, Hollandse g, maar zijn Nederlands is toch niet zo goed als je wellicht zou verwachten van een Belg die voluit Paul Van Haver heet. Hij hakkelt nog iets over een avond die gevuld zal worden met zowel ‘nieuwe lied’ als ‘oude lied’, maar neemt daarna zijn toevlucht tot het Engels. Wie er op voorhand nog aan twijfelt, weet het na afloop: Stromae is dé headliner van Lowlands 2022. De publiekstoeloop is nog veel groter dan zaterdag bij de Arctic Monkeys. De podiumproductie in de Alpha grijnst ons toe: dit is de apotheose. Kunstige animaties rollen over de schermen, de strak geregisseerde lichtshow sluit aan bij de kleurstelling ervan. De videopanelen in het décor, draaien, schuiven en kantelen. Hoe sneu ook voor het Noord-Nederlands Orkest, dat ’s nachts werd afgebeld omdat de opbouw van dit spektakel vertraging had opgelopen: je headliner, met zo’n productie, ga je niet annuleren. Stromae trapt af met Invaincu, dat ook zijn begin dit jaar verschenen comebackalbum Multitude opent. Hij legt erin uit waarom hij tussen 2014 en 2021 vrijwel uit beeld verdween: omdat hij een ‘kloteziekte’ te verslaan had, een ‘putain de maladie’, de fysieke en geestelijke gevolgen van een vergiftiging door malariamedicijnen, om precies te zijn. Nu is hij terug, ‘ongeslagen’, goedgehumeurd en vocaal in topvorm, als rapper én als zanger. Vooral die goede zang valt op, of de ritmiek die zijn band voor hem uitrolt nou uit Afrika, Latijns-Amerika of de Balkan komt. Meer dan ooit onderstreept Stromae dat hij, behalve hiphopjongen, ook een moderne Jacques Brel van het multiculturele Brussel is, bijvoorbeeld in het tweeluik Mauvaise journée en Bonne journée, met de eenvoudige boodschap dat de ene dag nu eenmaal beter is dan de andere. Stromae biedt een totaalervaring. Décor, animaties, licht, liedjes en voordracht, de tienduizenden in en rond de Alpha laten zich graag meevoeren. Ze dansen en springen uitgelaten als de hit Papaoutai halverwege een Caribische wending neemt, maar ze zijn ook bereid tot luisteren, aandachtiger dan je zou verwachten van een festivalpubliek dat er drie lange dagen op heeft zitten. Die luisterbereidheid maakt van L’enfer (‘De hel’) een aangrijpend Lowlands-hoogtepunt: het lied waarin Stromae zingt over de demonen die hem in zijn slechtste jaren suïcidale gedachten influisterden. Het eindigt natuurlijk in vrolijkheid met Alors on danse, doorbraaksingle uit 2010. Stromae bezegelt er twee glorieuze wederopstandingen mee: die van hemzelf en die van Lowlands.||https://www.volkskrant.nl/cultuur-media/stromae-vormt-de-apotheose-van-lowlands-en-bezingt-zijn-goede-en-slechte-dagen~b768486f/
2022-08-22||Badmuts met elektrodes verbetert geheugen van ouderen||Even de knop omzetten, en het geheugen vliegt vooruit. Die futuristische claim maken Bostonse wetenschappers, die erin slaagden het brein van 150 ouderen op te voeren met stroomstootjes. Toepassing kan om de hoek liggen, zei hoofdonderzoeker Rob Reinhart in een besloten bijeenkomst voor de vakpers: ‘Deze apparatuur is lichtgewicht, makkelijk in gebruik en draagbaar, zodat patiënten het misschien zelfs thuis kunnen gebruiken.’ Ouderen op wie Reinhart en zijn collega’s van de Universiteit van Boston de techniek testten, kregen een soort badmuts met elektrodes op het hoofd, die een zwak stroompje door bepaalde gebieden van hun brein stuurde. Het enige wat ze daarvan voelden, was een licht tintelend gevoel. Na een behandeling van twintig minuten waren de ouderen beter in staat een reeks woorden te reproduceren, die tijdens de ingreep werd voorgelezen. En, opmerkelijk: het effect werd sterker toen de onderzoekers de behandeling vier dagen achter elkaar herhaalden. ‘Per dag zagen we de geheugenverbetering opstapelen’, zegt Reinhart. Een maand na de proef konden de behandelde ouderen nog steeds gemiddeld beter woorden onthouden dan ouderen die een nepbehandeling kregen. Een aanwijzing dat de verbetering in geheugen langdurig is, schrijft het team in vakblad Nature Neuroscience. Natuurlijk zijn dat nog maar woordjes in een lab, erkent Reinhart. ‘Wat we nu nodig hebben, is de vertaling naar uitkomsten waaraan je ook echt wat hebt in het dagelijks leven.’ Dat is vaak een obstakel, signaleert ook hersenwetenschapper Lennart Verhagen van het Donders Instituut voor Hersenonderzoek in Nijmegen, na inzage in de studie. ‘Er is nog nooit een duidelijk effect van dit soort technieken in het gewone dagelijks leven gerapporteerd.’ Niettemin is Verhagen zeer enthousiast: ‘Terughoudendheid is op zijn plaats, maar optimisme ook. Dit is echt een pionierende studie, fantastisch onderzoek. We hebben een revolutie gehad in imaging, het in beeld brengen van hersenactiviteit. En hier zie je hoe de tweede golf op gang komt: die van neuromodulatie, gericht ingrijpen in wat er in het brein gebeurt.’ Wat er waarschijnlijk gebeurt, is dat de stroomstootjes hersengolven meer in de maat laten lopen en zo het brein ontvankelijker maken voor nieuwe herinneringen. Zo slaagde Reinhart erin het kortetermijngeheugen op te krikken door een gebied rechts achter de oren te prikkelen met stroomstootjes van 4 Hertz – vier wisselingen per seconde. Deelnemers waren daarna vooral goed in het herinneren van woorden die ze als laatste hadden gehoord. Deelnemers aan een ander experiment waren juist beter in het herinneren van woorden eerder in de reeks, een teken dat hun langetermijngeheugen beter was gaan werken. Die ouderen werden gestimuleerd met een stroompje van 60 Hertz, in een gebied achter hun rechterslaap. Wetenschappers gebruiken de laatste tijd steeds meer technieken om het brein van buitenaf te beïnvloeden, vertelt Verhagen. Zo kan men hersencellen laten aanvuren door een korte, sterke magnetische puls, en werkt Verhagen zelf met ultrageluid, bedoeld om heel precies de hersenen aan te duwen. De elektrische velden zijn weer een soort elektrische massage, die bepaalde hersenfuncties helpt trainen, als een soort fitnessapparaat. Een wetenschappelijk voorbehoud maakt Verhagen ook. Misschien zijn het niet zozeer de hersenen zelf die leniger worden, maar leert de proefpersoon het ‘kunstje’ van het woorden onthouden beter als zijn hersenen elektrisch worden gemasseerd. Voor het eindresultaat – beter onthouden – maakt dat echter weinig uit.||https://www.volkskrant.nl/nieuws-achtergrond/badmuts-met-elektrodes-verbetert-geheugen-van-ouderen~bb0656ad/
2022-08-22||Oppositie, met BoerBurgerBeweging voorop, staat klaar om CDA opnieuw te testen tijdens ingelast debat||CDA-leider Wopke Hoekstra heeft het voor elkaar gekregen: de Tweede Kamer keert dinsdag terug van reces om te debatteren over zijn recente uitspraken over het stikstofbeleid. Coalitiepartij D66 steunde het verzoek van PVV-leider Geert Wilders meteen, ook in de wetenschap dat de meeste ogen dinsdag gericht zullen zijn op het CDA. De regeringspartij heeft een lastig verhaal: het stikstofbeleid van het kabinet moet helemaal anders, maar tegelijkertijd steunt het CDA formeel nog steeds het kabinetsbeleid. Zolang stikstofbemiddelaar Johan Remkes nog aan het werk is, blijft het CDA in een spagaat. De oppositie zal nu al duidelijkheid willen. CDA-leider Hoekstra heeft niet alleen gepleit voor een soepelere omgang met de deadline van 2030. Hij wil ook de kritische depositiewaarden (kdw) – de hoeveelheid stikstof die een natuurgebied volgens wettelijke normen aankan – uit de wet schrappen. Een desastreus plan volgens de natuurorganisaties, maar de rechtse oppositie wil dat al veel langer. Het CDA stemde tot voor kort tegen dit soort voorstellen en zal dinsdag moeten uitleggen waarom deze draai is gemaakt. De oppositie, met de BoerBurgerBeweging van Caroline van der Plas voorop, staat klaar om het CDA opnieuw te testen. Moties met daarin Hoekstra’s eigen wensen, zullen al klaarliggen om ingediend te worden. Het CDA zal er met lange tanden tegen moeten stemmen, want er is nu eenmaal afgesproken om eerst Remkes af te wachten. De hoon van de oppositie zal er niet minder om zijn. Bij D66 laat niemand een traan als het CDA dinsdag door de mangel wordt gehaald. De partij van Sigrid Kaag heeft vooralsnog een makkelijker verhaal. Hoekstra mag grote woorden gebruiken, hij heeft nog niet gevraagd om een aanpassing van het regeerakkoord. Voor D66 staan de coalitieafspraken daarmee nog overeind: in 2030 moet de stikstofuitstoot gehalveerd zijn. Toch zal D66 er niet gerust op zijn dat die realiteit nog lang stand houdt. Hoekstra oogt onvermurwbaar en lijkt bereid hoog spel te spelen. De CDA-leider denkt dat de huidige stikstofkoers sowieso niet vol te houden is, omdat de provincies en boeren te veel dwars liggen. Hij weet zich bovendien gesterkt door de wetenschap dat VVD en ChristenUnie eveneens onder druk staan van hun eigen achterbannen. Ook die partijen sturen stilletjes aan op concessies. Door zich er als eerste coalitiekopstuk over uit te spreken, heeft Hoekstra zichzelf naar voren geschoven als leider van het soepele kamp. Het CDA zal hopen dat de electorale afkalving zo tot stilstand komt. Ook bij VVD en ChristenUnie bestaat er wrevel over Hoekstra’s publicitaire stunt, maar inhoudelijk gezien staat D66 nagenoeg alleen. Partijleider Kaag zal nog wel eens terugdenken aan de formatietijd. Ook toen was het Hoekstra die de toon bepaalde door een coalitie met GroenLinks en PvdA halsstarrig te blokkeren. Uiteindelijk gaf Kaag toe en kwam de ChristenUnie binnenboord. In ruil kreeg D66 inhoudelijke concessies. Een dik halfjaar later probeert dezelfde Hoekstra daar al weer onderuit te komen. Het verklaart waarom bij D66 het vertrouwen in Hoekstra tot onder het nulpunt is gedaald. Maar welke opties heeft Kaag? Een kabinetscrisis is voor niemand aantrekkelijk, ook niet voor D66. Bij een kabinetsval staat een rechtse meerderheid klaar om het stikfstofbeleid weer terug te draaien. Zelf kwakkelt de partij in de peilingen. Het is bovendien de vraag of de eigen achterban begrip zal hebben voor een kabinetscrisis op een moment dat er nationaal en internationaal enorme problemen zijn. Bij het CDA wordt ervan uitgegaan dat D66 uiteindelijk compromisbereid is, maar garanties zijn er niet. De adviseurs van Kaag zullen er op wijzen dat het CDA nog minder belang heeft bij een kabinetsval: de partij dreigt bij nieuwe verkiezingen weggevaagd te worden. Het debat in de Tweede Kamer dinsdag zal voor de coalitie hoe dan ook een beproeving worden. De interne verdeeldheid kan niet langer verhuld worden en Rutte IV worstelt ondertussen met meerdere hoofdpijndossiers, van de koopkrachtproblemen tot de chaos rondom het asielbeleid. Tegelijkertijd is er ook één belangrijke factor die VVD, D66, CDA en ChristenUnie wel al langer verbindt: een gedeelde afkeer van de in hun ogen destructieve oppositie vol schreeuwlelijken. Als het debat dinsdag achter de rug is, kan dat sentiment ook weer gaan meespelen bij de coalitieonderhandelingen van de komende weken: Rutte IV is niet ideaal, maar wat is het alternatief?||https://www.volkskrant.nl/nieuws-achtergrond/oppositie-met-boerburgerbeweging-voorop-staat-klaar-om-cda-opnieuw-te-testen-tijdens-ingelast-debat~b41237d9/
2022-08-22||Tweede Kamer wil dat CPB kosten voor levensonderhoud opnieuw doorrekent||De berekeningen die het CPB in juni publiceerde, zijn volgens de Kamer achterhaald. Het ‘donkerste scenario’ waarmee het CPB rekening hield, zou werkelijkheid worden als de energieprijzen zeven keer zo hoog zouden worden als het peil van januari 2021. De gasprijzen zijn inmiddels al ruim vertienvoudigd. Daarom hebben zeventien fracties een verzoek om herziening ingediend bij minister Micky Adriaansens van Economische Zaken. Initiatiefnemer Pieter Omtzigt vindt dat het kabinet te weinig oog heeft voor de hoge inflatie. Hij spreekt van ‘de grootste crisis sinds de Tweede Wereldoorlog’. Nog voordat de regering op Prinsjesdag de begroting voor volgend jaar vaststelt, willen de partijen duidelijk hebben hoe de kosten van het levensonderhoud zich gaan ontwikkelen. ‘Dit is een ongekende ramp die op ons afkomt’, aldus Omtzigt. ‘Als je dit niet oplost, wordt de bestaansbodem onder mensen vandaan geschopt.’ Volgens het CPB zijn de mogelijkheden om de gestegen kosten van het levensonderhoud snel terug te dringen beperkt. ‘Het isoleren en verduurzamen van woningen kost tijd, en het beperken van het energiegebruik kan maar tot op zekere hoogte’, aldus het bureau in juni. Ongerichte maatregelen, zoals het tijdelijk verlagen van accijnzen, btw en belastingen op energie en brandstof, zijn volgens het CPB in ieder geval ‘niet effectief en doelmatig’. De eenmalige tegemoetkoming van het kabinet van 800 euro voor mensen met een laag inkomen ‘is slechts deels effectief’, omdat dat bedrag voor een groot deel van de betreffende huishoudens onvoldoende is. Om huishoudens met lage inkomens echt te helpen moet het kabinet hun besteedbaar inkomen zien te verhogen. Dat kan bijvoorbeeld door het wettelijk minimumloon, de bijstand en andere uitkeringen te verhogen. Het kabinet bespreekt de komende weken op welke manieren het de koopkracht kan redden. Minister Sigrid Kaag van Financiën zei vorige week het ‘vreselijk’ te vinden dat zoveel mensen niet meer kunnen rondkomen, maar herhaalde dat ze weinig mogelijkheden ziet om de koopkracht dit jaar nog verder te stutten. Eventuele nieuwe maatregelen zullen pas volgend jaar effect hebben. Volgens de eigen begrotingsregels moet het kabinet die kosten dekken met belastingverhogingen. De koopkrachtmaatregelen die het kabinet tot nu toe nam hebben bijna 7 miljard euro gekost.||https://www.volkskrant.nl/nieuws-achtergrond/tweede-kamer-wil-dat-cpb-kosten-voor-levensonderhoud-opnieuw-doorrekent~b6f1c374/
2022-08-22||Oppositieleider Odinga stapt naar hooggerechtshof: uitslag Keniaanse verkiezingen nu officieel aangevochten||Vorige week maakte Wafula Chebukati, de voorzitter van de Keniaanse kiescommissie, bekend dat William Ruto de verkiezingen met 50,5 procent van de stemmen heeft gewonnen. Vlak voor die aankondiging brak er een gevecht uit in het zenuwcentrum van de kiescommissie: aanhangers van oppositiekandidaat Odinga wilden voorkomen dat de uitslag bekend werd gemaakt. Een dag later zei Odinga dat hij alles zou doen om de ‘bespottelijke’ verkiezingsuitslag aan te vechten. Dat is nu officieel gebeurd: de oppositieveteraan heeft een verzoekschrift ingediend waarin hij het hooggerechtshof vraagt om de uitslag nietig te verklaren. Volgens Odinga is er onder meer een discrepantie tussen de opkomstcijfers en de uitslag. Hij stelt dat er 140 duizend stemmen niet zijn opgenomen in de definitieve telling. Als die claim klopt, zou het kunnen dat William Ruto de kiesdrempel van 50 procent niet heeft gehaald. In de Keniaanse grondwet staat dat er dan een tweede verkiezingsronde moet komen. Odinga ziet zich gesterkt door de opmerkingen van vier van de zeven kiescommissieleden. Het viertal benadrukt dat de verkiezingen voor het grootste gedeelte rustig en ordelijk zijn verlopen, maar noemt de laatste fase van de presidentsverkiezingen ‘ondoorzichtig’. Daardoor willen de leden zich niet achter de uitslag scharen. Net als Odinga en zijn juridische team stellen zij bovendien dat de resultaten niet correct zijn opgeteld. De bal ligt nu bij het hooggerechtshof, dat twee weken de tijd heeft om naar de bewijzen te kijken voor het met een oordeel moet komen. Het hoogste rechterlijke orgaan van Kenia wordt geleid door Chief Justice Martha Koome, die bekendstaat als een verdediger van dissidenten. Hoewel ze is benoemd door de huidige president van Kenia, Uhuru Kenyatta, betekent dat niet direct dat zij als leider van het hooggerechtshof beïnvloedbaar is. Zo maakte zij eerder dit jaar korte metten met een voorstel voor grondwetswijzigingen dat door Kenyatta is ingediend. Ondertussen is het rustig in Kenia; anders dan bij de verkiezingen in 2007 (waarbij meer dan 1.200 mensen om het leven kwamen) en de verkiezingen van 2017 (waarbij meer dan honderd mensen bij etnisch geweld overleden) is er deze verkiezingen geen sprake van verkiezingsgeweld. Bij de verkiezingen in 2017 vocht Raila Odinga de verkiezingsuitslag ook al aan bij het hooggerechtshof, met succes. De verkiezingen moesten toen opnieuw wegens logistieke ongeregeldheden. Toch boycotte Odinga de tweede ronde, waardoor Kenyatta een tweede termijn kreeg. Uhuru Kenyatta en Raila Odinga besloten in 2018 samen te werken om uit de politieke impasse te komen die na de rommelige verkiezingen van het jaar daarvoor was ontstaan. Door de was en dus de plaatsvervanger van Kenyatta, voelde zich gepasseerd – hem was immers het presidentschap beloofd. Hij richtte zijn eigen partij op, waarmee hij volgens de kiescommissie de presidentsverkiezingen van onlangs heeft gewonnen. De internationale gemeenschap houdt de ontwikkelingen in Kenia nauwgezet in de gaten. Een Amerikaanse delegatie is onlangs in Kenia gearriveerd om te praten met zowel Ruto als Odinga. Een van de leden van die delegatie is de Amerikaanse senator Chris Coons, de man die president Uhuru Kenyatta en oppositieleider Raila Odinga eerder aanspoorde tot een dialoog die leidde tot de samenwerking tussen de twee politieke zwaargewichten. Op Ethiopië na heeft Kenia de grootste economie van Oost-Afrika. Het land staat bekend als een stabiele natie, waar om die reden hoofdkwartieren van onder meer Google, Uber en General Electric zijn gevestigd. Ook de Verenigde Naties zijn in hoofdstad Nairobi sterk aanwezig. Bovendien levert Kenia militairen aan een vredesmissie in buurland Somalië, waar de overheid al jaren in gevecht is met jihadisten. In het verleden nam Kenia ook regelmatig het voortouw in vredesgesprekken. Zo heeft Uhuru Kenyatta onlangs nog een uit de hand gelopen ruzie tussen Rwanda en Congo gesust. Voor Oost-Afrika is het dus belangrijk dat het rustig blijft in Kenia.||https://www.volkskrant.nl/nieuws-achtergrond/oppositieleider-odinga-stapt-naar-hooggerechtshof-uitslag-keniaanse-verkiezingen-nu-officieel-aangevochten~b91f3768/
2022-08-22||Qatar sluit migranten op – in de hitte – na loonprotest||Zeker zestig arbeidsmigranten zijn in Qatar opgepakt, nadat ze tijdens een demonstratie een openbare weg in de hoofdstad Doha hadden geblokkeerd. De mannen waren boos omdat ze geen salaris hadden ontvangen, sommigen naar eigen zeggen al zeven maanden niet. Ze trokken daarom naar het hoofdkantoor van Al Bandary International Group, het bedrijf waarvoor ze werken. De demonstratie vond plaats op zondag 14 augustus, met nog zo’n drie maanden te gaan tot de aftrap van het WK voetbal in het oliestaatje. Op een filmpje dat online circuleerde, is te zien hoe zo’n honderd à tweehonderd mensen staan te scanderen en klappen bij een groot stoplicht, pal naast een bedrijvencomplex. Toeterende auto’s kunnen er niet langs. Mustafa Qadri, het hoofd van Equidem, een in Londen gevestigde non-gouvernementele organisatie die opkomt voor arbeidsmigranten, heeft contact gehad met een aantal van hen. Volgens Qadri is een deel van de demonstranten vastgezet in een snikheet detentiecentrum zonder airconditioning, en dat terwijl de temperatuur in Doha momenteel 41 graden is. Het zou gaan om arbeidsmigranten uit Bangladesh, Egypte, India, Nepal en de Filipijnen. Eén van de agenten zou hebben gezegd: ‘Als jullie kunnen demonstreren in de hitte, kun je er ook in slapen’. Een aantal is volgens Equidem naar het land van herkomst gedeporteerd. Alleen Qatarezen hebben in het land recht om – op beperkte schaal – te demonstreren. Hetzelfde geldt voor het recht om een vakbond te vormen. De Qatarese regering bevestigde de arrestaties tegenover persbureau Associated Press, maar wilde niet zeggen hoelang de mannen waren vastgehouden. Het bedrijf in kwestie werd volgens de regering ‘al langer onderzocht’ wegens het niet uitbetalen van salarissen. De misgelopen inkomsten zullen door de overheid worden opgehoest, zo is de belofte. ‘Deze mensen vragen om hele simpele dingen’, aldus Qadri aan de telefoon. ‘Ze vragen niet om het omverwerpen van de regering, ze zeggen alleen: betaal ons, jullie luisteren al maanden niet naar ons. Op deze manier hebben we geen andere keus dan te demonstreren.’ De voorbije jaren heeft Qatar grote kritiek gekregen vanwege de omstandigheden waaronder arbeiders bouwen aan de voetbalstadions, metrolijnen en hotels. Tijdens de werkzaamheden in de brandende hitte zijn vaak mensen omgekomen. Omdat de overheid die doden steevast registreert als een ‘natuurlijke dood’ (bijvoorbeeld hartfalen), is het onduidelijk om hoeveel doden het precies gaat. De Britse krant The Guardian schat het aantal op zo’n 6.500, in de periode tussen 2010 en 2020. Als reactie op de kritiek schafte het land het omstreden ‘kafala-systeem’ af, zodat het nu – op papier althans – mogelijk is om van werkgever te veranderen. Ook is er een minimumloon ingevoerd van maandelijks omgerekend 275 euro. Mensenrechtenorganisaties wijzen erop dat het schort aan de implementatie van deze wetten. Veel arbeidsmigranten hebben overigens eerder dit jaar de opdracht gekregen het land voor het begin van het WK te verlaten. De Qatarese regering lijkt er alles aan te willen doen iedere vorm van kritiek te smoren. Vorig jaar werd de Keniaanse bewaker Malcolm Bidali opgepakt en gedeporteerd, naar aanleiding van een anonieme weblog die hij had bijgehouden. Eerder kreeg de Jordaanse klokkenluider Abdullah Ibhais een celstraf van drie jaar, nadat hij als medewerker van de WK-organisatie intern aan de bel had getrokken over de uitbuiting van migranten.||https://www.volkskrant.nl/nieuws-achtergrond/qatar-sluit-migranten-op-in-de-hitte-na-loonprotest~b95a6124/
2022-08-22||Moet Kaag aandeelhouders laten zweten?||Moderne beleggers hebben een hekel aan ‘luie balansen’. ‘Balansen moeten zweten’, zoals dat heet. Beursgenoteerde bedrijven mogen niet te veel overtollig cashgeld op de balans hebben staan waarvan ze niet weten wat ze ermee moeten doen. Een oorlogscash voor eventuele overnames mag, net als een potje voor investeringen. Maar als er geen uitgaven op stapel staan, moeten de overtollige middelen als de wiedeweerga aan de eigenaren van het bedrijf, in casu de aandeelhouders, worden uitgekeerd. De fiscaal meest vriendelijke manier is de inkoop van eigen aandelen. Bedrijven verkleinen het aantal uitstaande aandelen, waardoor de dividenduitkering in de toekomst over minder beleggers hoeft te worden verdeeld. En dat betekent hogere koersen, waarvan iedere aandeelhouder beter wordt. In de VS is het schering en inslag. Apple maakte onlangs bekend voor 90 miljard dollar – ongeveer de totale belastinginkomsten van een land als Griekenland – met de aankoop van eigen aandelen ‘terug te geven’ aan de aandeelhouders. Ook Cisco, Exxon Mobil en Broadcom kochten elk voor meer dan 10 miljard dollar eigen aandelen in. De laatste jaren liep het soms de spuigaten uit. Sommige bedrijven leenden bij een rentestand van nul of negatief zelfs geld bij de bank dat ze daarna via een aandeelinkoopprogramma aan aandeelhouders doorsluisden. Of ze financierden het met de verkoop van onderdelen, zoals Shell deed met een gasveld. Er is al heel lang de roep dat deze gelden – vaak ook ontstaan als gevolg van slimme belastingontwijkconstructies – ook andere stakeholders ten goede zouden mogen komen, zeg de werknemers, de klanten of de gemeenschap. En de Amerikaanse president Joe Biden heeft voor de financiering van zijn Building Back Better-programma besloten een belasting van 1 procent te heffen op aandeleninkoopprogramma’s. Hiermee wordt voor het eerst in lange tijd aan het aandeelhouderskapitalisme van het land gemorreld. Het zou meteen moeten worden gekopieerd door Rutte IV die de koopkracht moet repareren, vluchtelingenopvang moet regelen, één miljoen huizen moet bouwen en de stikstof moet aanpakken. Want ook Nederlandse beursfondsen zijn al jaren bezig op Angelsaksische wijze aandelen in te kopen. Ook hier zijn er miljarden mee gemoeid. ASML heeft een aandeleninkoopprogramma van 9 miljard euro lopen. Shell trok vorig jaar 7 miljard dollar uit voor het fêteren van aandeelhouders via de inkoop van eigen aandelen. En dankzij de recordwinst in het eerste halfjaar zal daar nog eens 6 miljard aan worden besteed, terwijl slechts 3 miljard wordt gestoken in duurzame energie-opwekking. Ook AkzoNobel (500 miljoen euro), KPN (300 miljoen euro), RELX (500 miljoen pond) en NN Group (1 miljard euro) maakten in 2022 bekend aandelen in te kopen. Supermarktconcern Ahold Delhaize heeft sinds 2017 voor zo’n 6 miljard aan aandelen ingekocht. Dat had ook aan kortingen voor de klanten, loon voor kassa-medewerkers of een betere prijs voor de boeren kunnen worden besteed. Het zou mooi zijn als minister Kaag net als de president van de bakermat van het kapitalisme aandeelhouders even laat zweten. Misschien kunnen er bij deze belasting nog een paar procentjes bij.||https://www.volkskrant.nl/economie/moet-kaag-aandeelhouders-laten-zweten~bad24514/
2022-08-22||Je moet dus moeite doen voor positief opvoeden, en dat deden deze ouders – ze riepen de hele tijd dingen als ‘wat kun jíj goed afdrogen!’||Ik bevond mij op een Nederlandse camping vol met positief opvoedende ouders. Positief opvoeden komt neer op: prijzen wat goed gaat, en de rest negeren. Dit voelt tegennatuurlijk, want mensen zijn nu eenmaal geneigd het goede voor kennisgeving aan te nemen en te ontploffen bij al het andere. Je moet dus moeite doen voor positief opvoeden, en dat deden deze ouders – ze riepen de hele tijd dingen als ‘wat kun jíj goed afdrogen!’ Het was een fascinerend en jaloersmakend schouwspel. Bijna nooit lieten de ouders een steekje vallen, of het zou de moeder moeten zijn die, toen haar dochter enthousiast riep dat ze een nieuw vriendinnetje had gemaakt, zuchtend antwoordde: ‘Alweer?’ Pas als alle kinderen sliepen kon het voorkomen dat je een ouder zag die op een tentharing stapte, en zich dan een hartgrondig ‘Godver, wat een téringzooi!’ liet ontvallen. Dit is een natuurwet: de negativiteit moet érgens ontladen worden.||https://www.volkskrant.nl/columns-opinie/je-moet-dus-moeite-doen-voor-positief-opvoeden-en-dat-deden-deze-ouders-ze-riepen-de-hele-tijd-dingen-als-wat-kun-jij-goed-afdrogen~b8e0ee22/
2022-08-22||Amerikaan verliest toegang tot Google-account na medische naaktfoto van zoontje||‘Materiaal van seksueel misbruik van kinderen is weerzinwekkend en we doen er alles aan om de verspreiding ervan op onze platforms te voorkomen.’ De verklaring die een Amerikaanse vader (‘Mark’) van Google krijgt voor het feit dat hij niet meer bij zijn Google-account kan, is zonneklaar. Kindermisbruik. Althans, volgens de techgigant. Mark gaat er dan nog van uit dat hij Google op andere gedachten kan brengen. In een lange reconstructie laat The New York Times zien hoe het maken van een ogenschijnlijk onschuldige foto grote gevolgen heeft. Het begint op een vrijdagnacht in februari 2021, als Mark merkt dat er iets mis is met de penis van zijn peuterzoontje. Die doet pijn en ziet er gezwollen uit. Mark pakt zijn telefoon en maakt wat foto’s om de ontwikkeling van het probleem te kunnen bijhouden. Niet veel later heeft zijn vrouw telefonisch contact met een medische dienst. Een arts-assistent plant een videoconsult (het is coronatijd) in en vraagt de ouders foto’s naar het medische systeem te uploaden, zodat de arts ze voor het consult kan raadplegen. Marks vrouw voldoet aan het verzoek en verstuurt enkele close-ups naar het medische systeem. Op een ervan is Marks hand ook zichtbaar. Het medische verhaal is niet zo spannend. De arts bestudeert de foto’s, schrijft een antibioticumkuur voor en het probleem is opgelost. Maar daarmee eindigt het niet. Net zoals meer dan een miljard anderen maakt Mark gebruik van Google Photo. Deze app zit standaard op iedere Android-telefoon. De app kan automatisch backups maken van iedere foto die iemand met zijn mobieltje maakt. Die backups staan in de cloud, op servers van Google en het bedrijf heeft er dus toegang toe. Tegelijkertijd staat Google, net als bijvoorbeeld Apple, onder grote druk om kindermisbruik aan te pakken. Grofweg zijn er twee methoden om dat te doen. De eerste is om privéfoto’s te vergelijken met een bestaande database van bekende foto’s met kindermisbruik. De tweede is om nieuwe afbeeldingen te scannen op mogelijk misbruik. Kunstmatige intelligentie wordt hierbij getraind om goed van slecht te onderscheiden en niet zomaar bij iedere foto van een naakte peuter in bad alarm te slaan. Dat gebeurt wel bij Mark. Hij krijgt een notificatie op zijn telefoon met de mededeling dat zijn Google-account is uitgeschakeld als gevolg van ‘schadelijke inhoud’. Dat heeft nogal wat gevolgen, want Mark maakt al meer dan tien jaar gebruik van zo’n beetje iedere Google-dienst: contacten, e-mail, documenten, foto’s en zelfs een mobiel telefoonabonnement. Met geen mogelijkheid komt hij nog bij zijn informatie. En om het nog erger te maken, begint de politie een onderzoek naar hem. Dat politieonderzoek pleit hem al snel vrij, maar Google houdt voet bij stuk, ook nadat medewerkers de beelden hebben bestudeerd en niet alleen de robots van het bedrijf. De aanwezigheid van ander materiaal uit Marks privécollectie, waarop een jong kind in bed ligt met een naakte vrouw, zou Google verder in zijn inschatting hebben versterkt. Mark heeft ook die foto niet meer, maar kan zich er wat bij voorstellen: ‘We werden op een ochtend wakker. Het was een mooie dag met mijn vrouw en zoon en ik wilde het moment vastleggen. Als we pyjama’s zouden hebben gedragen, was dit allemaal voorkomen.’||https://www.volkskrant.nl/nieuws-achtergrond/amerikaan-verliest-toegang-tot-google-account-na-medische-naaktfoto-van-zoontje~b14fff30/
2022-08-22||Opinie: Hoe essay over een groenere toekomst een extreemrechts hondenfluitje werd ||Own nothing, be happy. Misschien kent u de uitdrukking. Hij begon als schermafbeelding, van het internet geplukt door een anonieme, antisemitische gebruiker op het internetforum voor afbeeldingen 4chan, die er dit van maakte: ‘Own nothing, be happy –de Joodse wereldorde 2030’. De post ging onder extremisten viraal. In Nederland werd de uitdrukking berucht dankzij Thierry Baudet, voorzitter van Forum voor Democratie. Hij beweerde, geheel ten onrechte, dat het World Economic Forum (WEF) – mijn werkgever – de Nederlandse regering in de arm had genomen om zijn politieke ideeën uit te voeren. Maar hoe lukte het een anonieme, antisemitische Forumbezoeker een al jaren bestaande ‘kop’ boven een essay op de website van het WEF tot een meme van extreemrechts te maken en een slogan voor mainstream conservatieve politici? En wat is de waarheid achter die kop, ‘own nothing and be happy’? Het verhaal begint in 2016 met een opiniestuk op de website van de World Economic Forum’s Agenda, geschreven door de Deense parlementariër Ida Auken, met als titel ‘Welkom in 2030: ik bezit niks, heb geen privacy en het leven is nog nooit zo fijn geweest.’ Het stuk verwijst naar een video op sociale media met de titel ‘Acht voorspellingen voor de wereld in 2030’. Dat artikel maakte deel uit van een reeks essays die was bedoeld om de discussie over sociaal-economische ontwikkelingen aan te zwengelen. Dit was in een tijd dat de platformeconomie sterk in opkomst was. De redacteur die de opdracht gaf voor de essays had eerder voor de Britse, tamelijk conservatieve krant The Telegraph gewerkt: bepaald geen radicaal figuur dus. Het stuk van Auken, voormalig minister van Milieubeheer en lid van de Sociaal Liberale Partij in Denemarken, werd redelijk goed gelezen en leidde een aantal jaren een rustig bestaan op de website van het Forum. De video werd 766 duizend keer bekeken op Facebook en leidde tot 9.900 reacties. Dat veranderde in het jaar 2020, na het uitbreken van de coronapandemie. Tijdens deze pandemie lanceerde het WEF de website van ‘The Great Reset’, het idee dat regeringen er eindelijk werk van zouden maken om hun economieën groener en rechtvaardiger te maken, de zogeheten ‘building back better’-agenda. De pandemie legde veel maatschappelijke misstanden onder het vergrootglas. Het al langer spelende wantrouwen jegens overheden en leiders speelde zowel marginale groepen in de kaart, als door staten gesteunde partijen die erop uit waren hun rivalen te ondermijnen en te verzwakken. Deze twee vonden elkaar op het anonieme ‘dark web’ op plekken als het ‘politiek incorrecte’ afbeeldingenforum 4chan. Dit forum, dat geen toezicht kent, werd ook gebruikt door figuren achter een Russische propagandacampagne die al sinds 2014 actief was. Blijkbaar was het doel desinformatie te verspreiden in een poging extreemrechtse woede over covid-19-maatregelen aan te wakkeren en extremisme van eigen bodem aan te jagen. Dit gebeurde vaak via bots die extreemrechtse samenzweringstheorieën verspreidden onder gemeenschappen op internetforums als 4chan. Een recente analyse van het Britse tijdschrijft New Statesman verklaart hoe deze context extremisten samenbracht ‘met retoriek die het nationaalsocialisme en de Holocaust bagatelliseerde’. Diezelfde extreemrechtse, Holocaust-ontkennende groep beet zich vast in het idee van de The Great Reset en beweerde dat het WEF deel uitmaakte van een groep die ‘de pandemie orkestreerde om de macht over wereldeconomie te krijgen’. Er verscheen een aantal soortgelijke ‘draadjes’ over The Great Reset. Een zo’n draadje op 4chan legde een verband tussen de pandemie, de kwaadaardige macht die het Forum (zogenaamd) heeft over de wereldeconomie en het idee van ‘je zult niks hebben en gelukkig zijn’. Dat draadje ging viraal, omdat het kennelijk tot de verbeelding sprak van complotdenkers. Een website van neonazi’s en witte racisten beweerde dat The Great Reset een reactie was ‘op de nepcrisis van het coronavirus’ en zou leiden tot ‘wereldwijd communisme’, opdat ‘niemand ook nog maar iets kan bezitten’. De uitdrukking ‘own nothing, be happy’ werd zo populair dat meerdere mainstreamfiguren zoals de Amerikaanse Fox News-presentatoren Tucker Carlson en Laura Ingraham, maar dus ook Thierry Baudet, die als ‘hondenfluitje’ (een verhulde boodschap die alleen geestverwanten verstaan, red.) gebruikten, zonder acht te slaan op de antisemitische en extreemrechtse context ervan. Zo sloegen ze twee vliegen in één klap: ze maakten zichzelf populair bij een extreemrechts publiek, maar hoefden niet expliciet xenofobe taal gebruiken. Overal doken er draadjes op. De uitdrukking kreeg een sneeuwbaleffect en werd dus zelfs omarmd door mainstream nieuwssites zoals Fox News, Sky News Australia en GB News, die de complottheorie gebruikten om de Amerikaanse president Joe Biden en andere liberale of sociaal-democratische politici zwart te maken. In Nederland gebruikten Thierry Baudet en Pepijn van Houwelingen van Forum voor Democratie dezelfde gedachte om de Nederlandse regering in diskrediet te brengen over de coronapandemie, de stikstofcrisis, de chaos op Schiphol en de oorlog in Oekraïne. In een recente analyse heeft de publieke omroep NOS laten zien hoe wijdverbreid hun campagne in Nederland was – en hoezeer die op onwaarheden was gebaseerd. Alleen al in Nederland werd in juni 2020 in gemiddeld anderhalf bericht per dag over The Great Reset gesproken in Nederlandstalige groepen op Facebook. In oktober was dat gemiddeld al 6,3 per dag en dat was in december ruim verdubbeld tot 13,6. In januari 2021 was dat cijfer nogmaals verdubbeld tot gemiddeld 28 berichten per dag. Op Twitter en Facebook hebben internet-trollen bijvoorbeeld gemanipuleerde content verspreid om de leugen te promoten dat het WEF via The Great Reset streeft naar een ontvolking van de planeet, en daarbij vooral blanke mensen zou beogen. Te kwader trouw zijnde partijen hebben hun pijlen ook gericht op de berichtgeving van het Forum over de circulaire economie (economische systemen die verspilling proberen tegen te gaan door grondstoffen te hergebruiken in plaats van weg te gooien). Ze kraken die af als een ‘van bovenaf opgelegde agenda’ afkomstig van ‘ongekozen globalisten die erop uit zijn de wereld naar hun beeld te herscheppen’. In Nederland hebben volksmenners als Willem Engel The Great Reset aangevallen – zonder enig bewijs – als een plan om huizen onbetaalbaar te maken voor de middenklasse. Het zijn maar enkele voorbeelden. De wijze waarop dubieuze groepen en personen met dubieuze motieven aan de haal zijn gegaan met Aukens essay ‘je zult niks hebben en gelukkig zijn’ is niet iets om achteloos terzijde te leggen, maar laat zien hoe desinformatie wordt gecreëerd, en waarom het van essentieel belang is om de verspreiding ervan tot staan te brengen. Op verzoek van de Deense Ida Auken heeft het WEF inmiddels alle berichten rond haar artikel verwijderd, vanwege de scheldpartijen en bedreigingen waarmee zij online werd geconfronteerd. Op die manier worden gesprekken over een betere toekomst, zoals Auken op gang wilde brengen, getorpedeerd door trollen. Vertaling: Leo Reijnen||https://www.volkskrant.nl/columns-opinie/opinie-hoe-essay-over-een-groenere-toekomst-een-extreemrechts-hondenfluitje-werd~b67bbdc3/
2022-08-22||Zomergasten met Raven van Dorst was een meeslepend zelfonderzoek||Janine Abbring kondigde Zomergast Raven van Dorst aan als ‘grensverleggend, grappig, en recht voor z’n raap’. Vrijwel direct daarna moest ze zichzelf verbeteren, omdat ze met die woorden meteen bezig was om in hokjes te denken. En dat terwijl Van Dorst ons juist wil bevríjden uit die hokjes. Het was niet de vraag óf, maar vooral wannéér dat zou gaan lukken in Zomergasten. Van Dorst staat door hun televisieprogramma’s (Boerderij Van Dorst, Nachtdieren) bekend als iemand die nooit zomaar het gebaande pad zal kiezen. Toch begon hen zondagavond vrij zenuwachtig aan de uitzending, en wilde Van Dorst vooral benadrukken dat hen helemaal niet op hun plek was op de drijvende caravan: ‘Je lijkt wel gek in je hoofd, dat je mij uitnodigt voor zo’n gerenommeerd programma.’ Die zenuwen waren van relatief korte duur, want Van Dorst ontbrandde steeds meer toen het gesprek richting hun worstelingen met identiteit, geslacht en jeugd ging. Daarbij draaide het vooral om het uitblijven van aansluiting. Van Dorst wilde als kind al nooit zomaar ergens bij horen, omdat dat ‘te makkelijk’ zou zijn, en je dan ‘nooit voor jezelf gaat nadenken’. ‘Als je in je jeugd in een warm bad valt en overal bij hoort, ga je dan ooit nog zoeken?’ Van Dorst is lang blijven zoeken, óók op de momenten waarop hun omgeving hen hardnekkig in een hokje wilde stoppen. Van Dorst vertelde een bizar verhaal uit hun jeugd, waarin hen in de kerk door een priester op het podium werd aangemerkt als een bezeten Satanskind waarvoor gebeden moest worden. Van Dorst was een satanskind, een wildebras, een meisjesachtige jongen én een jongensachtig meisje. Voor de buitenwereld was dat te moeilijk, omdat de dokter nu eenmaal bepaalt of je een man of een vrouw bent. Het is Adam óf Eva, en in dat beeld was lang geen plek voor iemand als Raven. Pas als twintiger werd Van Dorst door een gynaecoloog geïdentificeerd als hermafrodiet (iemand met zowel vrouwelijke als mannelijke geslachtskenmerken). Zelfmedelijden was er sowieso nooit, maar er was wél eindelijk een antwoord op de vraag ‘wie de fuck’ Raven eigenlijk is. Daarmee werd deze meeslepende Zomergasten vooral een groot zelfonderzoek, waarbij Van Dorst meermaals (onbewust) solliciteerde naar de functie van presentator (een prikkelend idee). Van Dorst stelde veel vragen terug aan Abbring, waardoor die laatste meer gesprekspartner werd dan interviewer. Die dynamiek was apart, maar ontwapenend, want het zorgde er voor dat deze uitzending meer een aangenaam gesprek werd dan een stijf hoorcollege. Dat resulteert vaak in de beste afleveringen van Zomergasten, al had Van Dorst niet de behoefte om eindeloos over henzelf te blijven praten: ‘Soms hoor je dingen uit je bek komen, en denk je: ik kan af en toe beter effe m’n muil houden’. Dat was helemaal nergens voor nodig, want zelfs na drie uur voelde deze uitzending nog te kort.||https://www.volkskrant.nl/columns-opinie/zomergasten-met-raven-van-dorst-was-een-meeslepend-zelfonderzoek~b18bdba7/
2022-08-22||Hoogleraar ecologie: ‘Politiek moet zich niet beroepen op wetenschappelijke onzekerheid, maar in actie komen’||‘Regelmatig lezen we in de media of horen we vanuit de politiek dat onder wetenschappers nog vragen zouden leven over de toestand van de Nederlandse natuur of de impact van stikstof. En dat er daarom reden zou zijn om niet snel in actie te komen. Zoals Wopke Hoekstra afgelopen vrijdag zei: 2030 is niet heilig voor het CDA.’ Hoekstra pleitte in een interview met het AD voor ‘een ecologische autoriteit’ om ‘met de mensen lokaal de natuur te beoordelen’ en noemde de kritische depositiewaarde, de hoeveelheid stikstofneerslag die een bepaald ecosysteem kan verdragen, ‘een gemankeerd middel’. Olff: ‘We willen benadrukken dat er een brede consensus onder wetenschappers is over de toestand van de Nederlandse natuur. En we roepen de politiek op om zich niet te beroepen op wetenschappelijke onzekerheid, maar in actie te komen. Als je naar de data kijkt, is de urgentie bijzonder groot.’ ‘Vanuit het ecologische onderzoek zien we duidelijk dat de populatie van een groot aantal plantensoorten in een rechte lijn naar beneden gaat, zowel op het boerenland als in natuurgebieden. Hoe langer je wacht, hoe groter de kans dat die soorten uitsterven. En het is moeilijk om eenmaal verdwenen planten- en diersoorten terug te krijgen in de natuur.’ ‘Het is dus penny-wise but pound-foolish om nu te zeggen: laten we wachten. Sommige boeren help je daar misschien mee, maar de kosten die gepaard gaan met natuurherstel zullen exponentieel stijgen. Het is dus ook economisch geen slimme keuze. ’ ‘Ook zou het naar boeren niet eerlijk zijn om de suggestie te wekken dat ze langer kunnen wachten met het maken van een keuze over de toekomst van hun bedrijf. Bijvoorbeeld bij het regelen en stopzetten van vergunningen. Maar dat is meer een juridisch-politiek argument.’ ‘Natuurlijk moet de politiek uiteindelijk een belangenafweging wagen. Wat wij hier doen, is nog een keer samenvatten: waarom moest dit ook alweer? Verschillende maatschappelijke krachten hebben een economisch belang bij het handhaven van de status quo. Dat mag, maar dan moet je je niet beroepen op wetenschappelijke twijfel over de urgentie van de stikstofplannen. Want die is er niet.’ ‘Er zijn altijd onzekerheden in de wetenschap. In de klimaatdiscussie weten we nog niet zeker waar een deel van de CO2 vandaan komt, of wat de rol van de oceaan is. De vraag is of die onzekerheden groot genoeg zijn om niet direct in actie te komen. Het is flauwekul om honderd procent wetenschappelijke zekerheid te vragen, want twijfel is inherent aan de wetenschap. Op een gegeven moment moet je zeggen: er zijn voldoende gegevens voorhanden om in te grijpen.’ ‘De ondertekenaars van dit opiniestuk zijn het natuurlijk ook niet op elk deelonderwerp met elkaar eens. Dat hoort ook bij wetenschap: kritisch naar elkaars stukken kijken, altijd gefocust zijn op progressie. Als iemand steekhoudende argumenten heeft, staat de wetenschap als eerste veld open voor discussie. En gedurende dat proces vat je consensus regelmatig samen.’ ‘Sommige mensen met een wetenschappelijke achtergrond beweren dat andere academici ze de mond snoeren. Dat is absoluut niet waar: er is veel wetenschappelijke discussie begonnen door dissidenten. Maar je moet dan wel met goed onderbouwde argumenten naar voren komen.’ ‘Eigenlijk niet. Deze zorg heeft niet zozeer met onze positie in de samenleving te maken, maar eerder met de opkomst van politieke bewegingen die in wetenschappelijke twijfel een belangrijk instrument zien. Daar zijn wij boos over. Wij zien twijfel als een van onze grootste instrumenten om progressie te boeken, maar we voelen dat die nu een beetje misbruikt wordt.’||https://www.volkskrant.nl/nieuws-achtergrond/hoogleraar-ecologie-politiek-moet-zich-niet-beroepen-op-wetenschappelijke-onzekerheid-maar-in-actie-komen~ba9d519e/
2022-08-22||Bind nooit in. Als mensen het niet belangrijk vinden, moeten ze niet meedoen aan de discussie||Tennis is mijn grootste passie. Althans, er is nooit een moment geweest dat het mijn nummer-1 passie was, maar waar andere passies kwamen en gingen – indierock, Elke Linders van klas 3B, hasj – is tennis altijd een constante geweest. En zoals een wielrenner geen etappe hoeft te winnen om de gele trui te bemachtigen, hoeft tennis nooit mijn grootste passie van het moment te zijn om toch mijn grootste passie te zijn. Helaas ben ik niet zo goed in tennis. Maar omdat het mijn passie is, neem ik mijn wedstrijden toch bloedserieus. Bij dubbels spreek ik elk punt af waar ik naartoe serveer, opdat mijn partner daar aan het net op kan anticiperen. Dat is, net als het dragen van onze leuke matchende outfits, ongebruikelijk op ons niveau. Soms krijgen we het commentaar dat we ons gedragen alsof we in de hoofdklasse spelen. En dat is niet bedoeld als compliment. Een Limburgse vriendin van me vertelde dat ze het vroeger tijdens dansles ook meemaakte. Ze sloofde zich flink uit, want waarom zou je bescheiden dansen? Nou, omdat de andere vrouwen dat niet waarderen. ‘Het meint zich get’, zeggen ze dan, ‘zij verbeeldt zich heel wat’. Een grove belediging in Zuid-Limburg, want je moet je niet verheven voelen boven de rest. ‘Kom, kom, niet zo fanatiek, zo belangrijk is het allemaal niet’, je hoort het ook regelmatig in het publieke debat. Een veelgebruikte variant is ‘waar hebben we het nou helemaal over’. Luister daar nooit naar, bind nooit in. Blijf fanatiek. Als mensen het niet belangrijk vinden, moeten ze niet meedoen aan de discussie. De enige reden dat ze je aanspreken op dat fanatisme, is omdat ze weten dat ze niet van je kunnen winnen.||https://www.volkskrant.nl/cultuur-media/bind-nooit-in-als-mensen-het-niet-belangrijk-vinden-moeten-ze-niet-meedoen-aan-de-discussie~beec6c12/
2022-08-22||Landart-installatie ‘City’ is minimalisme op reusachtige schaal||Meer dan vijftig jaar nadat de bouw van de landart-installatie City van Michael Heizer in 1979 begon, kan het publiek vanaf 2 september dan eindelijk de plek van het kunstwerk betreden. Je mag er tijd voor uittrekken want met een afmeting van 800 meter breed bij 2,4 kilometer lang is City een van de grootste kunstwerken ter wereld. Het werk ligt in Garden Valley, een woestijnvallei in Nevada. En het lijkt sterk op de monumenten van een lang verdwenen beschaving, als die beschaving zich van beton zou hebben bediend. Het jarenlang afgesloten gebied werd in de Amerikaanse pers nog wel eens vergeleken met Area 51, een gebied dat onder controle staat van het Amerikaanse leger, waar de wildste geruchten de ronde over doen. Heizer liet zich inspireren door de Mayastad Chichén Itzá op het Mexicaanse schiereiland Yucatán, vermoedelijk al voor het jaar 1000 gesticht. Maar ook een bezoek aan Luxor in Egypte liet zijn sporen na in de creatie van dit werk. Andere invloeden op het City-project zijn Heizers belangstelling voor het minimalisme (maar dan op een reusachtige schaal) in combinatie met grootschalige industriële processen. Kosten van het werk worden geschat op veertig miljoen dollar met verschillende kunstfondsen, waaronder de bekende Dia Art Foundation, als de geldschieters. Het werk is maar een aantal momenten per jaar te bezichtigen; gratis voor omwonenden en 150 dollar voor mensen van buiten, inclusief het vervoer naar de afgelegen locatie. Het landschap van Garden Valley werd lang bedreigd door plannen van de Amerikaanse overheid om in de buurt een opslag voor radioactief afval aan te leggen, waarbij een spoorlijn dwars door het gebied zou lopen. Pas in 2015 werd het hele gebied tot Nationaal Monument verklaard, waardoor de bouwplannen definitief tot het verleden behoren. Heizer werd geboren in 1944. In de jaren zestig begon hij met het maken van grootschalig werk in de woestijnen van Californië en Nevada. In een ander deel van zijn oeuvre bracht hij enorme rotsen naar publieke ruimtes, waaronder zijn bekende werk Levitated Mass voor het Los Angeles Museum of Contemporary Art. Heizer verwacht dat het werk er nog wel even zal liggen. ‘Zelfs als je van plan bent het te vernielen, dan kom je er snel genoeg achter dat het veel te veel moeite zal kosten,’ zei hij eerder in een interview.||https://www.volkskrant.nl/cultuur-media/landart-installatie-city-is-minimalisme-op-reusachtige-schaal~b9ee0e0d/
2022-08-22||Augustus en de blaadjes vallen al, is dat reden om te somberen? ||De vallende eikels zijn het gevolg van hogere temperaturen, waardoor de vruchten eerder rijp zijn. De vallende bladeren zijn een natuurlijke reactie van bomen op de lange periode van droogte. Die wordt versterkt door twee andere actuele factoren: hittegolven en stikstof. Om met die laatste te beginnen: door de hoge concentraties stikstof ontwikkelden soorten als de beuk en de zomereik relatief grote kronen en minder wortels. Die wortels gaan ook nog eens minder diep dan voorheen, waardoor ze minder goed bij water kunnen. Door meer en grotere bladeren neemt bij hogere temperaturen zoals de afgelopen weken de verdamping toe, waardoor een boom in nog grotere problemen komt. Om zich daartegen te wapenen, sluit een boom de huidmondjes van bladeren, laat ze krullen of in het uiterste geval voortijdig vallen. Daardoor kan minder CO2 worden opgenomen en neemt het proces van fotosynthese (waarmee zonlicht wordt omgezet in energie) af. Dat remt de groei. Uit onderzoek van Wageningen University & Research (WUR) bleek dat in 2018 de stammen van sommige bomen als gevolg hiervan zelfs krompen. Arnold van Vliet, bioloog aan de WUR en drijvende kracht achter de Natuurkalender, ziet ook dit jaar dat bomen het moeilijk hebben. ‘Vooral beuken zijn er slecht aan toe, maar ook zilverlindes, populieren en berken blijken gevoelig voor de droogte. Het ligt er wel aan op welke locaties je gaat kijken: op zandgronden gaat het harder dan op plaatsen waar bomen minder diep in de bodem water kunnen vinden.’ Van Vliet publiceert online timelapsebeelden van witte paardenkastanjes en een van zomereiken in Wageningen, waarop te zien is hoe ze de seizoenen doorkomen. De afgelopen droge jaren verloren de kastanjes vroeg hun blad, maar na een periode van regenval kwamen ze tot een tweede bloei. Van Vliet: ‘Op zichzelf tekent dat de veerkracht van de natuur. Ook nu hebben de kastanjes hun bladeren weer laten vallen. Maar of ze ook weer tot een tweede bloei zullen komen, of dat de rek er een keer uit is, moet nog blijken.’ Volgens Van Vliet is duidelijk dat de opeenstapeling van droogte, warmte en stikstof bomen niet goeddoet. Toch blijft de exacte reden moeilijk aan te wijzen: ‘Droogte is een ingewikkeld en geleidelijk proces, het bouwt zich elk jaar verder op. We hebben de afgelopen jaren zoveel verschillende weersextremen gehad, van hittegolven tot zware regenval, dat het heel lastig valt vast te stellen wat nu precies het gevolg is van welke factor.’||https://www.volkskrant.nl/nieuws-achtergrond/augustus-en-de-blaadjes-vallen-al-is-dat-reden-om-te-somberen~b543db5d/
2022-08-22||Bij aanmeldcentrum Ter Apel sliepen zondag 400 asielzoekers in de buitenlucht||Het is al maanden druk in het enige aanmeldcentrum voor asielzoekers in Nederland. In de nacht van vrijdag op zaterdag moesten ongeveer 250 mensen buiten slapen, de nacht daarop ging het om 300 mensen. Van zondag op maandag sliepen de mensen onder meer onder de luifels die ter beschutting zijn geplaatst, in de sporthal op het terrein en op stoelen in de wachtruimte van de IND. Die almaar toenemende drukte op het grasveld tussen het aanmeldcentrum en de provinciale weg N366 leidde de afgelopen dagen al tot spanningen. Afgelopen dinsdag was de Volkskrant getuige van twee vechtpartijen die uitbraken op het voorterrein. Voor het Rode Kruis waren die terugkerende vechtpartijen zelfs reden het humanitaire servicepunt, dat op hetzelfde grasveld voor het aanmeldcentrum stond, te sluiten, omdat het onmogelijk was de veiligheid van medewerkers te garanderen. Afgelopen vrijdag merkte burgemeester Jaap Velema van de overkoepelende gemeente Westerwolde de lap gras voor het aanmeldcentrum aan als veiligheidsrisicogebied. Daardoor was het voor de politie mogelijk om mensen preventief te fouilleren en onder verscherpt cameratoezicht te plaatsen. Onder normale omstandigheden zouden de asielzoekers na hun registratie in Ter Apel naar een asielzoekerscentrum elders in het land worden gebracht, maar omdat die overvol zitten, stokt de doorstroom de laatste weken geregeld. Asielzoekerscentra kampen zelf met tekort aan plek omdat statushouders door onder meer de oververhitte huizenmarkt niet doorstromen naar een woning. Het Rijk is weliswaar permanent op zoek naar nieuwe opvanglocaties, maar de bereidheid bij Nederlandse gemeenten om extra asielzoekers op te vangen, is laag. Velema deed vrijdag dan ook ‘nogmaals een dringend beroep op Rijk, provincies en gemeenten om de druk op Ter Apel structureel te verlichten’. Volgens medewerkers van Vluchtelingenwerk die de asielopvang in Nederland dagelijks in de praktijk meemaken, is het daarmee rampzalig gesteld. ‘Het probleem is niet eens de instroom van asielzoekers, want die is niet extreem’, vertelde een regiomanager vorige week aan de Volkskrant. ‘Maar de overheid is de regie volledig kwijt.’||https://www.volkskrant.nl/nieuws-achtergrond/bij-aanmeldcentrum-ter-apel-sliepen-zondag-400-asielzoekers-in-de-buitenlucht~bea57c11/
2022-08-22||Pinnig keek ze me aan, en sprak: ‘Heeft u nou echt niets beters te doen?’||Het voordeel van een goed voorziene bloemenkraam is dat je veel keus hebt. Het nadeel is dat andere mensen óók veel keus hebben, vooral als dat mensen zijn met een wankelmoedig karakter. En dan stond het bloemenmeisje er ook nog alléén voor. Haar collega had corona, verklaarde ze, ‘tenminste, dat zegt ze. Ze zal wel op het strand liggen.’ Dat hebben we wel aan die corona overgehouden: een ideale smoes. De keurige oude dame vóór mij, intussen, kon maar niet kiezen. Ze aarzelde lang tussen gladiolen en hortensia’s, speelde nog even hardop met de gedachte aan zonnebloemen, bevond die toch te ‘gewoontjes’ en hakte uiteindelijk (ik stond inmiddels bij gebrek aan horloge verwoed op mijn lege pols te kijken) de knoop door: Lisianthus moesten het wezen, die paarse, ja, ze had liever roze gehad, maar die waren er niet, al had ze die wel verwacht in een ‘toch doorgaans ruim gesorteerde zaak’. (Verwijtende blik naar het bloemenmeisje). Terwijl het meisje de bloemen haastig inpakte rinkelde in de tas van de oude dame een telefoon. Tring, tring, tring... ‘O jeetje’, riep de oude dame, maar dat hielp niet: de tas, voorzien van twee ingewikkelde draaisluitingen, moest open. Tring, tring ... toen die hindernis eenmaal genomen was kwam er een grote huishoudknip tevoorschijn, waaruit ze moeizaam een telefoon opviste in een met een drukkertje afgesloten leren hoesje. Tring, tring ... ook het drukkertje stribbelde nog even tegen, maar toen gaf haar perkamenten wijsvinger dan toch eindelijk de verlossende veeg over het scherm. Tri... ‘Met mevrouw Verhoeven. Ben jij het, Joosje? (...) Ja.(...) Ja.(...) Nee, je stoort niet, dat wil zeggen, ik sta hier bij de bloemenkraam. Je weet wel, die grote, op de hoek van de ... ja, die. Nou, die heeft ook zijn beste tijd gehad, maar moet je horen, Joosje, ik bel je straks terug. Ik moet hier nog afrekenen, en achter me staat iemand die verschrikkelijke haast schijnt te hebben.’ (Verwijtende blik naar mij). ‘Ja. Nee. Je vraagt je af wat sommige mensen ... maar goed, ik bel je dus straks terug. Ik kan je wel vast vertellen dat ik niet zulk goed nieuws heb. Over Hilda, ja. (...) Nee, zo erg is het nu ook weer niet, maar toch, heel verdrietig. (...) Ja, precies. Maar ik bel je dus straks terug, want de muren hebben hier oren, zullen we maar zeggen’. (Verwijtende blik naar mij). ‘Ja. Dat is toch schanda... ja. Maar enfin. Tot straks, Joosje!’ Met een theatraal gebaar liet ze de telefoon zakken. Pinnig keek ze me aan, en sprak: ‘Heeft u nou echt niets beters te doen?’||https://www.volkskrant.nl/mensen/pinnig-keek-ze-me-aan-en-sprak-heeft-u-nou-echt-niets-beters-te-doen~b9ee0669/
2022-08-22||Ubersilence||Here we see a material study for WHERE TO NOW, that was on display in the Amsterdam Central Station. UBERSILENCE deals not only with the problematic idea of time as a system that everyone can experience in the same way, it also touches on a bigger theme: information overload caused by the internet, education and the ubiquity of screens. Scientists like Arnold Ratzburger argue that as a consequence of the constant flow of ‘noiseformation’, silence will become the scarcest good this coming century. It will be more scarce than water. UBERSILENCE is anticipating that scarcity. In presenting a black screen with no information, it makes the audience aware of what soon will be very valuable: empty-headedness. According to the rules of capitalism, now is the time to buy yourself some boredom. The important thing is knowing when to sell it again.||https://www.volkskrant.nl/cultuur-media/ubersilence~b201b24d/
2022-08-22||Toen de Nederlandse ceo eraan dacht wie er in de regering zaten, was hij weer volledig gerustgesteld||In het blije hoofd van de ceo was er nooit plek geweest voor het doemscenario. Of toch wel? Hadden in de loop der jaren soms toch bepaalde angsten zijn lichaam weten in te sijpelen? Hoe dan ook, de ceo had verschrikkelijk gedroomd. En het onregelmatig ademen hield maar aan. Het sloeg allemaal nergens op dit. Ook nog eens op de dag dat zijn bankrekening met wat miljoenen extra bonusgeld gespekt ging worden. Hij was altijd een man van de actie geweest. Zijn motto bij iedere tegenslag was dezelfde als die van iedere voetballer na een verloren wedstrijd: ‘We gaan ons op de volgende wedstrijd concentreren.’ Moest hij zich dan nu laten verlammen door een nachtmerrie? Gelukkig voor de ceo kreeg hij na zo’n minuut jeuk in zijn ballen, hij bewoog langzaam zijn rechterhand, verhielp het verschijnsel en slaagde erin om langzaam uit zijn bed te stappen. Voor de enorme spiegel in zijn immense badkamer testte hij zijn stralende lach, besloot dat zijn handelsmerk niet helemaal de oude was en deed met een licht trillende hand scheerschuim op zijn vingers. Hij vroeg zich af of het allemaal te maken zou kunnen hebben met het artikel dat hij in de krant van een dag geleden had gelezen? Ze schreven dat de beloning van de Nederlandse ceo’s in het afgelopen jaar met 32 procent was gestegen, terwijl de cao-lonen in het inflatiejaar maar met 2,2 procent waren gestegen. Hij had hard gewerkt om bij de rijkste 1 procent te horen die een kwart van al het vermogen in Nederland bezit. Het was hem gelukt om niet alleen rijk te worden, maar dankzij adviseurs en lifecoaches een reputatie op te bouwen als de gedreven ceo die een ‘mensenmens’ was gebleven. In de spiegel keek hij nogmaals naar zichzelf, om er zeker van te zijn of alles wat hem maakte nog intact was. Hij zag nog steeds een man die volop genoot van zijn talrijke successen. Wat was dan het gevoel van angst dat maar niet wegging? Met het scheermes trok hij de eerste piste op zijn wang en dacht weer aan het krantenartikel. Het was niet zijn probleem dat tegenwoordig 2.5 miljoen Nederlandse gezinnen elke maand geld tekort kwamen om hun rekeningen te betalen. Ja, dat was het probleem van de regering. Gelukkig hielden de boven ons gestelden zoals altijd de allerrijkste bovenlaag de hand boven het hoofd. Toen hij eraan dacht wie de premier en de minister van Financiën waren, was hij weer volledig gerustgesteld. Wat een stress had hij beleefd zo vroeg in de ochtend. En zo onnodig. Zowel de premier als de minister van Financiën hadden verklaard dat we in Nederland met zijn allen een stuk armer gingen worden en er was geen reden om te denken dat de mensen deze keer niet in hun lot zouden berusten. De altijd vrolijke ceo begon weer oprecht te lachen in de spiegel. Hij had vier huizen, een villa met zwembad, waar hij zelf in woonde, een benzine slurpende auto voor het werk, een nog meer benzine slurpende auto voor in het weekeinde. Hij had in een jaar 200 duizend kilometer gevlogen. Met het geld dat hij op de bank had, zou hij tienduizend kinderen voor altijd uit de armoede kunnen halen. Hij deed dat niet en hoefde desondanks niets te vrezen. Want, er was geen gebrek aan mensen die zich bekommerden om de belangen van de ceo. Laatst hoorde hij iemand op de radio voorstellen om in de toekomst een puntensysteem in te voeren waarmee rijke mensen vliegpunten konden kopen van de armen. Het goede humeur was bij de ceo terug van nooit weggeweest. Hij begon zowaar te zingen in de badkamer. Hij was snel uitgezongen, omdat hij nooit teksten van liedjes kon onthouden. Hij prevelde: ‘Maak je geen zorgen, man. Je bent in balans en je bent zowel zakelijk als privé gelukkig. Er is geen gevaar.’ Toen moest hij eraan denken dat hij over een uurtje al bij de hockeywedstrijd van zijn zoon moest zijn. Het kan zijn dat hij door het afdwalen van zijn gedachten niet oplette: een snee bij zijn keel, het bloed dat op de wasbak druppelde, de herinnering aan de verschrikkelijke nachtmerrie, het volk dat massaal in opstand kwam en in de straten verschrikkelijke leuzen scandeerde. Zijn bloed bleef maar druppelen in de badkamer. De ceo werd onwel, hij hield zich vast aan de deurknop en riep naar zijn vriendin: ‘Anne, Anne…’ Erdal Balci is schrijver en journalist, en schrijft om de week een wisselcolumn met Fleur Jongepier.||https://www.volkskrant.nl/columns-opinie/toen-de-nederlandse-ceo-eraan-dacht-wie-er-in-de-regering-zaten-was-hij-weer-volledig-gerustgesteld~bed6114e/
2022-08-22||Nabij Albergen bestaat óók Twents noaberschap voor vreemdeling||Inwoners van Albergen zijn woest dat het COA asielzoekers gaat plaatsen in een hotel, schrijft de Volkskrant. Een geïnterviewde vindt een asielzoekerscentrum in Almelo genoeg, een andere broedt op een beledigende tekst op een spandoek. Zijn asielzoekers niet welkom in Twente? Er is een andere werkelijkheid. Sinds 1993 verblijven er asielzoekers in de voormalige kostschool ‘Maria Mediatrix’ in Azelo (12 kilometer van Albergen). Aanvankelijk uit Joegoslavië, daarna uit Rwanda, Somalië, Afghanistan, Iran, Congo en Syrië. De opvang was een periode gesloten, maar is vanwege de vluchtelingenstroom uit Oekraïne heropend. Verder wonen er op dit moment Oekraïense vrouwen en kinderen in het vroegere klooster ‘De Zwanenhof’ in Zenderen (8 kilometer van Albergen) en het voormalig meisjesinternaat ‘Huize Alexandra’ (7 kilometer van Albergen). Vrijwilligers bereidden het verblijf voor en gingen mee om de vluchtelingen op te halen. Er zijn tal van activiteiten zoals taallessen, een workshop borduren en het tekenen van zonnebloemen op ramen als blijk van hoop. En in Hertme woont zuster Josephine die zich sinds jaar en dag inzet via haar stichting Noodopvang Dakloze Asielzoekers, gesteund door vele noabers. Dat is óók Twente, noaberschap met het motto: ‘Verberg de verdrevenen, verraad de vluchtelingen niet.’Stevine Groenen, schrijfster, Borne Straatarts Michelle van Tongerloo  beschrijft in het inspirerende interview hoe een jonge vrouw met kind met een wirwar aan hulpverleners pas geholpen is als ze hulp krijgt ‘bij iemand die ze vertrouwt’. Dit beschrijft de kern waarom de vrijeartsenkeuze zo essentieel is. Want de vertrouwensband met de hulpverlener is een van de belangrijkste evidencebased voorspellers voor behandelsucces in zowel medische als psychische zorg. Van zorgverleners wordt verwacht dat ze evidencebased handelen, maar geldt dat niet ook voor politici en zorgverzekeraars? En uiteindelijk is behoud van de vrije artsenkeuze goedkoper, omdat de behandeling bij de arts of therapeut die men vertrouwt, effectiever is.Myriam Lipovsky, internist-psychotherapeut, Utrecht Het lange en nodeloos ingewikkelde artikel van de voormalige topambtenaren Roel Bekker en Geert van Maanen, over toenemende problemen bij de Rijksdienst (, raakt kant noch wal. Niet vreemd, want beide heren zijn zelf onderdeel van het werkelijke probleem: de Algemene Bestuursdienst (ABD) als leverancier van topambtenaren voor alle rijksdiensten. Door de ABD zijn de afgelopen twintig jaar alle deskundige topambtenaren vervangen door ‘managers’, ‘bestuurskundigen’ of ‘procesbegeleiders’, die bovendien iedere vier of vijf jaar overstappen naar functies elders. Van Maanen was binnen tien jaar tijd secretaris-generaal van drie ministeries, maar hoe goed kun je functioneren als je de eigen medewerkers en beleidsterreinen niet goed kent, noch de weg weet in de eigen complexe organisatie? Dat de Rijksdienst geen deskundige, ervaren topambtenaren meer heeft, blijkt pijnlijk uit het onvermogen crises te zien aankomen, ferm aan te pakken en op te lossen. Nederland zakt weg in een poel van ellende, omdat deskundige mensen aan de kant zijn geschoven door ambtelijke eendagsvliegen en politieke avonturiers. René van Slooten, voormalig rijksambtenaar, Woerden Oók in sociale huurwoningen wonen geschoolde mensen met een baan en een redelijk inkomen. Dit in reactie op de opvallende aanname in Aleid Truijens’ column. Marjolein Koudstaal, Zutphen Terecht, de aandacht voor Bram Peper en ook voor de ‘roemruchte toespraak van Wim Kok’. Wel jammer dat er weinig aandacht is voor de nuance die oorspronkelijk in de door Peper aangeleverde tekst (voor Kok) stond. In meerdere interviews gaf Peper aan dat hij schreef: ‘Het opschudden van de ideologische veren.’ Bram was een intellectueel. Of ‘afschudden’ door Kok een verspreking is geweest, weet ik niet, maar afscheid nemen van de PvdA-ideologie bedoelde Peper niet.Hans Nieuwendijk, Amsterdam||https://www.volkskrant.nl/columns-opinie/nabij-albergen-bestaat-ook-twents-noaberschap-voor-vreemdeling~bd2c8a75/
2022-08-22||Boris Johnson, de serie, binnenkort op tv in het Verenigd Koninkrijk||This England, zo heet de dramaserie van Michael Winterbottom en Kieron Quirke. ‘This England’, dat zijn woorden uit de beroemde, patriottische toespraak van Jan van Gent in William Shakespeares koningsdrama Richard II. Aanvankelijk was gekozen voor This Sceptred Isle uit dezelfde lofzang van deze prins en staatsman. De woorden worden in de mond gelegd van Johnson die na het winnen van de Lagerhuisverkiezingen eind 2019, en de daaropvolgende voltooiing van Brexit, in een jubelstemming verkeerde. Hij had grote plannen voor de Britse natie. Het liep anders. Uit China kwam covid-19 overwaaien en dat zorgde voor paniek in het hart van de Britse macht, waar Johnson bepaald niet stond te springen om draconische maatregelen te nemen. De gebeurtenissen die volgden bleken een vruchtbare basis te zijn voor bijna vijf uur televisie. Johnson vocht voor zijn leven in het ziekenhuis, terwijl zijn verloofde zwanger was. Wetenschappers deden onheilspellende voorspellingen. Een groot deel van bevolking werd bang. Gezagsdragers overtraden de door henzelf opgelegde lockdownmaatregelen. Johnson staat centraal in de serie, maar er zijn belangrijke rollen weggelegd voor zijn topadviseur Dominic Cummings (gespeeld door Simon Paisley Day) en zijn partner Carrie Symmonds (Ophelia Lovibond). Bij het regisseren heeft de 61-jarige Winterbottom, onder meer bekend van de komische film 24 Hour Party People, advies gekregen van betrokken wetenschappers, zorgmanagers en van Tim Shipman, de chef-politiek van The Sunday Times die bekendstaat als de best geïnformeerde journalist in Westminster. De Britse politiek is een geliefd object van scriptschrijvers en filmmakers. Het Brexit-referendum is verfilmd met Brexit: The Uncivil War, met de door Benedict Cumberbatch gespeelde Cummings in de hoofdrol. Over de studentenjaren van Johnson en Cameron verscheen het docudrama When Boris Met Dave. De New Labour-jaren boden ook inspiratie. De rivaliteit van Tony Blair en Gordon Brown leidde tot de televisiefilm The Deal, de sores in het koningshuis na de dood van Diana tot The Queen en de speciale relatie met Amerika ten tijde van de Irak-oorlog tot A Special Relationship. In alle gevallen werd Blair door Michael Sheen gespeeld. Op zijn beurt blijkt de 61 jaar oude Branagh, die veel ervaring heeft met Shakespeare-rollen, een goede keuze om Johnson te portretteren. Uit een vrijgegeven trailer en beelden wordt duidelijk dat het opzetten van een blonde pruik al bijna voldoende was om eruit te zien als de scheidende premier.||https://www.volkskrant.nl/nieuws-achtergrond/boris-johnson-de-serie-binnenkort-op-tv-in-het-verenigd-koninkrijk~b51ec896/
2022-08-22||Voor elke twijfelende vrouw willen er tien slechtere mannen wél als talkshowgast aanschuiven||‘Floor. Ben door hunne majesteiten koning Willem-Alexander en koningin Máxima uitgenodigd voor de uitblinkerslunch. Iets voor bij Op1?’ Een appje van een graag geziene talkshowgast. Het is oktober 2021 en de ochtendvergadering nadert haar einde. Ik sluit WhatsApp, druk op de zijkant van mijn iPhone, leg het ding omgedraaid op tafel en doe een poging mezelf te mengen in het overleg. Eindredacteur Rachel Franse concludeert dat er wederom te weinig vrouwen op de gastenlijst staan, de rest van de tafel knikt instemmend. De redactievergadering is klaar. Ik schuif mijn stoel naar achteren en duik het belhok in om een item over de toename onder plastische chirurgie bij jongeren op touw te zetten. Een inmiddels vertrouwde opbouw van het gesprek volgt: ‘Goedemorgen, ziet u in uw praktijk een toename van plastische chirurgie bij jongeren?’ Ja, dat ziet ze, en dat is niet alles: ze ziet nog veel meer en maakt zich zorgen. Of ze het zou zien zitten om daarover aan te schuiven bij Op1? Oh, nee daar moest ze echt niet aan denken. Had ik aan haar collega gedacht? Nee, ik zou toch echt graag haarzelf willen. Nee, sorry, daarvoor weet ze écht te weinig. En bovendien, is zij nou echt de aangewezen persoon? De afgelopen 2,5 jaar was ik redacteur van de veelbesproken talkshow Op1. De kritiek op volle tafels met het predicaat ‘oude witte man’ is daarbij favoriet onderdeel van gesprek. Toen ik begon bij Op1 dacht ik dat de oplossing zat in een jonge vrouw zoals ik, die wél zou strijden voor meer diversiteit. Maar ik zat ernaast. Talkshowredacties bestaan overwegend uit jonge vrouwen en er gaat geen dag voorbij – echt nooit – waarop de tafelsamenstelling niet onderwerp is van gesprek. Eén van de problemen waar de nog altijd scheve tafelverdeling aan ten grondslag ligt, is het fenomeen ‘zelfvertrouwenskloof’. Een fenomeen dat reikt tot in de haarvaten van onze samenleving en in extreme vorm tot uiting komt bij talkshows. Mijn telefoon licht weer op. Het vervolgappje leest: ‘Een koninklijk schouderklopje....’ O ja, de uitblinkerslunch, hij komt er heel graag over vertellen. Amerikanisten, goochelaars, artsen, advocaten. Wekelijks ontving ik suggesties voor het aanschuiven van hem, zelden van haar. De mannen hebben nú toch weer iets meegemaakt. ‘Is mijn nieuwe boek je al onder ogen gekomen?’ Of ik weet dat de fruitvlieg ook last heeft van klimaatverandering. De Westerschelde is aan vervanging toe, hij is toevallig expert. Heb het nieuws gezien over de kinderopvang? Erg hè, hij heeft zelf kinderen… Neem Maarten van Rossem, je drukt op een knop en de anekdotemachine gaat draaien. Kun je een vrouw bedenken voor wie dat opgaat? Daartegenover heb ik tientallen voorbeelden van vrouwen die zichzelf wegcijferen, onbelangrijk achten of mannen kennen die meer over het onderwerp weten. Ze vinden zichzelf geen uitblinkers. ‘Niks voor mij, doodeng!’ De doorschuifvrouwen zien het liever iemand anders doen, met meer ervaring en expertise. ‘Maar u zit zelf toch al twintig jaar in het vak?’ Misschien een volgende keer. Zelfs vrouwen die meermaals per maand aanschuiven, twijfelen nog steeds over hun kunde. Ook woordvoerders worstelen ermee, ze hebben wel wat vrouwen geprobeerd maar de man heeft een vrije agenda, veel zin en is een goede prater. Begrijp me niet verkeerd, de vrouw waar Op1 op dat moment de voorkeur aan geeft, heeft meer ervaring dan de man die uiteindelijk aanschuift. Dit fenomeen is niet nieuw: uit verschillende onderzoeken blijkt dat vrouwen zichzelf systematisch onderschatten, waar mannen zichzelf eerder te veel kennis van zaken zullen toebedelen. Daarnaast worden mannen sneller als briljant gezien, waardoor het voor de vrouw moeilijker is zichzelf aan de talkshowtafel als kundig te bewijzen. Als redacteur is het zaak daar doorheen te prikken en de doorschuifvrouwen te overtuigen van hun kwaliteiten. Bellen, bellen, bellen luidt dan het devies. We bellen ons suf. Er zijn ook dagen geweest waarop ik de handdoek in de ring heb gegooid. Voor elke twijfelende vrouw staan er tien mannen te popelen. Allereerst is het aan vrouwen om in de bres te springen, om zichzelf – of desnoods andere vrouwen – naar voren te schuiven en die ruimte te claimen. Toch zou het te makkelijk zijn de gehele verantwoordelijkheid voor de zelfvertrouwenskloof neer te leggen bij de doorschuifvrouwen. Er is meer aan de hand. Met name vrouwen die op de talkshowstoel neerstrijken, kunnen rekenen op een flink potje (online)recensies over hun uiterlijk, kleding, gebrek aan kennis of verwijten van aandachttrekkerij. Vrouwelijke uitblinkers worden maar al te graag van de troon gestoten. Na afloop van de uitzending heb ik menig vrouw bedroefd bij de wc’s opgevangen, omdat ze per ongeluk toch even haar Twitter-tijdlijn had gecheckt, vol met haatdragende opmerkingen van toetsenbordterroristen. Opvallend genoeg zijn het vaak vrouwen die hierin andere vrouwen afvallen. Als we ze daarna opnieuw bellen, nemen de twijfels toe. Hoewel ik er vertrouwen in heb dat de jonge generatie vrouwen haar kansen gaat pakken, lijkt het me zaak niet te wachten tot de samenleving zover is. Want representatie zet aan tot inspiratie. Er komt een nieuwe generatie uitblinkers uit voort. Van redacties mag worden verwacht dat ze alert blijven op vrouwelijke talenten en nieuwe mediagezichten binnen de verschillende sectoren. Aan de sectoren zelf de taak vrouwen mediatraining te geven als ze onzeker zijn, en ze vooral actief aan te moedigen het wél te proberen. En aan alle vrouwen zeg ik: voor jullie tien slechtere mannen. Alsjeblieft, wees geen doorschuifvrouw en claim dat uitblinkerschap. Anders wordt die zelfvertrouwenskloof nooit gedicht.||https://www.volkskrant.nl/columns-opinie/voor-elke-twijfelende-vrouw-willen-er-tien-slechtere-mannen-wel-als-talkshowgast-aanschuiven~b6d0c0f0/
2022-08-22||Zeilen en zingen: Brigitte Kaandorp en Jenny Arean veroveren de Waddeneilanden||‘Normaal staan we in Carré, en nu dit.’ Brigitte Kaandorp kijkt uit over het zaaltje van Dorpshuis Ons Centrum op Schiermonnikoog. Ze vraagt of ze ‘zaalverlichting’ kan krijgen. TL-buizen knippen aan boven de met tweehonderd man volgestouwde zaal, verheugd over de komst van Jenny Arean en Brigitte Kaandorp. ‘Het is bloedheet hier, kan er een deur open?,’ vraagt Kaandorp. Iemand uit het publiek staat op en zet de buitendeur open. De geluiden van de straat zijn hoorbaar. De zaal ligt meteen al plat. Eind vorig jaar begonnen Arean en Kaandorp aan hun tournee Gedeelde smart, een theaterconcert waarin Arean vooral zingt (en hoe) en Kaandorp de liedjes met de nodige grappen aan elkaar praat, maar zelf ook een aantal hoogtepunten uit haar liedjesrepertoire ten gehore brengt. ‘Wat een luxe om Kaandorp en Arean samen op een podium te zien’, kopte de Volkskrant met vijf sterren. Alle avonden monden uit in een minuten aanhoudende staande ovatie, nadat het publiek zich anderhalf uur lang heeft overgegeven aan de overweldigende energie van de twee vrouwen, van wie er een al tegen de 80 loopt. Dat wordt door Kaandorp voortdurend benadrukt: ‘Ben jij al zó oud? Als ik had geweten dat jij zo oud was had ik je nooit meegenomen.’ De middag voorafgaand aan het optreden glinstert aan het eind van de jachthaven van Schiermonnikoog de klipper De gulden belofte. Het schip heeft die ochtend aangemeerd voor de laatste stop van een tournee langs de Waddeneilanden. Aan boord: Jenny Arean (79) en Brigitte Kaandorp (60) met bemanning, crew en aanhang. De indrukwekkend warmdonkere stem van Arean is al in de verte hoorbaar. Met een matrozenhoedje en een hand boven haar ogen tuurt ze over zee voor de foto. ‘Mijn vader is zo’n fan van jullie, zouden jullie een videoboodschap willen inspreken?’, vraagt de fotograaf. ‘Je hebt een geweldige dochter’, laten de vrouwen vastleggen op haar iPhone. Al eerder deed Kaandorp de Waddeneilanden aan, in 2013. Via een smalle houten trap daalt ze af naar de binnenruimte van het zeilschip, waarvan de vloer bezaaid is met apparatuur, instrumenten en kratten vol eten, vooral blikvoer en glazen potten. In de keuken staat Kaandorps echtgenoot Jan Das, producent, en tijdens de Waddenzeetournee ook kok. Toen Arean met Kaandorp de samenwerking aanging rook ze haar kans en opperde met Gedeelde smart ook zo’n Waddenrondje te doen. Maar dan wel weer met een eigen boot, vond Kaandorp, om vanaf Den Helder de hele ‘tvtas’ af te gaan. Net als in 2013 werd het De gulden belofte, een traditionele Zeeuwse tweemaster uit 1911, destijds gebouwd als zeilende vrachtvaarder en in 1976 omgebouwd tot passagiersschip voor de chartervaart over het IJsselmeer en de Waddenzee. In 2005 vond schipper Bertil Vermeulen het schip in vervallen staat in een uiterwaard. Hij besloot het om te toveren tot een smaakvolle en gezellige boot met twintig slaapplaatsen, vier badkamers en een ruime keuken inclusief biertap. ‘Je moet niet denken dat we niks hoeven doen, Bertil zet ons gewoon aan het werk’, zegt Kaandorp aan de grote houten keukentafel. ‘Dan is het fijn dat iemand weet hoe het moet, zodat ik alleen maar dommig aan een touw hoef te trekken. Of ballen naar buiten moet gooien om aan te leggen.’ Ze vindt het magisch, dat zeilen. Een ideale combinatie bovendien, optreden afgewisseld met ontspannen en samenzijn op de boot. Ze ziet het als een bedrijfsuitje. ‘We slapen hier, we eten hier. De hutjes zijn knus, je slaapt met je neus tegen het stapelbed boven je.’ Ze scrolt door haar telefoon en laat foto’s en filmpjes zien. ‘Kijk, Jen aan de jenever. Of hier, moet je kijken hoe mooi. O pardon, dit is Jan in z’n nakie op zo’n stapelbedje.’ Een foto van Jan flitst voorbij. ‘Mooi licht wel hè.’ Arean komt de trap af. Ook zij pakt haar telefoon erbij om de voorbije dagen te herbeleven. Het is een drukte van belang op de boot, iedereen loopt in en uit. ‘Officieel zijn we met vijftien man’, zegt Kaandorp, ‘maar mijn kinderen zijn gisteren komen aanwaaien met hun verkering. We hebben constant aanloop van partners en vrienden. Er zijn vijf muzikanten mee, met wie ik al heel lang werk. Na al die jaren kom je erachter met wie je het prettigst werkt. Want je zit hier natuurlijk wel ruim een week dicht op elkaar.’ ‘Daar zal je Eddy hebben. Eddy is gewoon mee voor de gezelligheid’, grapt Kaandorp. Eddy Eitje noem ik hem, zijn bijdrage in de show is schudden met een percussie-ei.’ ‘Mijn functie is zijn’, vult Koopman aan. Koopman is slagwerker, paukenist en percussionist van het Metropole Orkest. Kaandorp: ‘Eddy heeft altijd een brede grijns, speelt vibrafoon en is percussionist, dus hij maakt ritme op alles wat geen drumstel is. Hij heeft de luidste lach van ons allemaal. Er is tussen ons altijd een enorme klik geweest, dat kan ik gewoon zeggen waar mijn man bij is.’ Das zit inmiddels achter een enorme berg speklappen. Kaandorp tegen haar man: ‘Wat heb je nou voor sjaaltje om je nek? Dat is toch een raar sjaaltje?’ Das: ‘Ik vind het een leuk sjaaltje.’ De show in Schiermonnikoog is de laatste van de tvtas-tournee. Ze zijn inmiddels negen dagen onderweg. ‘Van tevoren denk je: wow, wat lang met z’n allen. Maar dat zeilen werkt zo ontspannend. In de verte de omslaande golven. In verband met de waterstand kan dit maar een keer per jaar. Soms zie je zo’n klein geultje dat je je afvraagt of we er wel doorheen kunnen.’ Koopman: ‘De verschillen tussen eb en vloed zijn nu het grootst, soms moet je over een wantij heen, het ondiepste gedeelte tussen twee eilanden. We moesten echt deze week gaan, het is nu springtij. Zeilen is een kunst met natuurkrachten als hoog en laag water en stroming. Daar heb je een ervaren schipper voor nodig.’ ‘Met Arean is één plus één vier’, zegt Kaandorp, ‘een soort feelgood. We hebben het leuk en: ze levert. Zo zeg je dat toch? Ze kan zenuwachtig zijn, maar als ze dan voor die zaal staat: nou. Het is een wonder hoe ze dat tijdens deze tournee doet, op die krakkemikkige podiumpjes. Dat is ze helemaal niet gewend als grote ster. Uit de monitors komt een totaal ander geluid.’ Arean kijkt om zich heen: ‘Al die apparatuur die de boot af moet, en weer op.’ Kaandorp: ‘Jenny doet elke avond het licht uit, hè. En het is al zo wiebelig op de boot. Ik schaam me om al naar bed te gaan als Jenny het zo lang volhoudt. Soms moeten we al om 8 uur op om te gaan zeilen, als iedereen een lichte kater heeft. Als we ’s avonds moeten spelen doen we ’s middags een tukkie.’ Arean: ‘De eilandbewoners vinden de zaaltjes normaal, ze verwachten geen professioneel theaterlicht met effecten. En het podium is vele malen kleiner dan we gewend zijn, het is gemier op de vierkante meter.’ Kaandorp: ‘Van een volgspot hebben ze hier nog nooit gehoord.’ Arean: ‘Maar die honderd mensen vinden het erg leuk dat wij naar ze toe komen. In plaats van dat zij weer naar het vasteland moeten voor theater.’ Kaandorp: ‘We staan in de gekste zaaltjes, tussen een zwembad en een pannekoekenrestaurant, in een mix van vanille en chloor tegen stoffige gordijnen aan, in zaaltjes waar de groep acht musicals uitgevoerd worden. Camping Stortemelk op Vlieland was ons grootste podium. Het is idioot hoeveel we moeten improviseren. Meestal kunnen we het podium na de voorstelling niet af. En we hebben grote bossen plastic bloemen bij ons, die zijn Waddenzeeproof, want aan echte bloemen hebben we hier niets.’ Das: ‘Ze zijn van de Action.’ Kaandorp: ‘Waar we dan lekker mee op de tafel kunnen slaan, tot hilariteit van het publiek.’ Ze beschrijven de trip als ‘één grote nazit’. ‘Als we terug zijn op de boot wordt er vaak nog muziek gemaakt’, zegt Kaandorp. Arean: ‘Het is allemaal te goed voor woorden.’ Kaandorp: ‘Muzikanten zijn de leukste mensen die ik ken, vooral als ze er een instrument bij pakken.’ Arean: ‘Het dronken zwemmen na de voorstelling om 4 uur ’s nachts, zo leuk.’ Kaandorp: ‘Je bent nog niet een keer van een trap gevallen.’ Overdag doet Arean soms stemoefeningen. Kaandorp: ‘Bij Jenny gaat het om het verhaal, je hangt aan haar lippen. Jenny vertélt een lied. Het is een wonder hoe ze dat doet, na al die jenevertjes, en buiten, en laat en nou ja, weet ik veel.’ Arean: ‘Die ene keer dat we naar Café ’t Zwaantje op Terschelling gingen was het de volgende dag kielekiele. Het was zo gezellig en daar hoort jenever bij. Dat doe ik bijna nooit meer, maar zo heel af en toe kan ik daar erg van genieten. We moesten de dag erna spelen, dat merkte ik wel aan mijn stem. Dan moet ik er even goed aan trekken.’ Het idee voor Gedeelde smart kwam van ‘mijn vent’, zegt Kaandorp. ‘Hij komt altijd op dat soort ideeën. Jenny en ik kennen elkaar al heel lang en ik ben natuurlijk fan van haar. Jan zei: als je haar meeneemt, kun je haar horen zingen, anders blijft ze thuis.’ Arean: ‘Zelf organiseer ik niks meer, daar ben ik te oud voor. Vijf tot zes dagen per week op pad kan en wil ik niet meer. En mijn lichaam ook niet. Ik wil ook niet meer solo.’ Samen met Wimie Wilhelm, de regisseur, zetten ze aan de keukentafel van Arean de show in elkaar. ‘Jenny vindt het fijner om te zingen, en mij de conferences te laten doen. Dat duurde wel even voordat we daar achter waren, want aan die tafel vertelde ze altijd mooie verhalen. Dit blijkt het best te werken. Ik lul het een beetje aan elkaar en Jenny zingt de beste liedjes uit haar repertoire. Ze staat al zestig jaar op de planken, dus we hebben wat te kiezen. Er zijn mooie liedjes gesneuveld, zoals het prachtige maar tragische lied Joodse vrouw, dat paste niet in het geheel.’ Had ze na een jaar niks doen net besloten met Kaandorp op tournee te gaan, stond corona voor de deur. ‘Ondertussen werd ik ouder en ouder, ik dacht: ik kan wel dood zijn tegen de tijd dat we weer mogen optreden. Je weet het niet.’ Das: ‘Door de leeftijd van Jenny is er een grotere kans dat ze uitvalt. Op zich geen probleem, maar shows inhalen is gedoe en kost geld. Gelukkig kunnen wij het ons veroorloven om twee, hooguit drie avonden per week een show te doen.’ Kaandorp: ‘Want wij organiseren het zelf, zonder tussenkomst van een impresario. Nu hebben we gezegd dat als zij uitvalt, ik alleen doorga. Dat is uiteindelijk natuurlijk helemaal niet nodig, want die vrouw is van staal. Toen ik merkte dat Jenny toch een beetje ongerust was, hebben we een vergadering belegd. Ik zei: we gaan gewoon door met repeteren en als het echt niet gaat, neem ik het in mijn eentje over. Dat was voor haar zo’n geruststelling dat er niks meer aan de hand is. Deze week is echt killing, als je bedenkt hoeveel we na afloop aan het bier zitten en keihard doorzingen. En Jenny staat nog fier overeind.’ Arean: ‘Ik ga even kijken hoe de zon staat.’ Arean neemt de trap naar de buitenruimte. Kaandorp: ‘Ze doet niet graag interviews, ze is eigenlijk verlegen. Net als ik. We weten dat goed te maskeren, we kunnen één ding goed en dat doen we op het podium. Zodra we het podium af gaan is het hèhè, daaa-haaag.’ Als ze na een show samen de bühne verlaten zijn de gesprekken vaak alledaags, vertelt Kaandorp. ‘Waar zijn de sloffen van Jenny, bijvoorbeeld. Want dat kan ze niet zien in het donker. Ze is nachtblind, dus dan is het meteen weer van: let op, pas op. Maar vaak zeggen we ook: deze ging lekker, en dan zijn we vrolijk. Of: ik vergat die en die tekst. Als we na de show iets gaan drinken kletsen we over andere dingen dan de voorstelling. Of we ontvangen in de foyer complimenten van bezoekers. Het is een belachelijk vak eigenlijk. Kijk, daar hebben we Bertil, de schipper, in zijn strakke fietspakje.’ Straks, tussen zeven en acht, moet ze weer ‘het tunneltje in, voor de concentratie.’ Das: ‘Of je nu hier bent of in Carré.’ Kaandorp: ‘In mijn eentje in de kleedkamer zitten. Zijn we net aan het eten en ouwehoeren, moet ik me terugtrekken. Soms heb ik daar helemaal geen zin in, want het voelt zo eenzaam.’ Altijd popt dan weer de vraag op waarom ze voor dit vak heeft gekozen. ‘Ik ben degene van wie het afhangt. Het moet goed gaan, en ook al weet ik wat ik moet doen, ik heb nooit zin om die tunnel in te gaan. Dan bel ik altijd even naar Jan, en vraag ik of hij me kan komen ophalen, of zeg ik dat ik thuis op de bank wil zitten, dat ik niet meer wil.’ Het helpt om met z’n tweeën een show te doen. ‘Ik vind Jenny zo goed en de mensen zijn zo blij dat zij er is. Bij haar eerste echte nummer in de show, Dit is mijn lijf, gaat de zaal meteen al helemaal los. Ik vroeg nog aan Jenny: moet dat nummer dan niet later? Nee zei ze, want dan weten ze meteen wat ze in huis hebben. ' En terwijl Kaandorp zich opmaakt om de tunnel weer in te gaan, ligt Arean op het bovendek nog even te genieten van de zon.||https://www.volkskrant.nl/cultuur-media/zeilen-en-zingen-brigitte-kaandorp-en-jenny-arean-veroveren-de-waddeneilanden~bfa8b11c/
2022-08-22||Franse topclub Paris Saint-Germain kopieert ‘aftrapdoelpunt’ waarmee Sparta succes boekte||Het idee voor de aftrap is even simpel als doeltreffend: de speler die de aftrap neemt kaatst de bal ogenschijnlijk achteloos naar wat ploeggenoten, terwijl een andere medespeler zo onopvallend mogelijk de helft van de tegenstander betreedt. De verdedigers van de opponent schrikken pas wakker als hij met een dieptepass wordt bediend. Zo wist Sparta-aanvaller Vito van Crooij de verdediging van AZ vorige week binnen 8 seconden te verschalken. Het doelpunt van Sparta ging, mede dankzij een video die ESPN snel op sociale media plaatste, direct de wereld over. Toch bleken er afgelopen weekend in de Europese competities nog voetbalclubs wier verdediging niet op de hoogte waren van deze noviteit. Zo konden de stervoetballers van PSG het aftrapdoelpunt zondagavond nog eens dunnetjes overdoen. Op bezoek bij LOSC Lille lanceerde de ene voetbalgrootheid de ander. Kort na de aftrap vond Lionel Messi zijn ploeggenoot Kylian Mbappé – een nagenoeg identieke kopie van het Sparta-doelpunt, wederom in 8 seconden, en daarmee een evenaring van het Franse competitierecord uit 1992. De trainer van PSG, Christophe Galtier, zei overigens na afloop dat zijn spelers het aftrapdoelpunt niet van Sparta, maar van de eigen jeugdafdeling hadden afgekeken. ‘Ons Onder-19-team deed het in de jeugdcompetitie tegen Salzburg’, aldus Galtier op de persconferentie. ‘We hebben het aan de spelers laten zien. Ze vonden het goed om het te proberen, dus hebben we er tijdens de training aan gewerkt.’ De Franse coach zei ook dat zijn staf vergelijkbare aftrappen uit de Duitse, Engelse en Spaanse competities had bestudeerd. De tot in detail uitgedokterde aftrap past in de tendens dat zogeheten standaardsituaties in voetbalwedstrijden beslissender worden. Nu voetbalteams elkaar tactisch steeds effectiever bestrijden, proberen trainers hun spelers vaker via hoekschoppen, vrije trappen of ingooien tot scoren te laten komen. De spelers van Sparta hadden de speciale aftrap op hun beurt afgekeken van de Britse voetbalclub Bournemouth. Een dag voor hun wedstrijd tegen AZ toonde assistent-trainer Nourdin Boukhari hen de beelden van het aftrapdoelpunt waarmee de Britse voetbalclub in december vorig jaar vroeg op voorsprong kwam. Afgelopen zaterdag had ook Cliftonville, een voetbalclub uit Belfast die meedraait in de subtop van de Noord-Ierse competitie, succes met de tactiek. Ook aanvaller Ronan Hale had ongeveer 8 seconden nodig om te scoren. Cliftonville bleek na afloop zijn voorgangers wel erkentelijk: de socialemedia-afdeling van de club deelde een filmpje waarin alle drie de doelpunten – die van Bournemouth, Sparta en Cliftonville – tegelijkertijd te zien zijn.||https://www.volkskrant.nl/nieuws-achtergrond/franse-topclub-paris-saint-germain-kopieert-aftrapdoelpunt-waarmee-sparta-succes-boekte~b20e1454/
2022-08-22||Lezen, slapen en zelfs bier drinken achter het stuur: zal het er ooit echt van komen?||Twintig kilometer buiten Stuttgart loopt de Mercedes-Benz in de Sonderklasse (S-Klasse) vast in de file op de Autobahn naar Pforzheim. Niet getreurd: ik speel een spelletje Air Hockey met Mercedes-ingenieur Matthias Kaiser op het grote beeldscherm in het midden van het dashboard. Daarna check ik mijn mail en kijk ik op de site van de Volkskrant. Ondertussen doet de Mercedes het werk: hij sukkelt geheel autonoom met de file mee. Tergend langzaam vervolgen we onze weg, maar het is absoluut de minst ergerlijke file die ik ooit heb meegemaakt. Er zijn al veel auto’s die zelf in hun baan blijven en hun snelheid aanpassen aan het overige verkeer. Tesla is de bekendste met zijn Autopilot. De Drive Pilot van Mercedes gaat een stapje verder: het is wettelijk toegestaan om een film te gaan kijken of online te gaan winkelen, terwijl de auto zelf rijdt. Voorlopig alleen op de Duitse Autobahn, tot een snelheid van 60 kilometer per uur en als de omstandigheden het toelaten. Alleen overdag, niet bij mist of regen, niet in tunnels. ‘Het is een kleine stap op weg naar de zelfrijdende auto’, zegt ingenieur Matthias Kaiser. ‘Maar technologisch gezien is het een moonshot. Het is ongelooflijk moeilijk, want je moet overal rekening mee houden. Stel dat een vrachtwagen zijn lading verliest of er opeens een wasmachine op de weg ligt. De auto moet zo’n object herkennen.’ De Drive Pilot is als optie leverbaar in de duurste modellen van Mercedes, voor 5.000 euro in de S-Klasse en voor 7.430 in de elektrische EQS. Voorlopig alleen in Duitsland, toestemming voor Californië en Nevada wordt later dit jaar verwacht. Het is onbekend wanneer de Drive Pilot in Nederland geleverd kan worden. De zelfrijdende auto is een tot de verbeelding sprekende droom die moeilijker te realiseren is dan een paar jaar geleden werd verwacht. Elon Musk spreekt al sinds 2016 over zelfrijdende robotaxi’s van Tesla, maar de eerste moet nog op de openbare weg verschijnen. Auto-expert Carlo van de Weijer van de Technische Universiteit Eindhoven gelooft dan ook dat de geheel autonome auto een illusie is. In de toekomst zullen auto’s zelfstandig rijden op de snelweg en in de file, denkt hij. Maar ze zullen vastlopen in steden als Amsterdam, met smalle grachten, en voetgangers en fietsers die links en rechts voorbijschieten, zich niet of nauwelijks storend aan de verkeersregels. ‘Het kost triljarden om dat laatste stukje voor elkaar te krijgen. Waarom zou je dat doen, als de auto al zelf rijdt in de situaties waaraan chauffeurs de grootste hekel hebben, de file en lange, saaie stukken op de snelweg? Ik denk niet dat het gebeurt, er ontbreekt een gezond business model’, zegt Van de Weijer. ‘De stad is een grote uitdaging. Er gaan nog wel wat jaren overheen voordat een auto daar autonoom kan rijden. Maar je moet blijven experimenteren en als merk voorop willen lopen’, zegt Matthias Kaiser van Mercedes. De volgende stap zal een Parking Pilot zijn, waardoor de Mercedes zelfstandig een parkeerplaats kan zoeken. Als de auto ooit autonoom wordt, zal de relatie tussen mens en auto ingrijpend veranderen. De auto beloofde toegang tot een fantasiewereld die net zo opwindend is als seks, schrijft de Britse designcriticus Stephen Bayley in zijn boek The age of combustion. Elke chauffeur droomt van ‘de perfecte veeg door een moeilijke bocht’ of de ‘snelvuur-taptoe’ van het schakelen. Daarentegen zal een zelfrijdende auto ‘evenveel betrokkenheid oproepen als een pinautomaat’. Het is geen toeval dat Google aan een zelfrijdende auto werkt, schrijft de Amerikaanse filosoof Matthew Crawford in zijn boek Why we drive. De auto begon ooit als een avonturenmachine, maar dreigt te eindigen als Googlemobiel waarin passieve inzittenden een target zijn voor informatie, entertainment en reclame voor interessante aanbiedingen langs de route. De lust om een eigen auto aan te schaffen zal ons wellicht vergaan als we niet meer zelf rijden. In zijn toekomstverkenning Homo Deus voorziet de Israëlische historicus Yuval Noah Harari de vervanging van de privéauto door een vloot van zelfrijdende robotaxi’s. De autonome is, althans in theorie, ook veiliger, omdat hij niet drinkt en altijd oplet. ‘Er komt wellicht ooit een wet die de mens zal verbieden zelf auto te rijden. Onze kleinkinderen zullen zeggen: wát? Reden jullie zelf? Onverantwoord!’, zei Gilles Vidal, destijds chef-ontwerper van Peugeot, in 2017. Zulke beelden zijn veel te dramatisch, vindt Christian Senger, senior vicepresident van Volkswagen Bedrijfswagens. Volkswagen biedt in Hamburg en Hannover MOIA aan, een taxidienst met elektrische busjes die via een app kunnen worden opgeroepen. ‘Het vinden van chauffeurs is nu nog een factor die de groei beperkt. In 2025 zal een deel van de MOIA-vloot in Hamburg autonoom gaan rijden. Als we met autonome voertuigen rijden, kunnen we dit concept uitrollen in veel andere grote steden’, aldus Senger. De privéauto zal echter niet verdwijnen, denkt hij: ‘Verschillende autobezitters en -gebruikers zullen altijd naast elkaar blijven bestaan.’ Maar tellen mensen ook in de toekomst grote bedragen neer voor een Mercedes als het fysieke genot van autorijden geheel of gedeeltelijk verdwijnt? Ingenieur Matthias Kaiser: ‘Mercedes is een emotioneel merk en zal dat ook in de toekomst zijn. Niemand heeft zin om in de file te staan. Autonoom rijden geeft je de mogelijkheid om die stress kwijt te raken. Maar als je hier naar het Zwarte Woud gaat, is het geweldig om zelf te genieten van de motor en het plezier van autorijden te ervaren.’||https://www.volkskrant.nl/cultuur-media/lezen-slapen-en-zelfs-bier-drinken-achter-het-stuur-zal-het-er-ooit-echt-van-komen~b37749b5/
2022-08-22||‘Familie is het belangrijkst, maar als het om spullen gaat kies ik voor mijn knuffel’||‘Ik woon met mijn moeder Liesbeth (45), vader Daniël (36) en zusje Ava (7) in Alkmaar.’ ‘Ik zit op vrije school de Sterrenzanger, daar is het erg leuk. Ik ga na de zomer naar groep 7. Mijn lievelingsvak is tekenen. Mijn juf kan zelf ook heel goed tekenen, dus die kan me veel leren.’ ‘Mijn grootste hobby is paardrijden. Dat doe ik elke woensdag bij de manege in Egmond. Ik heb geen eigen paard, maar rijd op heel veel verschillende paarden: Calimero, Rakker of Pim, bijvoorbeeld. Mijn lievelingspaarden heten Beauty en Dommeltje. Waar ik ook veel mee bezig ben, is boeken schrijven. Dat doe ik op de laptop, maar ook met de hand. Ik begin vaak aan nieuwe boeken, maar ééntje ga ik zeker weten afmaken: De drakentoren, dat is mijn beste idee tot nu toe.’ ‘Laatst is mijn kat overleden, hij heette Japie. Hij was 16 jaar. Dat is al best oud voor een kat. Het was een heel lieve kat die vooral zijn eigen ding deed, maar waar je ook lekker mee kon knuffelen.’ ‘Ik zou wel graag een keer naar Amerika willen. Dat lijkt me een heel mooi land. Mijn oom, tante, neef en nicht wonen er, in Pennsylvania. Mijn leukste vakantie ooit was in Tsjechië. Je had daar heel veel mooie duinen en bossen. We zaten op een prachtige camping in een houten huisje. Daar heb ik heel veel vriendinnen gemaakt en aan het zwembad gezeten. Dat is een plek waar ik nog wel eens naar terug zou willen.’ ‘Ik zou zeggen: familie. Als we het alleen over spullen hebben, kies ik voor Spriet, mijn lievelingsknuffel.’ ‘Best veel. Ik ben bijvoorbeeld laatst met mijn vriendin Anna naar een zwembad geweest. Het was erg groot en ze hadden er een natuurbad van drieënhalve meter diep, met een duikplank. Omdat je de bodem niet kon zien durfde ik daar nog niet vanaf. Er was een grote gele glijbaan die de banana heette, daar ben ik wel heel vaak vanaf gegaan!’ ‘Waarschijnlijk heb ik tegen die tijd een andere kat. Ik denk ook dat ik dan een eigen paard heb. Ik zou hem Silly noemen. Het allerliefst wil ik een Fries, dat zijn heel mooie zwarte paarden. Omdat ik ook graag wil gaan springen zou ik dan eigenlijk een tweede paard moeten nemen, want friezen kunnen dat niet. Ik hoop dat ik veel wedstrijden aan het rijden ben. Wat ik wil studeren of wil doen qua beroep weet ik nog niet, hopelijk iets met dieren. ’||https://www.volkskrant.nl/mensen/familie-is-het-belangrijkst-maar-als-het-om-spullen-gaat-kies-ik-voor-mijn-knuffel~b25eca8e/
2022-08-22||Wat een ranzigheid! Na één hap haring vermeed vader iedere vlaggetjeskar op zijn pad||De nieuwsgierigste mens op aarde was vader niet. Maar één tafereel intrigeerde hem buitengewoon: die lui bij de kar met vlaggetjes. Op donderdag, de Zwijndrechtse marktdag, stond daar altijd een geanimeerd groepje mannen die het de normaalste zaak van de wereld achtte om een glibberig ding bij de staart in de lucht vast te pakken en het dan ondersteboven in de mond te laten glijden. Vaders gedachten en gevoelens over mens en natuur waren altijd gebaseerd op een mengeling van instinct en stamwijsheid; dit hapje en de tafeletiquette vond hij zéér kras. Elke donderdag, als hij appels en bloemkool kocht en die lui weer druk doende zag met die glibberdingen in de lucht, kon hij zijn ogen er niet van afhouden. Op een van die donderdagen werd het hem te veel. Hij trok de stoute schoenen aan, sloot aan in de rij, liet twee haringen met uitjes inpakken, en beende in allerijl naar de parkeerplaats waar zijn trots, zijn grasgroene Opel Kadett, op hem wachtte. Daar boog hij zich in het diepste geheim over deze curiositeit. Alvorens met deze spijs thuis aan te komen, wilde hij natuurlijk eerst voorproeven. Voorzichtig pakte hij het papier uit, snuffelde, nam een hap. Bij Allah en Zijn engelen! Wat een ranzigheid! Niet eerder in zijn leven had hij zoiets goors geproefd en niet eerder zo bruut iets uit z’n mond gelanceerd. Dagenlang heeft-ie in de badkamer, God aanroepend, z’n gehemelte schoongespoeld. En sedertdien vermeed hij iedere vlaggetjeskar op zijn pad als de hellepoort. Die grasgroene Opel Kadett, moet u weten, was zijn allereerste automobiel. Een midden jaren zestig brikje, dat nog dapper kon karren. Gekocht van het spaargeld na duizenden muren metselen en duizenden olievaten vullen. Hij was me een partij trots op die bak. Elke dag ging er de spons overheen en de spiegeltjes blies-ie schoon met zijn adem. Het voertuig glom net zo sterk als hijzelf na een dag oliepersen bij Unimills. De Kadett stamde uit de tijd dat gastarbeiders hun rijbewijs uit het land van herkomst probleemloos konden inruilen voor de Nederlandse; die heerlijke tijd van onschuld. De grootste stuntelaar kon met gemak het Marokkaanse rijpapiertje halen. Als je een rondje om de moskee kon tuffen zonder een boom of muur te rammen, dan had je ’m op zak. Wel natuurlijk na afloop de examinator een slof Spaanse Marlboro in de schoot toeschuiven, that’s the deal. En precies dit is de reden waarom nagenoeg de hele eerste generatie een karretje bezat waarmee ze als een lieve lust door de Hollandse straten en snelwegen scheurde. Dat deze ongeschoolde goegemeente niet massaal in bermen en sloten en vangrails is geëindigd mag een Gods wonder heten.||https://www.volkskrant.nl/mensen/wat-een-ranzigheid-na-een-hap-haring-vermeed-vader-iedere-vlaggetjeskar-op-zijn-pad~b88149f9/
2022-08-22||Meedogenloze zomer verandert de ooit zo vruchtbare ‘Hof van Eden’ in een woestijn||‘De moerassen garandeerden ons levensonderhoud’, zegt de 35-jarige boer Hashem Gassed tegen persbureau AFP. ‘Vroeger visten we hier en kon ons vee hier drinken.’ Maar met de oprukkende woestijn verliezen waterbuffels hun leefomgeving. Gassed moet nu 10 kilometer lopen om zijn waterbuffels te voeden en te laten afkoelen. Van de ongeveer dertig buffels die de familie had, heeft hij er vijf over. De andere zijn verkocht om te kunnen overleven. Grote delen van de ‘Hof van Eden’, ooit een moeras met unieke vegetatie en fauna in zuidelijk Irak, drogen op als gevolg van klimaatopwarming en gebrekkige regenval. Satellietbeelden, bestudeerd door de Nederlandse vredesorganisatie Pax, laten zien dat het waterpeil in 41 procent van het moerasgebied is gedaald. Zeker 46 procent van de rivieren is tot op de bodem uitgedroogd, een catastrofe voor de lokale bevolking. Kanalen en beken zijn veranderd in een maanlandschap. Met die verandering staat ook een manier van leven op het spel: volgens genetisch onderzoek gaat de bevolking in de moerassen terug tot de bewoners van Mesopotamië, hetgeen ook te horen is in de taal. Het Arabisch is er doorspekt met woorden die afstammen van het Soemerisch, de oudste taal ter wereld. De moerassen zijn door VN-organisatie Unesco benoemd tot werelderfgoed, maar in de praktijk heeft die titel weinig opgeleverd. Sulman Khairalla (30), medeoprichter van milieuorganisatie Humat Dijlah (‘Vereniging voor bescherming van de Tigris’), denkt dat het gebied ten dode is opgeschreven. ‘Het grootste meer is drooggevallen. Honderden buffels zijn vastgelopen in de modder en gestorven.’ Gevreesd wordt voor de toekomst van otters en trekvogels zoals de inheemse basrakarekiet. Duizenden families hebben hun spullen gepakt en zijn uitgeweken naar de stad. ‘Het is een kwestie van mensenrechten’, zegt Khairalla aan de telefoon. ‘Hun hele leven is afhankelijk van de moerassen. We moeten voor ze zorgen. Maar nu ze op drift raken, worden ze als tweederangsburgers behandeld.’ Het bestuur van de dichtstbijzijnde grote stad, Basra, liet weten dat de families niet welkom zijn omdat de openbare voorzieningen (stroom en water) niet op zoveel mensen berekend zouden zijn. De Iraakse regering deed in 2015 mee aan de VN-klimaatconferentie van Parijs, maar daarna volgden zes jaar van politiek gesteggel voordat Bagdad het verdrag ratificeerde. Gemiddeld ligt de temperatuur in Irak nu 0,7 graad hoger dan honderd jaar geleden. Bijkomend probleem is een groeiend aantal zandstormen. Sinds april geselden minstens tien stormen het land – een veelvoud van voorgaande jaren. Het vliegverkeer en het openbare leven komen dan telkens stil te liggen en de ziekenhuizen stromen vol met patiënten met astma en ademhalingsproblemen. De Verenigde Naties noemen Irak wat betreft klimaatverandering het op vier na kwetsbaarste land ter wereld. Andere factoren spelen ook een rol: het waterpeil in de Tigris en de Eufraat, de rivieren waarmee de moerassen zich voeden, is uitzonderlijk laag omdat Iran en Turkije het water stroomopwaarts met stuwdammen tegenhouden. Bagdad dreigt Teheran voor het Internationaal Gerechtshof te slepen en dreigt met het verbreken van de economische banden, maar dat wordt beschouwd als een loze kreet: de Iraakse economie leunt zwaar op deze buurlanden. Irakezen verbruiken bovengemiddeld veel water (stof op straat wordt doorgaans met een tuinslang weggespoeld), met als gevolg dat het grondwaterpeil in bijvoorbeeld de Koerdische stad Erbil de voorbije twintig jaar 500 meter is gezakt. Koerden hebben het gebruik hun eigen waterputten te slaan, maar dat levert geregeld onhygiënisch water op dat in aanraking is geweest met de (lekkende) riolering. In juni riep de stad Suleimaniya de noodtoestand uit, nadat 56 mensen cholera hadden opgelopen. Inwoners werden opgeroepen flessenwater te kopen. Verandert er niets, zo waarschuwt een regeringsrapport, dan zullen de Tigris en de Eufraat in 2040 volledig zijn drooggevallen. Khairalla ziet dat de regering vooral pleisters plakt. ‘Er wordt water aan het stuwmeer van Mosul onttrokken en in trucks naar de steden gebracht. Het woord ‘duurzaamheid’ valt vaak, maar is in de praktijk een lege huls.’ De autoriteiten zijn volgens hem vooral beducht voor protesten in steden als Basra en willen die met kortetermijnoplossingen voor zijn. Net als eerdere zomers gingen tientallen burgers in Basra recentelijk de straat op. Stroomtekorten waren dit keer de aanleiding, nadat een overbelaste elektriciteitscentrale was uitgevallen. De oudste inwoners van de moerassen herinneren zich dat dictator Saddam Hoessein het gebied drooglegde als wraak voor een volksopstand. Na zijn val in 2003 staken Irakezen de dammen door, en keerde het water deels terug. Maar dit keer is de vijand van een heel andere orde. ‘We weten niet waar we nu heen moeten’, aldus boer Gassed. ‘Onze levens hier zijn voorbij. We protesteren al meer dan twee jaar, maar niemand luistert naar ons.’||https://www.volkskrant.nl/nieuws-achtergrond/meedogenloze-zomer-verandert-de-ooit-zo-vruchtbare-hof-van-eden-in-een-woestijn~b66ac55b/
2022-08-22||Britse havenarbeiders staken acht dagen en eisen hogere lonen||De staking in Felixstowe houdt rechtstreeks verband met de hoge inflatie, die ook de economie van het Verenigd Koninkrijk in haar greep houdt. De werkgevers bieden een stijging van 7 procent, maar de havenarbeiders achten dat onvoldoende. Volgens vakbond Unite is de inflatie momenteel 11,8 procent, waardoor de havenarbeiders er nog steeds 4,7 procent op achteruit zouden gaan. In 1989 staakten Britse havenarbeiders voor het laatst. In de 33 jaar daarna zijn werkgevers en werknemers er altijd in onderhandelingen uit gekomen, maar ditmaal zijn de verschillen te groot, vindt vakbond Unite. De werkgevers bieden ook een eenmalige extra uitkering van 500 pond (590 euro) aan, waardoor de loonstijging feitelijk iets hoger uitvalt, maar dat is volgens de vakbond nog steeds te weinig. De staking is zondag begonnen. Acht dagen lang zal er geen container via Felixstowe het Verenigd Koninkrijk in of uit gaan. Dat betekent dat bijna de helft van al het containerverkeer naar het eiland stilligt. De verwachting is dat goederenstromen daardoor ontregeld zullen raken, al is nog onduidelijk hoe ernstig die ontregeling zal zijn. Andere havens zullen mogelijk een deel van de getroffen scheepsdiensten overnemen. De stakers begonnen hun actie zondagochtend. Volgens vakbond Unite zijn ‘zeer weinig mensen aan het werk gegaan’. Unite heeft 1.900 leden in Felixstowe, waar in totaal 2.550 mensen werken. Doordat 90 procent van de vakbondsleden vóór staking heeft gekozen, lag de haven zondag meteen al zo goed als stil. De staking volgt op soortgelijke stakingen in het treinverkeer en bij de busdiensten. De Britse havenautoriteiten zeggen dat de gevolgen van de staking zullen meevallen. Felixstowe is geen zogeheten ‘just in time'-haven waar containers aankomen met producten die meteen nodig zijn voor productieprocessen waarin de aanlevering van onderdelen nauw is afgestemd. Een weekje vertraging is niet erg, zegt hun woordvoerder. Containergigant Maersk daarentegen voorziet een ‘enorme ontregeling’ van de goederenstromen. Consumentenorganisaties voorzien dreigende tekorten, lege schappen in de winkels en verdere stijging van de toch al hoge prijzen. Verwacht wordt dat schepen zullen uitwijken naar andere havens, waaronder mogelijk ook Rotterdam. Vakbond FNV heeft al laten weten dat zijn leden uit solidariteit geen schepen zullen lossen die voor Felixstowe waren bestemd. De havenstaking komt boven op de talrijke problemen waarin de Britse economie sinds de Brexit op 31 januari 2020 verzeild is geraakt. Het land worstelt met chaos in de vervoerssector, stijgende importprijzen en daarbovenop nu ook de torenhoge energieprijzen. De hoge inflatie zal volgens de gouverneur van de Britse Bank alleen maar worden aangewakkerd door de forse looneisen, die juist bedoeld zijn om de lonen aan de inflatie aan te passen.||https://www.volkskrant.nl/nieuws-achtergrond/britse-havenarbeiders-staken-acht-dagen-en-eisen-hogere-lonen~bdb9990f/
2022-08-22||Kun je ook na de tweede keer corona postcovidsyndroom krijgen?||Met mijn vinger dwing ik mezelf het rijtje symptomen in het vakblad dat ik lees een voor een langs te gaan, om ze goed op me te laten inwerken. Pijn op de borst. Ademhalingsproblemen. Pijnlijke spieren. Reuk- en smaakverlies. Brok-in-de-keelgevoel. Spierpijn. Tintelingen. Temperatuurwisselingen. Zware ledematen. Hersenmist. Algehele vermoeidheid. Ook ik had aanvankelijk de neiging om te denken: ach, ‘longcovid’, dat trekt wel weg, ik moet me gewoon even eroverheen zetten. Totdat ik in mijn omgeving de eerste patiënten zag die het hadden. De NRC-collega bij wie het voelde of ze ‘de ziekte van Pfeiffer en een zware hersenschudding tegelijk’ had. De bioloog die een jaar na besmetting bij de geringste inspanning nog hartkloppingen kreeg. De buurman die nog altijd ziek thuiszit. Hoe moet dat nou, vraagt lezer Rense Buijen zich af, nu wel duidelijk is dat corona een blijvertje is? Zo’n een op de acht mensen heeft drie tot vijf maanden na corona nog klachten die aan het virus zijn toe te schrijven, bleek deze maand uit een gedegen, Nederlandse analyse. ‘Als men meerdere keren covid kan krijgen, krijgt op den duur dan niet iedereen het?’ vraagt Buijen zich dan ook af. ‘Is dat niet gewoon het einde van onze economie, als iedereen straks thuiszit?’ Dat er mensen zijn die pas na de tweede of derde keer corona postcovidsyndroom krijgen, staat vast, blijkt uit de anekdotes op de patiëntenfora. ‘Ik hoor allerlei ervaringsverhalen’, vertelt Alfons Olde Loohuis, huisarts en medisch adviseur van nazorgorganisatie C-Support. ‘Mensen die de eerste keer postcovidsyndroom krijgen, en de tweede keer niet, terwijl ze dan veel zieker zijn. En mensen die de tweede keer wel langdurig klachten houden.’ Maar harde cijfers zijn schaars. Een net verschenen studie, onder Amerikaanse veteranen, stemt niet vrolijk. Zo’n 20 tot 30 procent groter, bleek bij hen het risico op postcovidsyndroom na besmetting nummer twee. Dat leidde tot alarmerende nieuwskoppen – ‘Elke keer ziek vergroot het risico op longcovid’ – maar de studie heeft belangrijke mitsen en maren. Zo was dit vóór omikron. En Amerikaanse veteranen zijn sowieso een wat ongewone groep. Hoopgevend is dat het aantal nieuwe aanmeldingen bij C-Support tegenwoordig lager is dan bij eerdere golven, signaleert huisarts Sara Biere-Rafi, ook betrokken bij de nazorgorganisatie. Misschien deels omdat de omikronvariant minder nasleepklachten geeft. ‘Die signalen zijn er, al is het lastig om er al getallen aan te hangen’, zegt Biere. Een recente Britse studie kwam erop uit dat het risico op postcovidsyndroom na een infectie met de omikronvariant misschien 50 tot 80 procent kleiner is dan na besmetting met de deltavariant. Bovendien is er voorzichtige consensus dat vaccinatie de kans op postcovidsyndroom flink verkleint. Vaccinatie halveert het risico, bleek uit een enorme analyse onder 1,2 miljoen Britten begin dit jaar. Een andere studie, onder Italiaanse zorgwerkers, vond dat de boosterprik nog eens een paar procent van het risico op longcovidklachten afschaaft. Zelfs bij de Amerikaanse veteranen is de kans op postcoronasyndroom na vaccinatie kleiner, al zag men daar ‘slechts’ een afname van 15 procent. Zoveel studies, zoveel cijfers. Het probleem is dat er verschillende definities zijn van postcovid, en misschien zelfs meerdere ‘postcovidsyndromen’, elk met hun eigen ziektebeeld en eigenaardigheden. Liefst vier hypothesen zijn momenteel leidend, vertelt Olde Loohuis. Misschien gaat er tijdens de acute infectie iets stuk in het lichaam, zoals een zenuw of orgaanweefsel. Misschien blijft er virus achter, verstopt in bijvoorbeeld de darm. Wellicht slaat het immuunsysteem op hol, en ‘gaan de alarmbellen nog af als de indringer al is vertrokken’, zoals Olde Loohuis zegt. Of wellicht verstoort de infectie goedaardige bacteriën in ons lijf, en geeft dat de ellende. Hersenmist. Ademnood. Uitputting. Ik denk terug aan de symptomenlijst, en de ervaringen van de mensen die ik ken. Het mogen er dan minder zijn dan eerst, maar dat er nieuwe gevallen blijven komen, lijkt zeker. Zo’n zeventienduizend patiënten, staan nu bij C-Support ingeschreven. ‘En dan zien we waarschijnlijk nog maar een deel’, zegt Biere. ‘Dat zijn zeer substantiële aantallen mensen, die uitvallen, de samenleving geld kosten, en waarop de zorg nu niet goed is ingericht. Dat vraagt om antwoorden.’||https://www.volkskrant.nl/nieuws-achtergrond/kun-je-ook-na-de-tweede-keer-corona-postcovidsyndroom-krijgen~b3d40cdc/
2022-08-22||Kabinet en Remkes in gesprek met overheidsinstanties over stikstofproblematiek||De provincies, voor het kabinet misschien wel de lastigste gesprekspartners tot nu toe, hebben vooralsnog weinig positief gereageerd op de plannen van minister Christianne van der Wal om de stikstofuitstoot terug te dringen. Zij vrezen bijvoorbeeld dat de leefbaarheid op het platteland zal lijden onder het verdwijnen van boerenbedrijven. Sommige provincies bepalen liever zelf hoe zij de stikstofuitstoot terugdringen. CDA-leider Wopke Hoekstra, tevens minister van Buitenlandse Zaken, zette de stikstofdiscussie afgelopen vrijdag bovendien verder op scherp door in een interview in het AD de stikstofdoelen van het kabinet ter discussie te stellen. De Tweede Kamer komt volgende week terug van reces om te debatteren over zijn uitspraken. Verschillende kabinetsleden, waaronder Hoekstra zelf, zeiden wel dat Remkes zijn klus gewoon moet afmaken. De waterschappen willen – net als natuurorganisaties en diverse provincies – dat de stikstofcrisis met de klimaat- en waterproblematiek wordt aangepakt. Zo doet Nederland het volgens de Europese Unie momenteel niet goed op het gebied van waterkwaliteit, terwijl ons land wel aan Europese richtlijnen moet voldoen. Boeren spelen hierin ook een rol. Gewasbeschermingsmiddelen en meststoffen kunnen in de sloot terechtkomen en zo de waterkwaliteit naar beneden halen. De overheidsorganisaties sluiten maandag de rij met gesprekken met het kabinet en Remkes. Begin augustus ontving Remkes eerst de boerenorganisaties. De vier aanwezige ministers deden tijdens dat beraad niet genoeg concessies om de grote landbouworganisaties tevreden te stellen. De agrarische organisaties worden nog uitgenodigd voor een nieuw gesprek. De koepelorganisatie van de supermarktbranche, het Centraal Bureau Levensmiddelenhandel (CBL), weigerde vorige week om met het kabinet in gesprek te gaan over het stikstofprobleem. De organisatie had Remkes’ invitatie in eerste instantie geaccepteerd, maar veranderde maandagmiddag van gedachten. Het CBL vond bij nader inzien dat het kabinet eerst tot een akkoord met de boerenorganisaties moet komen. Pas daarna zijn de supermarkten aan zet, meent het CBL.||https://www.volkskrant.nl/nieuws-achtergrond/kabinet-en-remkes-in-gesprek-met-overheidsinstanties-over-stikstofproblematiek~b36bcc91/
2022-08-22||Ook buiten de Randstad kampen basisscholen met tekort aan docenten – ‘het is brandjes blussen’ ||Basisschooldirecteur Irma Pieper (53) houdt van puzzelen, maar de laatste jaren was het hard zoeken naar ontbrekende stukjes. Na zestien jaar als hoofd van Montessori kindcentrum De Plotter in Zutphen begon ze zich vorig jaar voor het eerst af te vragen: als dit het is, is dit dan nog wel een baan voor mij? ‘Het is brandjes blussen, ik ben vooral bezig met personeel zoeken.’ Maandag beginnen de scholen in het oosten van het land. Een groot probleem dat zich vooral voordoet in de Randstad is al enige tijd ook te ontwaren in het buitengebied: het tekort aan docenten. De bezetting rond krijgen is er nog niet zo ingewikkeld als in de grote steden, maar er heeft een kentering plaatsgevonden. De vrees voor te weinig leerlingen om klassen te vullen heeft in menig (voormalig) krimpregio plaatsgemaakt voor de vrees of kinderen wel een docent voor de klas krijgen. Pieper is directeur van het swingende type. Zongebruind en gekleed in bloemenrok met witte Adidas-gympen eronder spreekt ze donderdag haar team aan met ‘lieve schatjes’. Pieper grapt dat ze blij is dat niemand ‘per ongeluk zwanger’ is teruggekomen van vakantie en haar bezetting dus nog steeds op orde is. Geen vervelende boodschap voor een groep waarvan ‘iedereen vorig jaar meer dagen werkte’ dan in zijn of haar contract stond. Voor de zomer was Pieper niet zeker dat ze deze puzzel gelegd ging krijgen. Door een collega die vertrok naar een andere baan, en een extra klas om de groepen niet uit hun voegen te laten barsten, stond Pieper voor de lastige opgave twee fte te vinden. Maar donderdag kon ze op de teamdag toch mooi Adne, Sjoukje, Leonie en Sanne introduceren aan hun nieuwe collega’s. De stroperige zoektocht van De Plotter is maar al te herkenbaar voor de Algemene Onderwijsbond (AOb). ‘In grote lijnen doen tekorten zich nu overal voor’, zegt bestuurder Thijs Roovers. ‘Van de krimpregio’s in Gronings gaswinningsgebied tot de uithoeken van Zeeland.’ De puzzels worden daar met enige moeite nog wel gelegd, maar qua invallers houdt het meestal niet over. In de Randstad is het nu al zover dat menig school voor aanvang van het nieuwe jaar het team niet compleet heeft. En dus zoekt elke school voor zichzelf naar creatieve oplossingen. De Veluwse Onderwijsgroep, met achttien basisschoollocaties in en rondom Apeldoorn, heeft al enige jaren wat ze zelf een ‘flexpool’ noemen. Meesters en juffen die weliswaar in dienst zijn, maar geen vaste klas hebben. Op alle locaties kunnen ze worden ingezet. ‘Een win-win-situatie’, zegt Chantal Hagen, directeur van een van de aangesloten scholen bij de Veluwse Onderwijsgroep. ‘Wij kunnen gaten gemakkelijker opvullen en leerkrachten die nog geen vaste klas willen, kunnen bij ons ervaring opdoen.’ In Zutphen heeft Pieper die luxe niet. Er was enig geluk voor nodig om haar vaste team rond te krijgen. Zo profiteerde ze van de trek uit de Randstad naar het oosten, zo blijkt als de nieuwe leerkrachten zichzelf donderdag voorstellen. Zoals Leonie Hoogeslag, die vijf jaar geleden vanuit Den Haag naar Zutphen verhuisde. Ze gaf tijdens de lockdown thuisonderwijs aan haar eigen kinderen. Dat beviel zo goed – tot grote hilariteit van haar nieuwe collega’s, die ouders met heel andere ervaringen kennen – dat ze besloot er iets mee te doen. Vanaf maandag zet ze haar eerste stappen als juf. Prachtig natuurlijk, vindt Roovers van de AOb, maar de kleine aantallen zij-instromers lossen het grotere probleem niet op. Ook de trek uit de grote steden, waar leerkrachten een huis in het centrum doorgaans niet kunnen betalen, zal volgens hem het probleem in het buitengebied bij lange na niet oplossen, terwijl het probleem in de Randstad intussen wél groter wordt. Roovers memoreert nog maar eens dat er drie decennia aan rapporten liggen die voor dit scenario van landelijke tekorten waarschuwden. ‘En we zitten nog niet eens op de piek.’ Hij hekelt de kortetermijnoplossingen, met stagiaires, kunstenaars en personeel van de kinderopvang voor de klas. ‘Dit maakt het toch al enorme probleem alleen maar groter, omdat het ten koste gaat van de kwaliteit van het onderwijs.’ Het gevolg is volgens hem groeiende kansenongelijkheid. Tussen leerlingen van ouders die wel bijles kunnen betalen en ouders die dit niet kunnen, om maar wat te noemen. En ondertussen zijn de structurele tekorten niet opgelost, waardoor er voor meesters en juffen wat te kiezen valt. Een situatie waar scholen in mindere wijken onherroepelijk de dupe van zijn. Het is cru, maar voor leerkrachten heeft de krappe arbeidsmarkt dus ook een zonnige kant. Zo kon op De Plotter in Zutphen voormalig kinder- en jeugdpsycholoog Sjoukje Delfsma, net als haar nieuwe collega Leonie, onmiddellijk als zij-instromer aan de slag op de Montessorischool van haar eigen kinderen. ‘Een langgekoesterde droom is in vervulling gegaan.’ Voor Adne Holmer, nog een van de nieuwe leerkrachten op De Plotter, werkt de krappe arbeidsmarkt ook in zijn voordeel. Met zijn 27 jaar en krap drie jaar ervaring zit hij nu al op plek waar hij zijn wil. ‘Na mijn verhuizing naar Zutphen heb ik alleen maar even hoeven bellen naar Irma.’||https://www.volkskrant.nl/nieuws-achtergrond/ook-buiten-de-randstad-kampen-basisscholen-met-tekort-aan-docenten-het-is-brandjes-blussen~b739a3f7/
2022-08-22||Pakistaanse oud-premier Khan aangeklaagd wegens uitspraken tijdens toespraak||In die toespraak veroordeelde hij de recente arrestatie van een van zijn hoogstgeplaatste assistenten. Die zou daarbij zijn mishandeld, al wordt dat door het Pakistaanse ministerie van Binnenlandse Zaken tegengesproken. Khan dreigde in zijn toespraak juridische stappen te zullen zetten tegen politieofficieren en een rechter die bij de zaak betrokken zijn. ‘We zullen jullie niet sparen’, waarschuwde hij. Zijn uitspraken worden beschouwd als bedreigingen. Lokale media melden dat in het politierapport staat dat de woorden van de voormalige premier gelijkstaan aan ‘opzettelijke en illegale intimidatie van de politie en de rechterlijke macht in het land’. Daarvoor zou hij enkele jaren gevangenisstraf kunnen krijgen. Volgens Fawad Chaudhry, uit de leiding van Khans politieke partij, is de oud-premier nog niet opgepakt. Hij zou nog steeds in Islamabad zijn. Khan werd in 2018 tot premier verkozen. In april van dit jaar zegde het Pakistaanse parlement het vertrouwen in hem op. Khan is de eerste premier in de Pakistaanse geschiedenis die op deze manier ten val werd gebracht. Hem werd slecht leiderschap verweten en incompetentie in economische kwesties. Toch trekken zijn optredens de afgelopen maanden tienduizenden bezoekers. Ook wist zijn partij, de Pakistaanse beweging voor gerechtigheid (PTI), tijdens lokale verkiezingen in juli een grote overwinning te halen in de provincie met de meeste inwoners, Punjab. Ook bij de verkiezingen in Karachi, het economisch centrum van Pakistan, deed de partij het eerder deze maand goed. De Pakistaanse mediawaakhond besloot onlangs een verbod in te stellen op het live uitzenden van Khans toespraken op nieuwszenders. Het nieuws over het politieonderzoek zet de politieke spanningen in het land nog meer op scherp. Honderden aanhangers van Khan verzamelden zondag voor zijn huis in Islamabad. Ze dreigden ermee ‘de hoofdstad in te nemen’ als de politie Khan zou arresteren.||https://www.volkskrant.nl/nieuws-achtergrond/pakistaanse-oud-premier-khan-aangeklaagd-wegens-uitspraken-tijdens-toespraak~b6c86aba/
2022-08-22||De Volkskrant tv-selectie voor maandag 22 augustus||NPO 2, 19.45 uur Door de veenwinning werd het Overijsselse dorp Giethoorn geleidelijk een web van sloten, vaarten, plassen en meren. Nog steeds vindt veel vervoer er over het water plaats, wat pittoreske plaatjes oplevert voor de toeristen. Vooral bij Chinezen is het dorp in trek. Jaarlijks trekt Giethoorn zo’n 150 duizend Chinese toeristen. Hoe hebben die dit geïsoleerde plaatsje eigenlijk gevonden? In Verborgen verleden van Nederland probeert Waldemar Torenstra het hedendaagse Giethoorn te begrijpen door een duik te nemen in de geschiedenis van ‘het Nederlandse Venetië’. NPO 3, 20.24 uur (Docudrama, Mijke de Jong, 2022) Toen regisseur Mijke de Jong de zusjes Malihe en Nahid Rezaie ontmoette, woonden zij al jaren in het beruchte vluchtelingenkamp Moria op het Griekse eiland Lesbos. De Jong deed daar vrijwilligerswerk en gaf workshops. De zussen, een eeneiige tweeling, wilden dolgraag in een film spelen, en zo geschiedde. Dit aangrijpende docudrama put uit de ervaringen van de Afghaanse zussen, die als tieners vanuit Iran via Turkije naar Griekenland vluchtten. De Jong (Layla M., God Only Knows) draait normaliter haar hand niet om voor dit type realistisch drama. Dit keer dwingt het toch extra bewondering af. Hoe realiseerde ze de film, terwijl alle acteurs vluchtelingen zijn zonder papieren? Net 5, 20.30 uur (Avontuur, Steven Spielberg, 2008) Harrison Ford doet op 66-jarige leeftijd wat we hem als ‘Indy’ altijd zagen doen, wanneer hij het geheim van de kristallen schedels probeert te ontrafelen. Terwijl de kritieken redelijk lovend waren, zagen de fans de film niet zitten. Hoon gold vooral de scène waarin Indy zich voor een dreigende atoombomexplosie verstopt in een koelkast. Die leidde tot de gevleugelde uitroep ‘nuke the fridge’, naar het aloude ‘jump the shark’, waarmee het moment in een film of tv-serie wordt bedoeld waarop iets absurds alle resterende geloofwaardigheid wegneemt. NPO 2, 20.40 uur In de zomereditie van kennisquiz De slimste mens is de finaleweek aangebroken. De afgelopen weken lieten weer diverse bekende Nederlanders, onder wie Anniko van Santen en Rob Goossens, zich bij Philip Freriks en Maarten van Rossem van hun beste kant zien, maar alleen de allerslimste deelnemer gaat naar huis met de trofee. In het verleden viel die eer te beurt aan onder anderen Arjen Lubach, Astrid Kersseboom, Angela de Jong en Klaas Dijkhoff. Een aantal voormalige winnaars speelt dit jaar een onderlinge competitie in De slimste mens: All stars op NPO Start. NPO 2, 22.08 uur Via het nachtclubcircuit wist komiek Bill Cosby zich in de jaren zestig op te werken naar de televisie. Als eerste zwarte acteur kreeg hij een Emmy Award voor zijn acteerwerk en in de jaren tachtig werd hij met The Cosby Show wereldberoemd en geliefd bij jong en oud. De schok was dan ook groot toen ‘America’s Dad’ vanaf 2014 door diverse vrouwen werd beschuldigd van seksueel misbruik en verkrachting. In de vierdelige documentaire We Need to Talk About Cosby gaat regisseur W. Kamau Bell op zoek naar de man achter deze twee verschillende gezichten. SBS 9, 22.30 uur (Komedie, David Dobkin, 2005) Elk jaar gaan echtscheidingsadvocaten John (Owen Wilson) en Jeremy (Vince Vaughn) er een paar weken samen tussenuit. De vrijgezellen bezoeken dan in rap tempo zo veel mogelijk bruiloften, omdat ze menen te weten dat vrouwen, vooral singles, zo in de war raken van trouwerijen dat ze overal voor in zijn. In deze bij vlagen grappige romantische komedie leidt dat tot een sequentie waarin spuitende champagneflessen worden afgewisseld met beelden van John en Jeremy die vrouwen in strings bespringen. Gelukkig leren de twee ook nog wijze lessen. Canvas, 23.05 uur Tussen 2005 en 2009 werden in het plaatsje Jennings in Louisiana de lichamen van acht vermoorde vrouwen aangetroffen. Een speciaal samengesteld team van federale en lokale agenten begon een onderzoek, in de veronderstelling dat er een seriemoordenaar actief was. De werkelijkheid bleek echter een stuk ingewikkelder. De vijfdelige documentaireserie Murder in the Bayou is gebaseerd op het gelijknamige boek van onderzoeksjournalist Ethan Brown. De serie vertelt hoe er verontrustende feiten aan de oppervlakte kwamen, die op hun beurt nieuwe vragen opriepen.||https://www.volkskrant.nl/cultuur-media/de-volkskrant-tv-selectie-voor-maandag-22-augustus~bd3e5682/
2022-08-22||Is vader een trotskist, een vijand van het vaderland?||Er is onze datsja-eigenaar een ramp overkomen. De eigenaar kwam vandaag om twaalf uur onverwachts van zijn werk terug. Maroesja, zijn dochter, dacht dat hij ziek was geworden, zo bleek zag hij eruit. Maar achter hem aan kwamen nog twee mannen en begonnen een huiszoeking te doen. Deze mannen liepen over van ijskoude beleefdheid. Bij ons stond een kast van de eigenaar met linnengoed erin. Nadat ze de kast bekeken hadden, wilden de twee NKVD-agenten (veiligheidsdienst, red.) ook onze spullen zien. De eigenaar was zo van de kaart, dat hij, toen ze op mij wijzend vroegen: ‘Is dat uw dochter?’, met ‘ja’ antwoordde. Daarna spraken ze lange tijd over iets. Vervolgens hoorden we hoe de eigenaar op geforceerde toon zei: ‘Nou, vaarwel dan.’ Toen begonnen ze allemaal te huilen, Maroesja klampte zich zo wanhopig aan hem vast, dat ook bij mij de tranen kwamen. Ten slotte wist hij zich met moeite van zijn dochter los te maken en liep hij naar buiten. De kilbeleefde mannen volgden hem. Lang heb ik over deze gebeurtenis nagedacht. Ik moest eraan denken, dat ook de vaders van Irma en Stella gearresteerd waren en ik kwam tot de slotsom: als mijn vader ook een trotskist en een vijand van zijn vaderland blijkt te zijn, zal ik geen medelijden met hem hebben!||https://www.volkskrant.nl/cultuur-media/is-vader-een-trotskist-een-vijand-van-het-vaderland~ba46a8ca/
2022-08-22||Zeker vier doden bij aardverschuiving heiligdom Irak, zoektocht naar overlevenden||Zes mensen, onder wie drie kinderen, zijn al onder het puin vandaan gehaald. Maar een nog onbekend aantal zit vast en wordt door reddingswerkers voorzien van eten, drinken en zuurstof. Het Qattarat al-Imam Ali-heiligdom bevindt zich in de westelijke woestijn, op ongeveer 28 kilometer van het centrum van de heilige stad van Kerbala. Volgens de eerste informatie zou een nabijgelegen heuvel verzadigd zijn geraakt met water waarna de grond is gaan schuiven en het heiligdom instortte. Vanuit de Iraakse hoofdstad Bagdad zijn zware graafmachines gestuurd om te helpen. De Iraakse president Saleh noemt de reddingswerkers helden en roept op om alles op alles te zetten om de slachtoffers onder het ingestorte heiligdom vandaan te krijgen.||https://www.volkskrant.nl/nieuws-achtergrond/zeker-vier-doden-bij-aardverschuiving-heiligdom-irak-zoektocht-naar-overlevenden~b7cf7787/
2022-08-22||Prijsstijging van woningen vlakt ook in cijfers van Kadaster verder af||Ook in de cijfers van het Kadaster is nu duidelijk te zien dat de prijzen van koopwoningen minder hard stijgen. In de maand juli lagen de prijzen 14,5 procent hoger in vergelijking met 2021. Maar een maand eerder stegen de prijzen op jaarbasis nog met 16,6 procent. De hoogste stijging op jaarbasis dateert uit januari, toen de verkoopprijzen van een woning in vergelijking met een jaar eerder nog 21,1 procent hoger was. Het Kadaster registreert de prijzen van koopwoningen als een koopakte bij een notaris is gepasseerd en loopt daarom iets achter op de meldingen van de Nederlandse Vereniging van Makelaars (NVM). Die organisatie liet begin juli al weten dat de prijsstijging afzwakt. De nieuwe informatie van het Kadaster bevat alle woningen en geeft daarmee nog gedetailleerder aan hoe de markt zich ontwikkelt. Er worden minder woningen verkocht. In juli veranderden 16 duizend woningen van eigenaar, 14 procent minder dan dezelfde maand een jaar eerder. De meeste huizen worden nog altijd gekocht door kopers tussen de 25 en 35 jaar. Het verschil tussen de leeftijdsgroepen is wel minder groot dan voorheen. De pieken in begin 2021 kwamen door veranderende regels. Kopers jonger dan 35 hoefden geen overdrachtsbelasting te betalen (normaal is dit 2 procent van de koopsom). Per 1 april 2021 geldt deze vrijstelling alleen nog maar voor woningen tot een bedrag van 400 duizend euro. Hoe ouder groepen mensen zijn, hoe minder vaak er woningen worden aangeschaft. In de groep boven de 65 jaar koopt worden maandelijks nog geen duizend woningen gekocht. Dat is zelfs minder dan het aantal verkopen onder 25-minners, die ook relatief weinig huizen kopen.||https://www.volkskrant.nl/nieuws-achtergrond/prijsstijging-van-woningen-vlakt-ook-in-cijfers-van-kadaster-verder-af~b974c42f/
2022-08-22||Lees hier het liveblog over de oorlog in Oekraïne van maandag 22 augustus terug||• Rusland heeft een bijeenkomst van de veiligheidsraad van de Verenigde Naties aangevraagd vanwege de situatie bij de Zaporizja-kerncentrale • Een recessie in Duitsland wordt steeds waarschijnlijker en inflatie zal blijven toenemen, aldus de Bundesbank. Deze winter zou de inflatie zelfs op kunnen lopen tot 10 procent. • Nederland maakt 80 miljoen euro extra vrij om Oekraïne te steunen in de wederopbouw van het land.||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-maandag-22-augustus-terug~b1de7345/
