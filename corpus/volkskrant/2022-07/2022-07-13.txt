2022-07-13||Nederlandse journalist Frederike Geerdink meegenomen door politie in Noord-Irak||Geerdink stond op het punt om de grens naar Syrië over te steken, meldt ze zelf op Twitter. Ze is met de politie naar het vliegveld in de Iraakse stad Erbil gebracht, waar ze momenteel nog is. Geerdink denkt zelf dat ze wordt uitgezet omdat ze ‘persona non grata’ is, iemand die vanwege haar ‘scherpe pen’ niet welkom is. ‘Erdoğans arm is lang', zegt ze op Twitter, in referentie naar de invloedssfeer van de Turkse minister-president Recep Tayyip Erdorgan. ‘Het is ronduit triest dat de autoriteiten in de Koerdische regio in Irak zo bang zijn voor een vrouw met een pen. En natuurlijk voor hun eigen lokale journalisten, die vaker dan ooit in de gevangenis zitten’, schrijft Geerdink. De journalist werkt voor verschillende Nederlandse media. Ze schrijft vaak over Koerdistan. Ze was op weg naar Syrië voor een ‘groot verhaal in een Nederlands tijdschrift’, maar noemt geen titel. In 2015 werd Geerdink aangehouden in Turkije omdat ze zich in verboden Koerdisch gebied zou bevinden. Ook werd ze ervan verdacht propaganda te verspreiden voor de PKK, een Koerdische organisatie die ook op de terreurlijst van de Europese Unie staat. Ze werd vrijgesproken. Later dat jaar zat ze een aantal dagen vast omdat ze in verboden gebied zou zijn geweest. Uiteindelijk is ze Turkije uitgezet. Daarna ging ze naar Irak en Syrië. In 2018 verscheen haar meest recente boek: Dit vuur dooft nooit: Een jaar bij de PKK. Op Twitter zegt Geerdink verder dat ze hoopt dat iedereen die over Koerdistan en Turkije schrijft de pennen ‘aanscherpt’: ‘Ze kunnen ons niet allemaal deporteren en verbieden.’ Volgens een woordvoerster van het ministerie van Buitenlandse Zaken heeft de consul-generaal in Erbil ‘nauw contact’ met de journalist. ‘We hebben in het contact met de autoriteiten van de regio onze zorgen uitgesproken over de uitzetting van Geerdink’, vertelt de woordvoerster. ‘We vinden dat journalisten overal ter wereld hun werk moeten kunnen doen, en hebben dus het belang van persvrijheid benadrukt.’ Ook heeft de Nederlandse ambassadeur in Bagdad contact opgenomen met de Iraakse minister van Buitenlandse Zaken over Geerdink. De algemeen secretaris van de Nederlandse Vereniging van Journalisten (NVJ), Thomas Bruning, zegt op Twitter het ‘dieptriest’ te vinden dat ‘Frederike nu door invloed van Turkije nu zelfs in Irak niet meer haar werk kan doen'.||https://www.volkskrant.nl/nieuws-achtergrond/nederlandse-journalist-frederike-geerdink-meegenomen-door-politie-in-noord-irak~b35d90e0/
2022-07-13||Voetbalsters worstelen verder op het EK met magere winst op Portugal||De Nederlandse voetbalsters blijven zich door het EK heen worstelen. Tegen Portugal, dat eigenlijk niet eens mee zou doen aan het toernooi, gaf de titelverdediger een 2-0 voorsprong uit handen. Pas na ruim een uur kon Nederland weer afstand nemen, waarna de 3-2 over de streep werd getrokken. Door de zege staan de voetbalsters in de poule nu gelijk in punten met Zweden, dat in Sheffield ook met moeite Zwitserland versloeg (2-1). Nederland en Zweden zijn door de overwinningen vrijwel zeker van de kwartfinale en gaan zondag uitmaken wie als eerste eindigt. Met een eerste plek kan Nederland in de kwartfinale het sterke Frankrijk ontlopen en daar moeten de voetbalsters op hopen, want zelf maken ze vooralsnog geen bijster overtuigende indruk. De ploeg wordt geplaagd door blessures en coronabesmettingen van Vivianne Miedema en Jackie Groenen, maar ook zonder die belangrijke spelers zou normaal gesproken Portugal geen probleem mogen zijn. Het land hoorde pas in mei dat het mee mocht doen, als vervanger van Rusland, maar van een gebrek aan voorbereiding was in het Leigh Sports Village weinig te merken. De Portugese spelers zijn weliswaar veel kleiner en lichter dan de Nederlanders, maar ze compenseerden dat met veel techniek en fanatisme. Meteen na het eerste fluitsignaal leken ze daarmee Nederland te overrompelen, maar twee keer vlagde de grensrechter uiteindelijk voor buitenspel. Snel daarna sloeg Nederland zelf toe, uit een corner scoorde Damaris Egurrola. Nederland wist dat er tegen Portugal in de lucht kansen waren, al was het alleen maar omdat de Portugese keeper Ines Pereira slechts 1.68 meter groot is. Ook de 2-0 viel uit een corner, nu kopte Stephanie van der Gragt met het haar kenmerkende doorzettingsvermogen de bal in het doel. Portugal leek rijp voor de slacht, maar Nederland verloor na een dik half uur toch de grip op de wedstrijd. De ploeg leek nog te ontsnappen aan een tegengoal toen Dominique Janssen de Portugese aanvaller Diana Silva aanraakte, maar na ingrijpen van de VAR legde de Kroatische scheidsrechter de bal op de stip. Carole Costa schoot de bal niet heel goed in, maar Daphne van Domselaar lag al in de andere hoek. De Portugezen startten de tweede helft net zo fanatiek als de eerste en nu lukte het wel om te scoren. Twee keer werden de veel langere Nederlandse verdedigers in de lucht geklopt door de Portugezen. Een keer wist Van Domselaar nog knap te redden, maar de tweede kopbal was wel raak. Diana Silva scoorde de 2-2. Het was uiteindelijke Daniëlle van de Donk die met een hoog afstandsschot de bal achter de kleine Portugese keeper wist te krijgen. Even daarvoor was een goal van Jill Roord afgekeurd, nadat de VAR buitenspel had geconstateerd. De magere winst komt na een tumultueuze start van het toernooi. Tegen verliezend olympisch finalist Zweden eindigde het zaterdag in 1-1, waar iedereen vooraf voor had getekend, maar de voetbalsters zagen keeper Sari van Veenendaal en verdediger Aniek Nouwen uitvallen. Een dag na de wedstrijd werd bovendien bekend dat middenvelder Jackie Groenen positief had getest op corona en in isolatie moest. Dinsdag kwam daar nog een besmetting overheen en nu ook nog van de beste speler van het team: topscorer Vivianne Miedema. De twee spelers moeten eerst klachtenvrij zijn en negatief testen voordat ze weer mee mogen doen. Bondscoach Mark Parsons moest voor de wedstrijd tegen Portugal bovendien vragen beantwoorden over kritische uitlatingen van een van zijn spelers in deze krant. Jill Roord vertelde dat ze moest wennen aan de stijl van coach, die geregeld lange besprekingen houdt en veel doorvraagt. ‘Hij gaat graag de diepte in en dan haakt bij ons 50 procent wel af.’ Parsons wilde er niet te veel woorden aan vuil maken en had zijn reactie goed voorbereid. Voor de camera van de NOS zei hij dat Roord alleen maar iets te veel had gepraat over een coach die te veel praat. Roord stond gewoon in de basis.||https://www.volkskrant.nl/sport/voetbalsters-worstelen-verder-op-het-ek-met-magere-winst-op-portugal~bf966f46/
2022-07-13||Vermogensongelijkheid in de Tour: wie trapt de meeste watts bergop?||Wat is weinig en wat is veel? Verstopt in de buik van het peloton duwen vooral sprinters in een vlakke rit urenlang nauwelijks op hun pedalen, maar gaan in de slipstream van tientallen collega’s toch gewoon 40 à 50 kilometer per uur. Neem sprinter Fabio Jakobsen. Hij weegt volgens de officiële opgave 78 kilogram en trapt totdat op het eind de etappe voor hem begint, gemiddeld circa 135 watt. Dat is 1,73 watt-per-kilo, oftewel weinig. Vlak voor de streep is hij in staat een aantal seconden 1.700 watt vast te houden: bijna 22 watt per kilo lichaamsgewicht, oftewel veel. De lange beklimmingen in Alpen en Pyreneeën duren niet een paar seconden, maar een halfuur tot drie kwartier. Wie zo’n klim in de kortste tijd afwerkt, trapt gemiddeld de meeste watts per kilo weg. Over welk cijfer tussen de 1,73 en 22 watt hebben we het dan? Onder wielertrainers zoals Louis Delahaye geldt de wetmatigheid dat wie niet in staat is gedurende een klim van dertig minuten gemiddeld 6,5 watt te trappen, de Tour de France nimmer zal winnen. ‘Dat is een feit’, zegt Delahaye, ‘dat niveau moet je hebben.’ Daar komen is een kwestie van talent, voeding, training, liefst op hoogte en een goed stel hersens die voorkomen dat het lichaam over de grens wordt gejaagd. Pogacar weegt 66 kilogram, Vingegaard 60. De Sloveen zou volgens de minimumregels een half uurtje een vermogen van 429 watt weg moeten kunnen trappen. Als de Deen hem wil volgen, moet hij 390 watt een de tank peuren en meer als Vingegaard Pogacar voorbij wil. Ter vergelijking: zou Jakobsen besluiten voor de bolletjestrui te willen gaan, dan zal hij net zolang moeten trainen totdat hij dertig minuten lang gemiddeld 507 watt op de pedalen kan zetten. Of flink afvallen. Als 6,5 watt per kilo het minimum is voor potentiële Tourwinnaars, wat trapt dan de renner die bijvoorbeeld Alpe d’Huez het snelste oprijdt? De inspanningstest die Delahaye, de voormalige trainer van de Raboploeg en opvolgers zoals Lotto-Jumbo, ‘duizend keer’ heeft gedaan met renners van de ploeg, geeft een idee. Die test is even simpel als zwaar: beginnen met drie minuten 2 watt per kilo trappen en elke drie minuten een halve watt erbij. ‘Totdat je niet meer kunt.’ Ideaal om te meten waartoe een renner zoals Vingegaard maximaal toe in staat is, maar ook om achter progressie of verval te komen. Robert Gesink, Raborenner van het eerste uur, heeft de test bijvoorbeeld 15 jaar lang gedaan. Primoz Roglic kwam zonder enige ervaring binnen, deed de test bij zijn eerste kennismaking en scoorde bijna net zo hoog als de beste en zeer ervaren renners. De topscore van de laatste drie testminuten? 7,25 watt per kilogram. Teleurstelling: noch Pogacar, noch Vingegaard delen hun vermogenscijfers.||https://www.volkskrant.nl/sport/vermogensongelijkheid-in-de-tour-wie-trapt-de-meeste-watts-bergop~b535e77d/
2022-07-13||Hoe een staatssecretaris vooral bang was dat hij ‘te nederig’ zou overkomen||En nu liggen er honderden nieuwe pagina’s vrijgegeven ambtelijke documenten over het toeslagenschandaal, bomvol razend interessante nieuwe informatie die veel verheldert, maar de vraag die mij wakker houdt is hoe dit op te dienen. Want het is met deze affaire als met de oorlog in het hart van Europa: er is voortdurend aanleiding om dwingend aandacht te vragen voor nieuwe smerigheid en nieuwe inzichten, alleen oogst je er verveling mee, en een lezersbrief uit Soesterberg en eentje van een meneer uit Apeldoorn. Of het ook eens een keer over iets anders kan gaan, iets originelers. Het publiek is uiteraard enorm geëngageerd maar het wil ook geamuseerd worden. Verhalen horen een spanningsboog te hebben en een afgerond einde. Niet dat lang slepende. Journalistiek werkt conform die logica: als je voor de negende keer in een Grieks vluchtelingenkamp bent geweest, zijn alle verhalen wel verteld. In Syrië is er nog steeds oorlog, net als in Jemen trouwens, maar daar verras je na al die jaren niemand meer mee. Toch wil ik het, met excuses aan die meneer uit Apeldoorn, nog heel even hebben over die nieuwe interne ambtelijke communicatie uit het grootste schandaal van het tijdperk-Rutte. Het zijn onderlinge berichten, memo’s en notities die ambtenaren op het ministerie van Financiën hebben uitgewisseld in de jaren 2017, 2018 en 2019. Er zit een bericht tussen dat laat zien hoe belangrijk integer leiderschap is. Het is een bericht uit september 2017. Eric Wiebes was staatssecretaris van Belastingzaken, de Nationale Ombudsman had net vastgesteld dat de dienst een aantal toeslagouders onzorgvuldig had behandeld. Over discriminatie op afkomst ging het dan nog niet eens, dat hield zich nog zorgvuldig schuil onder diverse petten, net als de geheime risicolijsten, de uit huis geplaatste kinderen en de enorme schaal en reikwijdte van het schandaal. De Nationale Ombudsman had net aanbevolen excuses te maken en een vergoeding aan te bieden voor het aangedane leed. Het betrof toen nog overzichtelijke aantallen getroffen ouders. En wat zei de staatssecretaris tegen zijn ambtenaren? Niet dat het verschrikkelijk is dat er burgers tekort zijn gedaan door hun eigen overheid, niet dat het reden tot schaamte is dat de dienst door de Ombudsman op de vingers werd getikt, niet dat het van het grootste belang is onrecht royaal te repareren. De interne boodschap van de staatssecretaris was dat het belangrijk is ‘niet te nederig’ over te komen. (Later zou diezelfde staatssecretaris uitroepen ‘wat een verdrietige boel, verschrikkelijk!’ en hij zou er de politiek om verlaten. Maar dat was later, veel later.) Elke organisatie gaat staan naar de mentaliteit van de hoogste in rang. Ook hier. Mailverkeer over de formele reactie op de aanbevelingen van de Ombudsman werd ingeleid met de waarschuwing: ‘Niet te nederig’. Tegenwoordig lopen er programma’s bij de Rijksoverheid om ambtenaren te leren hoe om te gaan met ‘morele dilemma’s’ (zo zou iemand in bovenstaand geval de staatssecretaris kunnen vragen of hij wel helemaal lekker is), maar toen nog niet. Dus ging de organisatie gedienstig suggesties aandragen voor een tegemoetkomen die ‘niet te nederig’ zou zijn: een vergoeding mocht beslist geen smartegeld heten, een ‘bloemenbon’ voor mensen die waren afgewezen was ‘onwenselijk’, vanwege de ‘olievlekwerking’ en vanwege ‘niet te nederig’. De leiding bepaalt de sfeer, de mentaliteit, de opvattingen, de prioriteiten, het niveau van beschaving. Voor de uitvoering heb je genoeg aan een gewillig apparaat dat het maken van eigen afwegingen heeft uitgeschakeld.||https://www.volkskrant.nl/columns-opinie/hoe-een-staatssecretaris-vooral-bang-was-dat-hij-te-nederig-zou-overkomen~bac2a357/
2022-07-13||Kordate poetsvrouw die studenten een schop onder hun kont gaf, maar ook over haar welpen waakte||Afgezien van onze koninklijke landgenoten zijn er niet veel Nederlanders die kunnen volstaan met hun voornaam. Een van die Nederlanders was Truus. Alleen haar paspoort vermeldde haar achternaam Vervoorn. Voor de rest hadden alle Leidenaars met wie ze te maken kreeg, en dat waren er heel wat in die 91 jaar, genoeg aan Truus. Eigenlijk moet de stad nog eens een brug naar haar vernoemen, want dat was zij in figuurlijke zin ook. Truus sloeg een brug van arm naar rijk; van Leiden-Noord naar het Rapenburg, de deftige gracht waar de wetenschap zo welig tiert. Hoe die brug tot stand kwam, weet Derick Maarleveld. Hij deed de deur open toen Truus zich meldde. Truus zei: ‘Wat een klerezooi die meneren hier.’ Die klerezooi is een kast van een huis aan het Rapenburg dat Hôpital Wallon heet. Ooit stond hier een ziekenhuis, ingericht door Franstalige Belgen die in Leiden waren beland. Sinds de Tweede Wereldoorlog is het een bolwerk van studenten, de meneren in kwestie. Het moet ergens in het begin van de jaren tachtig zijn geweest toen deze heren voor het eerst omver werden geblazen door de kleine kordate orkaan die even orde op zaken kwam stellen. Truus had alvast wat extra schoonmaakspullen ingeslagen. Kostte 150 gulden. Had zij voorgeschoten. Kwam vast wel goed. Truus was niet alleen de poetsvrouw in Hôpital Wallon, ze was ook een schop onder de 45 konten. De ‘sjaars’ (eerstejaars) werden uit bed getrommeld om een handje toe te steken. En anders hadden haar zonen Peter en Hassan er een bijverdienste aan. Na gedane zaken reed Truus met haar Opel Kadett naar de supermarkt om met een achterbak vol wc-papier terug te keren. Of ze laadde kratjes bier in, van het merk dat zijn brouwerij in het naburige Zoeterwoude heeft. Iedereen die terugdenkt aan Truus, doet dat met een lach en ogen die een hoop herinneringen verraden. Het valt nog niet mee die herinneringen in woorden te vatten. Vaak gebeurt dat in trefwoorden. ‘Lief en lomp’, zegt Paul Kampschoër, de beheerder van Hôpital Wallon destijds. ‘Hart op de tong, kort door de bocht’, zegt Trudy, haar oudste dochter. Truus werd in 1932 geboren in wat de onderkant van de samenleving wordt genoemd. Het gezin Vervoorn werd geteisterd door tuberculose. Meer dan de helft van de kinderen bereikte de volwassen leeftijd niet. Truus, die wel zo fortuinlijk was, trouwde in 1959 met een orgeldraaier, maar bleef zes jaar later al achter met vier kinderen. Dat werden er uiteindelijk vijf na nog een kortstondige relatie. Lef en trots. Dat zijn nog twee van die trefwoorden waarmee Truus wordt herinnerd als de leeuwin die waakte over haar welpen. Vaak was ze om vijf uur al uit de veren om alvast het avondeten klaar te maken. Hielp daarna de kinderen met hun krantenwijk. Nadat ze een tijdje afwashulp was geweest in de horeca ging Truus studentenhuizen schoonmaken, drie in totaal. Echt werk voor iemand die haar mannetje staat en dat deed ze. Zoiets als respect was voor Truus een kwestie van geven en nemen. Haar kleindochter Lily: ‘Ze keek tegen niemand op, ze keek op niemand neer.’ Zo was er ooit een koninklijke voornaam die Truus bestraffend toesprak omdat haar Opel Kadett in de weg van zijn bolide stond. Daarvan heeft hij ongetwijfeld nog altijd spijt.||https://www.volkskrant.nl/mensen/kordate-poetsvrouw-die-studenten-een-schop-onder-hun-kont-gaf-maar-ook-over-haar-welpen-waakte~b6697064/
2022-07-13||Ervaringsdeskundigen over hun eerste keer Alpe d’Huez: ‘Ik sloeg meteen op tilt’||‘Ik had veel vertrouwen toen ik eraan begon. De vorm was er. Ik had die Tour een voor mijn doen heel behoorlijke proloog gereden. De vierde etappe, een rit van 258 kilometer van Le Touquet naar Bornem in België, had ik gewonnen. Ik had iets in gedachten waar ik al lang van droomde: ik kon die dag de gele trui pakken. Freddy Maertens was de leider in het algemeen klassement. Die kon sprinten, maar niet klimmen. Ik stond maar een paar minuten achter hem. ‘Nou komt het: al in de allereerste bocht, bocht 21, versnelde Gianbattista Baronchelli, een Italiaan. Ik sprong meteen op tilt. Het liep voor geen meter. Eenzaam ben ik naar boven gegaan, al snel volledig kapot. De emmer moest helemaal leeg. Kun je nagaan: Freddy Maertens kwam me zelfs nog voorbij. Achteraf heb ik maar één verklaring: het was stress. Pure stress. Joop Zoetemelk won die dag, die reed een geweldige Tour. ‘Je kunt met geen enkele berg spotten, dus ook niet met de Alpe d’Huez. Met een lengte van 14 kilometer valt niet te lachen. Maar het is natuurlijk een fantastische finale. Je moet gewoon heel goed zijn, wil je een rol spelen. Het publiek vond ik geweldig. Dat is op zulke momenten een twaalfde man. Ik voelde me als een artiest die optreedt. De adrenaline giert door je lijf. ‘Mijn ervaringen dat jaar hebben wel een rol gespeeld in mijn winst in 1977. Ik was nog altijd kwaad en teleurgesteld en uit op revanche. Jammer genoeg liet ik het de laatste 500 meter, toen de buit al binnen was, wat lopen. Ik was zo blij, ik ging de rit winnen, ik had mijn gram gehaald. Bernard Thévenet bleef me net voor in het klassement. Ik miste de gele trui op 8 seconden.’ ‘Mijn winst in 1988 was onvergetelijk, maar aan mijn debuut op de berg twee jaar eerder heb ik eigenlijk niet zoveel herinneringen. Het doel was zo weinig mogelijk schade op te lopen in het algemeen klassement. Het was de tijd dat ik aan het ontdekken was dat ik niet alleen op korte hellingen uit de voeten kon, maar ook langere klimmen kon verteren. Het was afzien, afzien, afzien. Die dag stond niet alleen de Alpe d’Huez op het programma, maar ook andere grappenmakers, de Madeleine en de Glandon. Het was de etappe waarin Greg Lemond en Bernard Hinault boven hand in hand over de finish gingen. Dat was inderdaad gespeelde vriendschap. Ik heb er niks van gezien. ‘De gekte was er toen ook, al heb ik het idee dat destijds het aandeel Nederlanders in het publiek groter was – door zeges van Joop Zoetemelk, Hennie Kuiper en Peter Winnen was de berg echt van ons. Het publiek is nu internationaler. Ik had er niet echt last van. Je bent alleen maar in gevecht met jezelf. Ik heb er ook wel waardering voor. Het zijn de fans van de sport. Het motiveert als ze je naam roepen. Je hoort ook wat je achterstand nog is, wie er voor je zitten. ‘Ik vond het een overzichtelijke berg, toen. Een brede weg, redelijk vlak liggende bochten waar je even op adem kunt komen. Maar het begin is lastig. Er staat daar nauwelijks wind en als het warm is, zoals toen, voel je je snel afgeknepen. Het laatste open stuk valt vies tegen. Daar staat juist vaak een vervelend windje. Die eerste keer heeft me wel geholpen in 1988. Ik wist nu wat me te wachten stond, je slaat zo’n berg op in je geheugen.’ ‘De klim was niet iets waar ik speciaal naar uitkeek. Natuurlijk kende je de verhalen, maar uiteindelijk is het gewoon ook een etappe en gewoon een berg en ook niet eens de lastigste. Het maakt nogal een verschil of je er tegenop moet na een vlakke aanloop of dat je al wat beklimmingen achter de rug hebt. Het eerste stuk is het zwaarst en ik herinner me dat ik gelijk op mijn adem trapte. ‘Ik heb ‘m vijf keer gedaan. Wat me het meest is bijgebleven is de klimtijdrit in 2004. Ik droeg toen de Nederlandse kampioenstrui, je was zeer herkenbaar in het rood-wit-blauw. Dat lawaai, de kakofonie, onvoorstelbaar. Ik had me voorgenomen ervan te genieten, maar dat is me niet gelukt. Intussen moet je wel doorfietsen. ‘Ik ben er in 2011 nog een keer als liefhebber geweest. Mijn schoonbroer stond boven met een camper, ik sliep ernaast in een tentje. Dan ervaar je toch wat beter de magie. Uit het dal hoor je langzaam het geluid omhoog komen. Het zwelt aan als de renners bocht 7 passeren, waar al die Nederlanders zitten. Ik ben iets naar beneden gereden, twee kilometer voor de finish, en zag Laurens ten Dam passeren. Die heb ik nog een blikje bier aangereikt. Dat heeft-ie volgens mij gewoon opgedronken.’ ‘Ik verwachtte er veel van. In 2003 had ik op de Alpe d’Huez de Marmotte gewonnen, een zware tocht voor liefhebbers. Ik stond in 2008 20ste in het klassement en ik dacht: als ik mijn best doe, kan ik een stapje naar boven maken. Vrienden van me waren gekomen in een camper waar ze allemaal rode bollen op had gespoten, die zouden ze ergens in de buurt van bocht 7 neerzetten. Mijn vriendin, nu mijn vrouw, was er, mijn vader en moeder en mijn broertje stonden ergens onderweg. ‘Het ging helemaal mis. Ik zat er meteen doorheen. Mijn maag speelde op, ik denk dat ik de avond ervoor iets veel te kouds heb gedronken. In de afdaling van de Galibier merkte ik al dat het niet goed zat. Ik heb die hele camper niet eens gezien, ik zag alleen sterretjes. De NOS interviewde me ’s avonds nog. Ik was kapot, leeg. Je ziet een lijkbleke renner, weggedoken onder een fleece mutsje. ‘Het is een lastige berg. Je komt er vanaf een behoorlijk lang vlak stuk op en dan is het direct: bàm, steil omhoog. Tom Dumoulin en ik zien die berg als een maat. De Mont Ventoux noemen we bijvoorbeeld anderhalve Alpe d’Huez. Een kortere klim is een tweederde Alpe d’Huez. ‘Ah ja, dat biertje van Erik Dekker, een paar jaar later. Ik geloof dat ik twee of drie slokjes heb genomen en het blikje daarna weg heb gemikt.’ ‘Het zou inderdaad wel leuk zijn om in de ontsnapping zitten, maar het is de vraag of het nut heeft dat ik tot het uiterste ga. Bij de vluchters zullen klimmers zitten, waartegen ik op die berg tekort ga komen. Bovendien zie ik mogelijkheden in de etappe de dag erna. Dus ik weet het nog niet. Bij mijn eerste Tour gingen we Alpe d’Huez op. Daarna heb ik hem nog vier keer gereden. Ik herinner me die eerste goed, omdat ik omhoog reed met de beste mannen, samen met de Tourwinnaar van dat jaar, Cadel Evans. Dat was voor mij en mijn ploeg een verrassing. Maar na een kilometer ontplofte ik en ben rustig naar boven gegaan. Nou ja, rustig... Niet alleen in bocht 7 staan heel veel Nederlandse fans, maar overal. Mijn familie stond er die eerste keer, mijn broer en mijn vriendin toen nog. Familie langs de kant, aanmoedigingen van al die Nederlanders: mij motiveert het zeker. Bocht 7 vind ik altijd heel gaaf door te rijden. Zo’n wal van geluid, ik krijg er altijd wel een kick van. Het is wel een bijzondere klim, maar sinds ik daar rijd is de Tour er nooit beslist. Het is niet per se een heel moeilijke klim. Het eerste stuk is wat steiler en de laatste twee, drie kilometers zijn wat vlak. Hij is best wel een lange klim, drie kwartier, en vaak aan het eind van een hele zware etappe. Zeker dit jaar, dat hakt er echt wel in. Maar doordat je zoveel te zien hebt en er zoveel Nederlanders zijn, gaat de tijd ook wel weer snel voorbij. Die Nederlanders zien me van ver aankomen. Ze zullen me wel aan mijn rijstijl herkennen.’ ‘Het is de rit die ik het meeste vrees. Ik kijk er ook wel naar uit. Ik hoop dat ik op de Alpe d’Huez een beetje kan genieten van al het volk, zeker in de Nederlandse bocht. Dat gaat me zeker wat doen.’||https://www.volkskrant.nl/sport/ervaringsdeskundigen-over-hun-eerste-keer-alpe-d-huez-ik-sloeg-meteen-op-tilt~bf6fbf0c/
2022-07-13||VS-president Biden treft een ‘complex plaatje’ bij zijn eerste Midden-Oostenbezoek ||Een week na de Russische inval in Oekraïne dook er een groot billboard op in het centrum van de Iraakse hoofdstad Bagdad met daarop het gezicht van Vladimir Poetin en de tekst: ‘Wij steunen Rusland.’ Wie er precies achter zat, was onduidelijk. Enkele uren later, na een triomfantelijke tweet van de Russische ambassade, was het ding alweer uit het straatbeeld verdwenen. ‘Een stunt’, glimlacht Michael Wahid Hanna (49), analist verbonden aan de vermaarde denktank International Crisis Group. Hij groeide op in Amerika als het kind van Egyptische ouders, spreekt vloeiend Arabisch en publiceerde veel over de relaties tussen het Midden-Oosten en de Verenigde Staten. Vrijdag doet de Amerikaanse president Joe Biden Saoedi-Arabië aan, als deel van zijn eerste bezoek aan het Midden-Oosten. Hanna denkt niet dat de doorsnee Irakees werkelijk op de banken staat voor president Poetin. ‘Die heeft andere dingen aan zijn hoofd dan de laatste ontwikkelingen in Donetsk’, zegt hij via een videoverbinding vanuit New York. En toch. Uit een opiniepeiling van het in Saoedi-Arabië gevestigde Arab News en peilingbureau YouGov bleek dat een kwart van de ondervraagden in het Midden-Oosten de schuld voor de oorlog in Oekraïne bij de Navo legt. Slechts 16 procent ziet Poetin als de agressor. De grootste groep (ruim 40 procent) zegt het niet te weten, en nog eens 13 procent ziet de Amerikaanse president Joe Biden als hoofdschuldige. Een peiling als deze, verricht in veertien Arabische landen, is een heikele aangelegenheid, nuanceert Hanna. ‘Veel respondenten wonen in autoritair geleide landen zoals Koeweit of Qatar. Wat durf je dan aan de telefoon te zeggen? Zelfcensuur kan een rol spelen.’ Duidelijk is wel dat er grote delen van de wereld zijn waar inwoners minder gauw geneigd zijn het Westen of de Navo te steunen. Deels is dat sentiment volgens Hanna te herleiden tot het antiamerikanisme dat in het Midden-Oosten een lange traditie kent. Hij somt op: ‘Israël versus Palestina is als thema de rijkste bron van antiamerikanisme, vanwege de aanhoudende steun van Washington voor Israël. En dan heb je de Iraakse invasie (2003), plus de hele war on terror die daarop volgde.’ Tv-kijkers in het Midden-Oosten zagen hoe grote Amerikaanse tv-zenders dit voorjaar tijdens de eerste weken van de oorlog Oekraïense vluchtelingen afschilderden als ‘beschaafder’ dan lotgenoten uit Syrië of Afghanistan. ‘Dat ondermijnt solidariteit’, zegt Hanna, ‘en leidt tot het verwijt van dubbele standaarden: de ene oorlog wordt in het Westen heel anders beoordeeld dan de andere.’ De tijd dat Amerika als politieagent optrad, maakt op het internationale toneel plaats voor een ‘multipolaire’ ordening waarin regeringen afwisselend zakendoen met de Amerikanen, Russen, Chinezen of een andere hoge bieder. Menig staatshoofd, ook in Afrika en Azië, is terughoudend in het veroordelen van Poetins invasie omdat er een moment zal komen dat men weer zaken met hem wil doen. ‘We denken dat er uiteindelijk een deal gesloten zal worden (met de Russen, red.), en dus gaan we niet mee in een volledig anti-Russisch standpunt’, verklaarde de VN-ambassadeur voor Pakistan Munir Akram eerder dit jaar. Hanna ziet dat pragmatisme ook bij Egypte, de Verenigde Arabische Emiraten (VAE) en Saoedi-Arabië, van oudsher bondgenoten van Washington. De Amerikaanse terugtrekking, begonnen onder president Obama en voortgezet onder diens opvolgers, grijpen zij aan om hun arsenaal aan partners uit te breiden. De Egyptische president Abdel Fattah el-Sisi ging herhaaldelijk op bezoek in Moskou en tekende voor de aankoop van gevechtsvliegtuigen en raketafweersystemen. Met een Russische lening bouwt Egypte zijn eerste kerncentrale. Opvallend was ook dat de VAE, die een tijdelijke zetel hebben in de VN-Veiligheidsraad, de Oekraïense invasie niet wilden veroordelen. Ze onthielden zich van stemming. ‘Een idee dat aan kracht wint, is dat van Rusland als betrouwbare partner’, stelt Hanna. ‘Dat komt voort uit de Syrische burgeroorlog. Poetin helpt president Bashar al-Assad door dik en dun, en met succes. Die relatie gaat terug tot de jaren zeventig, toen Bashars vader Hafiz al-Assad banden aanknoopte met de Sovjet-Unie. Die continuïteit en effectiviteit dwingen bewondering af.’ Omgekeerd verklaarden Syrische rebellen zich onmiddellijk solidair met de Oekraïners. ‘Waar je staat ten opzichte van Syrië, bepaalt in hoge mate waar je staat jegens Rusland.’ Diezelfde tweespalt ziet de analist in discussies over Amerikaanse betrokkenheid. ‘De één wil minder inmenging, de ander juist meer. In dat laatste kamp vind je mensen die denken dat Washington had moeten interveniëren in Syrië en nu meer moet doen om de macht van Iran in te dammen. Ineens zagen we islamisten die stonden te juichen toen Amerika’s bondgenoot Israël doelen raakte van het Assad-regime. Het is een complex plaatje.’ ‘Of neem Egypte. Toen Hillary Clinton (destijds minister van Buitenlandse Zaken, red.) elf jaar geleden naar Egypte vloog tijdens de opstanden op het Tahrir-plein, was er geen activist die haar wilde ontmoeten. Ze wilden niet met haar geassocieerd worden. Spoel je de band door naar 2022, dan zie je dat de bekende blogger Alaa Abdel Fattah in de cel zit, en dat zijn zus bij datzelfde ministerie in Washington komt vragen om hulp.’ Hanna betoogt al jaren dat Arabische commentatoren te hoge verwachtingen koesteren van Amerika. Langzaam, door schade en schande wijzer geworden, stellen ze dat beeld bij. Alledaagse zorgen over prijsstijgingen hebben tijdens deze oorlog de overhand. Door de Russische blokkade stokt de import van tarwe en graan. In Jemen dreigt een nieuwe hongersnood. ‘Natuurlijk hopen de Amerikanen dat men de schuld daarvoor zal geven aan Moskou’, zegt hij. ‘Maar de meesten zullen denken: ik wil dat er gauw wordt onderhandeld, zodat deze oorlog zo snel mogelijk eindigt.’||https://www.volkskrant.nl/nieuws-achtergrond/vs-president-biden-treft-een-complex-plaatje-bij-zijn-eerste-midden-oostenbezoek~b9544b45/
2022-07-13||Was het de hongerklop, corona of de hitte? Pogacar wimpelt het af||‘Die Jonasj, hoe spreek je dat uit?, Vinkekaard?, die gaat nog wel eens keer de Tour de France winnen, denk ik.’ Tadej Pogacar zei het halverwege de vorige Tour de France, die hij won met liefst 5 minuten en 20 seconden voorsprong op de verrassende nummer twee: Jonas Vingegaard. De Sloveen heeft er kijk op, want de twee jaar oudere Deen nam de gele leiderstrui op overtuigende wijze van hem over in de elfde etappe van Albertville naar de genadeloos zware Col du Granon. Meteen nadat Vingegaard op ruim vier kilometer van de streep boven op de 11,3 kilometer lange helling, gemiddeld 9,2 procent steil, Pogacar bijna liet staan, bijna 3 minuten op hem pakte en de nieuwe klassementsleider werd, kwamen de voor de hand liggende vragen. Was dit een eenmalige zeer slechte dag voor de winnaar van de laatste twee Tours? Had hij te weinig gegeten? Was het te warm? Heeft corona, nadat drie van zijn ploeggenoten positief hadden getest, ook hem te pakken? Of is nu alweer een eind gekomen aan het tijdperk-Pogacar? Op de voorlaatste klim van de dag, naar het dak van deze Tour, de 2.642 meter hoge Galibier, was er nog niets aan de hand voor de Sloveen. Hij leek enkele succesvolle tegenaanvallen te plaatsen na het spervuur van Jumbo-Visma demarrages. Sterker: niemand reed woensdag harder die berg op dan Pogacar, althans dat meldde de Tourorganisatie. Nog sterker: niemand zette ooit een snellere tijd. Daarna, in het eerste deel van de Col du Granon, ging de gele trui hard genoeg om alle Jumbo-Visma-renners op Vingegaard na, kwijt te spelen. Zelf zat Pogacar bovendien wel nog met een ploeggenoot: Rafal Majka, die het juist zo moeilijk leek te hebben op de Galibier. Alle seinen op groen voor geletruibehoud, dus. Maar toen de Deense troef van de Nederlandse ploeg aanviel, moesten zowel Majka als Pogacar passen. De laatste leek zichzelf, schuddend met lijf en hoofd, in die laatste kilometers toe te spreken: waar ben je mee bezig? Compleet uitgewoond bleef hij na de finish minutenlang over zijn stuur gebogen. Het aerodynamische fietsonderdeel was ruimschoots groot en plat genoeg om de sticker te plakken met het etappeprofiel dat hem zo gunstig gezind leek. Daarna liep hij naar Vingegaard die op de rollers met zijn vriendin en zijn dochtertje aan het bellen was, en gaf de Deen een waarderende tik op de linkerdij. Vorig jaar won Pogacar de Tour na een zeer krachtige aanval in kou en regen. Nu capituleerde hij in een rit waar de temperatuur ruim boven de 30 graden lag. Ook nieuw voor hem: gedurende de hele elfde etappe werd Pogacar uitgedaagd door Jumbo-Visma. Steeds maar weer moeten reageren, dat moest toch een keer tot vermoeidheid leiden. ‘Ik weet niet wat er gebeurd is’, zei de drager van de witte trui voor de beste renner jonger dan 25 jaar. ‘Jumbo-Visma heeft het ploegenspel goed gespeeld en wij waren niet meer met veel renners over.’ Corona, hongerklop, hitte; het waren allemaal geen verklaringen voor het verlies van de gele trui, volgens de Sloveen. En ook niet oververmoeidheid door het verloop van zijn Tour tot nu toe. Veel kenners vonden dat hij veel te vroeg, na de zesde etappe al, de gele trui had willen pakken. Om die te verdedigen moet je een sterke ploeg hebben en die van Pogacar leek dat niet. Er kwamen kansen voor UAE om de gele trui aan andere, mindere renners over te laten, maar wat Pogacar betreft is het geel te groots om ‘nee’ tegen te zeggen. ‘Ik had gewoon geen goede benen meer’, zei hij over rit elf. ‘Het was voor mij echt afzien tot aan de finish. Het was niet mijn beste dag.’ En die was, daarvan is Pogacar overtuigd, zeer beslist eenmalig. ‘Ik wil revanche.’ Als Vingegaard drie minuten op hem pakt op woensdag, wil Pogacar ze op donderdag, naar Alpe d’Huez gewoon weer terugpakken. ‘De Tour is nog niet voorbij’, riep hij woensdag strijdbaar. ‘Ik ga aanvallen morgen.’||https://www.volkskrant.nl/sport/was-het-de-hongerklop-corona-of-de-hitte-pogacar-wimpelt-het-af~b226e40f/
2022-07-13||Motorfiets maakt opmars, verkoop nieuwe exemplaren hoogste in jaren||De 9.837 nieuwe motoren die tot nog toe in 2021 werden verkocht, doen de verkoop met 6,4 procent stijgen ten opzichte van dezelfde periode een jaar eerder. De verkoopcijfers zitten in de lift sinds 2020, niet toevallig het begin van de pandemie. ‘Of het nu met de fiets, scooter, auto of motor was, tijdens corona ontstond een behoefte aan individueel vervoer’, signaleert RAI-woordvoerder Floris Liebrand. ‘De stijging lijkt een nawee van corona.’ Van een wekelijks ritje op zondag werd motorrijden zo voor een grotere groep een transportmiddel voor woon-werkverkeer. ‘Het zachtere weer speelt daarin mee’, schat Liebrand in. ‘Motorrijden is niet meer iets wat je alleen van maart tot september doet.’ Vestimentaire verbetering Niet onbelangrijk: motorpakken ondergingen de laatste jaren verbetering op vestimentair vlak. ‘Ze zijn veel mooier, waardoor je je pak zonder schamen aan kunt houden als je een winkel binnenloopt.’ De komst van lichtere modellen zorgt voor de aanwas van jonge motorrijders, stelLiebrand. ‘Zij mogen nog niet op een zwaar model, maar kunnen nu toch de weg op.’ Uit de verkoopcijfers blijkt Yamaha het populairste merk, gevolgd door Kawasaki en Honda. De verkoop van het aantal tweedehands motoren loopt evenwel terug. Met 77.226 verhandelde exemplaren ligt die 4 procent lager dan vorig jaar. BOVAG en RAI Vereniging verwachten dat de opmars van de motor als dagelijks vervoersmiddel niet direct stokt. ‘Eenmaal gewend snap je niet zo snel af’, aldus Liebrand.||https://www.volkskrant.nl/economie/motorfiets-maakt-opmars-verkoop-nieuwe-exemplaren-hoogste-in-jaren~beef3372/
2022-07-13||Blokkeerboeren voeren actie bij de verkeerde Schouten ||Boeren waren met trekkers naar Goor in Twente gegaan om de firma Schouten Food, producent van vleesvervangers, te blokkeren. Voor de deur van het bedrijf werd gebarbecued, met vlees. Hun eis: de teksten op de website moeten anders. Na een uur onderhandelen bleek het bedrijf daartoe bereid, berichtten regionale media. De burgemeester kwam langs en constateerde dat de sfeer ‘gemoedelijk’ was. Ze tekende ter plekke een oproep aan stikstofbemiddelaar Johan Remkes om zonder voorwaarden vooraf met de boeren in gesprek te gaan. Te midden van alle nieuws over blokkeerboeren was dit een opmerkelijk bericht. Sinds wanneer censureren boeren andermans website? Waarom kiezen ze agrarische bedrijven als mikpunt? Wat bezielt de burgemeester – hoeder van de publieke orde – om tussen blokkeertrekkers zo’n oproep te tekenen? Gaat de firma Schouten door de knieën? Ik ging naar Goor om de antwoorden te vinden maar dat bleek verloren moeite. Iedereen die wilde praten, deed dat per telefoon. En wie niet wilde, liet me per telefoon afpoeieren. Dat laatste deed burgemeester Ellen Nauta (CDA), die via haar woordvoerder liet weten dat ze niet wil toelichten waarom ze uitgerekend tussen de blokkeertrekkers een oproep ondertekende. En ook niet wat de sfeer zo ‘gemoedelijk’ had gemaakt. Een van de blokkerende boeren was Barry Klein Holkenborg, melkveehouder in Ruurlo. Een ervaren actievoerder, hij was in Stroe en op het Malieveld en reed vorig jaar met de trekker naar Bennie Jolink om de Normaal-zanger het boerenbelang bij te brengen; Jolink vond dat intimiderend. Klein Holkenborg is druk met maaien, maar heeft tussendoor wel even tijd. Ze maken bij Schouten vegan, legt hij uit. En ons zetten ze neer als milieuvervuilers. Vooral de door Schouten genoemde vier nadelen van vlees eten, zoals de bewering dat vee bijdraagt aan de uitstoot van broeikasgassen, zitten de boeren niet lekker. Daar komt bij dat Schouten op de site zegt dat bij de verkoop woorden als ‘vegan’, vegetarisch’ of ‘vetarm’ beter kunnen worden vermeden. In plaats daarvan heten de producten ‘gehakt’, ‘braadworst, ‘tuna’ of ‘hamburger’. Dat zit Klein Holkenborg hoog. ‘Er komt geen vlees aan te pas. Doe dan niet alsof.’ Volgens hem was de sfeer inderdaad ‘gemoedelijk’. ‘Twee mannen van ons zijn met de managers gaan overleggen. Om te zeggen dat we het er gewoon niet mee eens zijn.’ Er kwam nogal wat toeval kijken bij deze actie, zo blijkt. Sommige boeren waren op weg naar Müller Fresh Food in Holten. Die actie mislukte omdat de boeren zelf geblokkeerd werden: Müller zette een vrachtwagen dwars op de weg. De groep maakte rechtsomkeert en reed naar Goor. Schouten was ook doelwit omdat de eigenaren familie zouden zijn van Carola Schouten, voormalig minister van Landbouw. Alleen, dat is een hardnekkig misverstand. ‘Er zijn geen familiebanden’, bezweert Peter Schouten, directeur van de firma. Klein Holkenborg: ‘Als we dat hadden geweten, waren we misschien niet gegaan.’ Schouten – zelf niet bij de actie aanwezig, zijn vader Henk onderhandelde online mee – zegt dat zijn mensen schrokken. ‘Ze staan toch met groot materieel voor de poort.’ Hij noemt de blokkade ‘in de kern misplaatst’. ‘Wij zijn klant van de boeren, al 130 jaar. We gebruiken soja, erwten, paprika, spinazie – agrarische producten.’ Maar de protesten kan hij plaatsen. ‘Ik zou ook boos zijn als we moesten stoppen.’ Of hij de site gaat aanpassen? ‘We moeten natuurlijk niks. De informatie klopt, wel gaan we melden waar die vandaan komt.’ En over de oproep van de burgemeester: ‘Of ze zoiets bij mij op de stoep moet tekenen, dat weet ik niet.’ Schouten nam een half jaar geleden de failliete boel over van Nijland Food in Goor, een bedrijf dat ook kip verwerkte. Zijn voornemen: met de boeren in Twente net zo’n band opbouwen als in het land van Altena, waar het moederbedrijf staat. En snel eens bij de burgemeester langs. De laatste vraag is voor Klein Holkenborg: Als de krant een stuk plaatst dat jullie niet bevalt, kunnen we dan ook trekkers verwachten? ‘Je weet maar nooit. Ook in de pers worden we soms negatief weggezet. Ik heb honderd koeien, in Roemenië worden stallen voor duizend koeien gebouwd. Die nemen het zo van me over.’||https://www.volkskrant.nl/columns-opinie/blokkeerboeren-voeren-actie-bij-de-verkeerde-schouten~b5d9a1c3/
2022-07-13||Als je maar ver genoeg doordenkt, kun je voor elk kiessysteem een situatie bedenken waarin het niet werkt||Na een opeenstapeling van schandalen heeft Boris Johnson dan toch zijn vertrek aangekondigd. De Conservatieven wijzen volgende week een opvolger aan die tot aan de geplande verkiezingen van januari 2025 de rol van premier op zich mag nemen. Daarmee lijken vervroegde verkiezingen van de baan, al kan het geen kwaad eens naar het verkiezingssysteem van de Britten te kijken. De verkiezingsuitslag in het Verenigd Koninkrijk wordt anders bepaald dan bij ons. Bij onze Tweede Kamerverkiezingen maakt het niet uit of je in Aadorp of Zwolle woont: elke stem telt even zwaar. De zetelverdeling is ongeveer hetzelfde als de stemverhouding. Zo kreeg de VVD vorige keer met 21,9 procent van de stemmen 22,7 procent van de zetels. Ook bij andere partijen was het verschil tussen beide percentages minder dan één procentpunt. Zo niet in het Verenigd Koninkrijk. Bij de vorige verkiezingen in 2019 haalden de Conservatieven 43,5 procent van de stemmen en 56,2 procent van de zetels – een flink verschil. (En dat terwijl de Conservatieven na het Brexitreferendum maar bleven herhalen dat die 48 procent aan tegenstemmers het beste genegeerd konden worden.) Nog opvallender is dat kleine partijen soms meer zetels hebben dan grotere partijen: zo kregen de Liberal Democrats drie keer zoveel stemmen als de Scottish National Party, maar kreeg de Scottish National Party ruim vier keer zo veel zetels. Dit komt door het kiesdistrictensysteem. Het land is opgesplitst in 650 kiesdistricten: elk district kent maar één winnaar. Vanaf 326 districten heb je dus een meerderheid. Niet elk district is even groot. Het kleinste district, Na Na h-Eileanan an Iar op de Schotse Hebriden had in 2019 maar zo’n 21 duizend stemgerechtigden, terwijl het Isle of Wight er 113 duizend heeft. De kleinste 326 districten vertegenwoordigen 46 procent van de bevolking, ruim minder dan de grootste 324 districten. In Nederland speelt iets soortgelijks bij de verkiezing van de Eerste Kamer door Provinciale Statenleden: de verhouding tussen het aantal statenleden en inwoners is niet overal hetzelfde. Dat lost de kieswet op door met stemcijfers te werken. Die oplossing werkt vrij goed maar net niet perfect: zo hebben 1006 Zeeuwen evenveel stemrecht als 1000 Flevolanders. Wat jammer voor de Zeeuwen, maar de verschillen zijn minimaal. En met de natuurlijke variatie in kiesgerechtigden kan het bij de volgende verkiezingen zomaar andersom zijn. Met die scheve verhoudingen in het Britse stelsel is het op papier mogelijk om een meerderheid te halen op basis van een flinke minderheid van de stemmen, waarbij je de popular vote verliest aan verschillende anderen. Het is vergezocht maar theoretisch zelfs mogelijk dat je met in totaal slechts 326 stemmen een absolute meerderheid haalt, terwijl de andere partijen 25 miljoen stemmen halen: door in de krapste meerderheid van kiesdistricten één stem te behalen (en de andere partijen niets) en door juist in de andere districten geen enkele stem te halen. In Nederland is iets vergelijkbaars denkbaar. Stel: er doen 150 partijen mee met de verkiezingen. Hiervan krijgen 149 partijen exact even veel stemmen en de 150ste krijgt er net een beetje meer. Omdat de 150ste partij als enige de kiesdrempel haalt zou deze alle zetels kunnen krijgen (ware het niet dat partijen niet meer dan 80 kandidaten mogen hebben). Een fundamenteel verschil met het Britse systeem is wel: de populairste partij wordt ook de grootste partij. Als je maar ver genoeg doordenkt, kun je voor elk verkiezingssysteem wel een situatie bedenken waarin het systeem niet werkt. Het is aan de opvolger van Johnson, en haar of zijn politieke tegenstanders om ervoor te zorgen dat de kiezers nog voldoende vertrouwen hebben om over een paar jaar naar de stembus te gaan. Alleen dan blijven de vergezochte scenario’s extreem onwaarschijnlijk. In een eerdere versie van deze column werd Isle of Man het grootste kiesdistrict genoemd, dat moest zijn: het Isle of Wight.||https://www.volkskrant.nl/wetenschap/als-je-maar-ver-genoeg-doordenkt-kun-je-voor-elk-kiessysteem-een-situatie-bedenken-waarin-het-niet-werkt~b9b4fa12/
2022-07-13||Zal Uber ook deze crisis overleven?||Koningin Elizabeth is het populairste staatshoofd ter wereld, president Zelensky is de grootste politieke held van de wereld, Bono is een gevierd artiest, net als Madonna. Lionel Messi behoort nog tot de best betaalde voetballers in de wereld. En in Nederland is Wopke Hoekstra een gerespecteerd minister van Buitenlandse Zaken en CDA-leider, schreef Clarence Seedorf tot voor kort een column voor de prestigieuze NRC en is Tom de Swaan president-commissaris van ABN Amro waarvan de staat de meerderheid van de aandelen heeft. Overeenkomst is dat ze allemaal voorkwamen in de reeks van documenten die in respectievelijk 2015, 2017 en 2021 zijn uitgelekt als de Panama- (11,5 miljoen documenten, bankafschriften en e-mails), Paradise- (13,4 miljoen) en Pandora Papers (11,9 miljoen). Talrijke staatshoofden, politieke kopstukken, captains of industry, miljardairs en beroemdheden werden genoemd vanwege verdachte constructies voor mogelijke belastingontwijking, net als vele bedrijven. Maar er gebeurde op een uitzondering daargelaten nauwelijks iets mee. De een ontkende, de ander wist er niets van, de derde hief de constructie op, de vierde zei er niets over en de vijfde noemde alle aantijgingen vals. Hoe groter de oogst, hoe kleiner de gevolgen. Wie een politicus wil wippen moet hem of haar betrappen op een specifiek leugentje over een feestje of over een seksuele uitspatting. Bij het doorvlooien van miljoenen documenten door het consortium van onderzoeksjournalisten kunnen de honderden betrokkenen zich achter elkaar verschuilen. Bij de Uber Papers (124 duizend documenten) die deze week naar buiten kwamen, is de namenrij niet minder indrukwekkend: de Franse president Macron, de Duitse politicus (nu bondskanselier) Scholz, de Amerikaanse senator (nu president) Joe Biden, de voormalige Britse minister van Financiën George Osborne, de Ierse premier Enda Kenny en voormalig Europees commissaris Neelie Kroes werden allemaal benaderd door de top van Uber om voor het bedrijf te lobbyen. Niemand hoeft bang te zijn dat het politieke consequenties zal hebben, laat staan dat ze voor een rechter worden gesleept wegens illegale handelingen als dat al het geval zou zijn. Het vult de zomerkranten en daarna hoor je er niets meer van. Voor Uber zelf lijken de consequenties ook beperkt. Het vervoersplatform is op de beurs nog altijd meer dan 40 miljard dollar waard. De koers sloot dinsdag op 21,57 dollar, een koerswinst in vergelijking tot begin deze maand. Beleggers zijn niet onder de indruk. Uber heeft in zijn korte bestaan – het bedrijf werd in 2008 opgericht – al zoveel te verduren gekregen dat het een enorme dikke huid heeft. Als er intern geen veldslag plaatsvond, was er wel ruzie met de autoriteiten over vergunningen, met de bonden over arbeidsvoorwaarden en met concurrenten zoals Alphabet over het stelen van bedrijfsgeheimen. De werkcultuur van Uber werd gelaakt en er kwamen beschuldigingen van aanranding en zelfs verkrachting door Uber-chauffeurs. En daarnaast waren er de continue verliezen. Pas dit jaar hoopt Uber voor het eerst een positieve cashflow te hebben. Als Macron, Scholz en Biden vrijuit gaan, zoals Elizabeth en Zelensky in de eerdere publicaties, heeft ook Uber niet veel te vrezen.||https://www.volkskrant.nl/economie/zal-uber-ook-deze-crisis-overleven~b8b90575/
2022-07-13||Utrechtse plan voor statushouders is te prijzen, maar lost het werkelijke probleem niet op||Waar veel Nederlandse gemeenten huiverig zijn om asielzoekers te huisvesten en statushouders een woning toe te wijzen, kiest Utrecht nu voor de vlucht naar voren. Zes weken lang zullen alle vrijkomende sociale huurwoningen worden toegewezen aan statushouders. Hierdoor krijgen 490 vluchtelingen met een verblijfsvergunning op korte termijn een woning. ‘Het doet even zeer, maar daarna kunnen we snel weer overgaan naar normaal’, zei wethouder Rachel Streefland. De asielopvang zit al maandenlang in een impasse. Omdat gemeenten onvoldoende woningen ter beschikking stellen, moeten statushouders veel te lang in asielzoekerscentra blijven en kunnen ze niet met hun leven hier beginnen. Omdat zij niet kunnen bewegen, is er voor nieuwe vluchtelingen te weinig ruimte. Maandenlang draaiden staatssecretaris Eric van den Burg (asielzaken) en de gemeenten om elkaar heen. Met noodverbanden werd de opvang overeind gehouden. Het probleem wordt echter pas echt opgelost als gemeenten iedereen met een verblijfsvergunning zo snel mogelijk een huis geven. Dat Utrecht hierbij nu het goede voorbeeld geeft, valt zeer te prijzen. Het echte probleem blijft echter het grote tekort aan woningen. Hierdoor is er in de samenleving te weinig draagvlak voor het vluchtelingenbeleid, wat de rechts-populistische partijen met hun anti-immigratiestandpunt de wind in de zeilen geeft. Als je als Utrechtenaar zelf ruim elf jaar moet wachten op een sociale huurwoning, is het te begrijpen dat je niet blij bent met de komst van statushouders. Het is voor de gemiddelde wethouder niet eenvoudig om uit te leggen dat Utrechtenaren nog langer moeten wachten, omdat de gemeente vluchtelingen moet huisvesten. Dit dilemma verdwijnt pas als er voldoende huizen zijn. Utrecht belooft de komende tweeënhalf jaar 2.500 tijdelijke sociale huurwoningen te bouwen. Het is te hopen dat het lukt. Deze week concludeerde het Planbureau voor de Leefomgeving (PBL) dat het bouwen van tijdelijke huizen gecompliceerder is dan gedacht. Ook daarbij is het vinden van geschikte locaties ingewikkeld, ook daarbij wreekt zich de schaarste aan personeel. De bouw van reguliere woningen blijft nog steeds achter. Door de stikstofcrisis wordt het bovendien alleen maar lastiger om nieuwe woningen te bouwen. De oplossing moet daarom wellicht ook worden gezocht in de huidige woningvoorraad. Nederlanders hebben gemiddeld veel vierkante meters tot hun beschikking, meer dan de meeste andere Europeanen. Er is dus ruimte om woningen op te splitsen en zo de woningvoorraad te vergroten.||https://www.volkskrant.nl/columns-opinie/utrechtse-plan-voor-statushouders-is-te-prijzen-maar-lost-het-werkelijke-probleem-niet-op~b7962d8c/
2022-07-13||Fenomenaal ploegenspel Jumbo-Visma zet Tour op zijn kop: Vingegaard neemt gele trui Pogacar over||Wielrennen is vaak gedefinieerd als een individuele teamsport. Het Nederlandse Jumbo-Visma heeft woensdag in de eerste grote bergetappe van de Tour de France laten zien hoe die ogenschijnlijk paradoxale definitie er in de praktijk uitziet. De 25-jarige Deen Jonas Vingegaard, niet de eerste, maar de tweede keus van de wielerploeg voor de eindzege, liet de Tour volledig kantelen. Hij won etappe elf, werd klassementsleider en had dat allemaal net zo hard aan zijn ploeggenoten te danken als aan zichzelf. Aan het succes, waarvoor het nodig was geletruidrager Tadej Pogacar van Team UAE, te onttronen, lag een vrij complex plan ten grondslag dat de ploegleiding met zijn acht Tourrenners weken geleden speciaal voor deze etappe was overeengekomen. De uitvoering ervan was ware reclame voor de wielersport en begon onmiddellijk bij de start. Die is in de Tour niet in de vertrekplaats, dat was Albertville woensdag, maar daarbuiten, herkenbaar aan een drie meter hoge ‘0' in de berm. Daar zwaaide de wedstrijdleiding met een geel vlaggetje en weg was Wout van Aert. Tot dusver is hij de meest succesvolle renner van Jumbo-Visma als tweevoudig ritwinnaar, een paar dagen drager van het geel en daarna van het groen als aanvoerder van het sprintersklassement. Van Aert leek uitsluitend weg te stuiven om 17 kilometer verderop 20 punten voor die groene trui op te halen in de tussensprint van de dag. Hij kreeg alleen zijn eeuwige rivaal Mathieu van der Poel mee en de twee hadden de grootste lol om hun aanval die vooral fietsplezier uitstraalde. Van der Poel haalde het einde van de etappe niet en stapte uit de Tour voor de beklimming van de Col du Télégraphe. En Van Aert? Die reed na de tussensprint zo hard als hij kon door, even later in gezelschap van ploeggenoot Christophe Laporte. Waarom ze dat deden, werd later duidelijk. De twee vooruitgeschoven Jumbo-Visma-mannen maakten deel uit van een kopgroep van twintig renners die een maximale voorsprong bij elkaar fietsten van bijna 9 minuten. Als een groep zo ver vooruit is, zit de uiteindelijke etappewinnaar er vaak in. Laporte en Van Aert hadden hoegenaamd geen belangstelling voor de ritzege. Ze hadden een opdracht. Ver achter hen was de andere wedstrijd gaande. Die om de gele trui, vast om Pogacars schouders. Om de Sloveen zwermden echter steeds minder ploeggenoten van hem, waar Jumbo-Visma juist kon bogen op een surplus aan renners in dienst van Vingegaard. Achter ‘Pogi’ zoals de tweevoudig Tourwinnaar zichzelf noemt, maakten ze zich klaar om de aanval op de gele trui te openen. Dat betekende dat de ene na de andere Jumbo-Visma-renner van Pogacar weg zou sprinten om hem zo tot een reactie te dwingen. Tussen de Télégraphe en het dak van de Tour, de 2.642 meter hoge Galibier, kwam het hoogtepunt van het steekspel. Primoz Roglic, de oorspronkelijke kopman van Jumbo-Visma, en Vingegaard beloerden de inmiddels van ploeggenoten verstoken Pogacar. Daar ging Roglic en zijn landgenoot ging er achteraan, want de eerste kopman van Jumbo-Visma laat je niet lopen. Dan kwam het weer bij elkaar totdat Vingegaard ging. En daarna Roglic weer en vervolgens Vingegaard, enzovoort. Het putte Pogacar uit, maar ze bleven bij elkaar. Wel werd duidelijk dat Roglic in dienst reed van de zichtbaar betere Vingegaard. ‘Daaruit blijkt wat voor een grote renner hij is’, vond de Deen van de man die was voorbestemd de eerste Tourzege binnen te slepen voor Jumbo-Visma en alle verre voorgangers van die ploeg. ‘Primoz ging echt diep, zodat we Tadej konden uitdagen.’ Bij de beklimming van de Galibier wisten steeds meer ploeggenoten van Pogacar en Vingegaard zich bij hen te voegen. ‘We wilden het niet op een een-op-een-gevecht met Pogacar laten aankomen’, legde Steven Kruijswijk uit, nu beste Nederlander op een tiende plek op bijna een kwartier van zijn Deense ploeggenoot. ‘We hebben iedereen ingezet om hem onder druk te zetten en dat pakte geweldig uit.’ Want bij de Nederlandse ploeg voegden zich óók nog de twee ‘satellietrenners’ zoals Vingegaard de mannen duidde die vroeg op pad waren gegaan: Van Aert en Laporte. Aldus creëerde Jumbo-Visma een gepland overtal om Pogacar en zijn weinige ploeggenoten de duimschroeven aan te draaien. Op de slotklim van de dag, de volgens Vingegaard monsterlijke Col du Granon – ‘bij de verkenning daarvan ben ik de laatste kilometers maar in de auto gaan zitten: niet te doen’ – betaalde het ploegenspel zich uit. Vingegaard viel aan op 4,3 kilometer van het einde. Pogacar gaf zijn laatste adjudant Rafal Majka opdracht om er achteraan te gaan, maar de Pool ontplofte. Daarop nam zijn kopman het van hem over en leverde ongewild een uniek tv-beeld: nooit eerder sinds zijn stormachtige entree in 2020 had Pogacar een moment van zwakte getoond. Dit ging verder: hij stond bijna stil. Schuddend op de fiets gaf hij bijna drie minuten prijs op Vingegaard. Niet dat die het gemakkelijk had. ‘Die laatste twee kilometer heb ik zo verschrikkelijk geleden. Ik kon alleen maar denken: laat het afgelopen zijn.’ De Tour kent nog tien etappes en bij Jumbo-Visma denken ze niet de genadeklap aan Pogacar te hebben uitgedeeld. ‘Met hem weet je het nooit’, zei Kruijswijk. En Vingegaard: ‘Ik verwacht dat hij me elke dag zal aanvallen. Het wordt een keiharde strijd tot Parijs.’||https://www.volkskrant.nl/sport/fenomenaal-ploegenspel-jumbo-visma-zet-tour-op-zijn-kop-vingegaard-neemt-gele-trui-pogacar-over~bd5b7f99/
2022-07-13||De willekeur van de dood door een Russische raket: ‘Waarom heb ik het overleefd, en hij niet?’||De eerste raket heeft de rand van het zwembad weggeslagen. De krater heeft het diepe meters dieper gemaakt. In de zandhoop ernaast zijn de tegels van de bodem te zien, alsof het bad binnenstebuiten is gekeerd: de kom is een vuilnisbelt geworden, het water is in de aarde verdwenen. Alleen de geur van chloor is blijven hangen. Hier, in het Godjihotel in Sergiivka vielen 6 van de 21 doden bij een Russische aanval met twee Kh-22 raketten, geladen met 900 kilo explosieven. Normaal gesproken worden die gebruikt om schepen aan te vallen. De aanval lijkt het startschot te zijn geweest voor een intensivering van de Russische beschietingen in het zuiden van Oekraïne. Niet alleen dit willekeurige dorp aan de Zwarte Zee kust is getroffen, ook in Mykolajiv komen dagelijks raketten neer. In de stad Odesa, waar het maandenlang relatief rustig bleef, waren afgelopen maandag vier aanvallen te horen en te voelen. In Sergiivka kwam een raket precies tussen twee gebouwen neer. De schokgolf en de scherven konden beide kanten op. In het ene gebouw sliep een clubje geneeskundestudenten uit Odesa, die voor de rust naar Sergiivka waren gekomen. Zij raakten alleen maar gewond. In het andere gebouw lagen de manager, het 11-jarige zoontje van de manager, een beroemde voetbaltrainer, een gevluchte moeder en dochter uit de Donbas, nog een jongen van een jaar of zeventien, en de nachtwaker. De laatste, Vasja, de enige overlevende, zit nu nerveus onder een boom in de schaduw toe te kijken hoe een paar mannen wat raamlijsten en een douchebak uit het puin vissen en in de laadbak van een vrachtwagentje gooien. Die krijgen misschien nog wel een tweede leven. ‘Ik kon niet slapen. Ik hoorde iets raars en ben naar dat bijgebouwtje gegaan’, wijst Vasja. ‘Daarvan zijn de muren wel blijven staan.’ De Russische aanval op Sergiivka kwam zoals zo vaak rond 6 uur ’s ochtends, als de meeste mensen nog slapen. Waarom hier? Net als alle inwoners van Sergiivka heeft ook Vasja geen idee. Sergiivka is een kleine badplaats aan de Zwarte Zee, tachtig kilometer ten westen van Odesa. Er staan wat oude Sovjet-sanatoria, het is een plek waar in de zomer normaal gesproken veel kinderkampen zijn, en Oekraïense toeristen komen voor een paar dagen strand. Er staat hier geen kazerne, geen radar, geen geschut. Het dichtstbijzijnde front is tweehonderd kilometer verder. Vasja heeft er geen verklaring voor. ‘Het enige dat ik weet is dat de Russen geen regels hebben voor waar ze aanvallen.’ Nadat de twee raketten waren ingeslagen en het gedonder was verstomd, hoorde hij geschreeuw. ‘Papa, papa, papa!’ Het was het jongetje van elf. Na een tijdje hield het op. ‘Ik kon niets doen’, zegt hij. ‘Ik kon er niet bij. De stenen waren te groot. Waarom heb ik het overleefd, en hij niet?’ De andere raket sloeg honderd meter verderop in, aan de voet van een flatgebouw dat er nu net zo uitziet als de onafgebouwde sanatoriumcomplexen uit de jaren negentig: een geraamte dat alleen nog holtes bij elkaar houdt. De ramen zijn weg, de witte gevelbekleding is weg, in de flatjes zelf hangen alleen nog flarden behang. Onderaan het gebouw liggen bergen puin waar nog banken, matrassen, een pannetje uit steken. Er valt een ijskast naar beneden. Hier vielen vijftien doden. Naast het flatgebouw staat een jonge vrouw met de Britse vlag op haar shirt dozen met eieren uit te delen aan de overlevenden. Ze heet Lena Hetmanets en heeft de doortastende glimlach van een vrijwilliger, zoals je die ook in Odesa ziet, waar ze pakketten klaarmaken voor soldaten en slachtoffers van bombardementen. ‘Ga je wel even naar het ziekenhuis?’, vraagt ze aan een oudere vrouw, het gezicht vol donkere puntjes en streepjes als een onleesbare morsecode van geronnen bloed. Ze knikt dof en stapt in een auto bij een man die nog kan rijden. ‘Hier, neem nog een doos’, zegt ze tegen de man voor haar. ‘Als je ze uitdeelt krijg je er nog een.’ Nee, zegt Hetmanets, ze is geen vrijwilliger uit Odesa, ze is hier in Sergiivka 35 jaar geleden geboren en getogen, ze woonde zelf in het getroffen flatgebouw. Toen ze geld kreeg van vrienden en onbekenden die haar wilden helpen, opende ze een rekening en besloot met het geld iedereen in haar flat te gaan helpen. ‘Ik blijf hier, bij mijn ouders. Ik kan ook vluchten, naar Londen of Parijs, maar dan neem ik de plek in van vluchtelingen die echt nergens heen kunnen.’ Ze deelt de laatste eieren uit en gaat naar binnen via de trap aan de achterkant. Het glas kraakt onder haar voeten. Dan gaat ze door de deuropening haar flatje binnen en loopt door de bijna onherkenbare resten van haar huishouden. Een stukje keuken, een halve pop van haar dochter, een boek onder het stof dat ooit een muur was. Aan de rand van de vloer kijkt ze in de gapende leegte van de krater: de raket sloeg precies onder de kinderkamer in. ‘Ik had die avond een paar vrienden uitgenodigd om te komen eten, die woonden boven ons’, zegt ze. ‘Vader, moeder, twee kinderen. Mijn dochter is met hun kinderen gaan rollerbladen. Om tien uur gingen ze weg, toen ben ik met mijn dochter naar mijn ouders gegaan, die wonen een stukje verderop. Ik weet niet waarom, het was een ingeving.’ Drie uur later waren haar gasten dood. Hun twee kinderen lijken het wel te gaan overleven. Van de man is het hoofd nog niet gevonden. Het is de willekeur van de dood, en het is juist die willekeur die de Russen tot tactiek hebben verheven. In Mykolajiv, dat de laatste dagen ook voortdurend raketten te verduren krijgt, laat Vasily, de bewoner van een andere getroffen flat, later die dag de vogeltjes zien in de kooitjes op zijn balkon, en de geschroeide vleugeltjes van degenen die het hebben overleefd. Net als hijzelf: hij was net even op bed gaan zitten om een sigaretje te roken. De granaat- en glasscherven doorboorden de lucht boven zijn hoofd; de resten van rozenblaadjes en vogelveertjes dwarrelden door de kamer. Zijn papegaai heeft hij niet teruggevonden, hij hoopt dat die ontsnapt is. Waarom hier?, vraagt Lena Hetmanets zich in Sergiivka af. Juist omdat die vraag niet beantwoord kan worden, daarom. ‘Iedereen hier is doodsbang dat het nog een keer gaat gebeuren.’ Niet alleen in Sergiivka: in dorpen in de wijde omtrek zijn mensen bang dat zij de volgende zijn. Ook de angst kent schokgolven, en die gaan verder dan de raketten zelf.||https://www.volkskrant.nl/nieuws-achtergrond/de-willekeur-van-de-dood-door-een-russische-raket-waarom-heb-ik-het-overleefd-en-hij-niet~b2d45713/
2022-07-13||Twee afvallers in race om Brits premierschap, Rishi Sunak wint weer||De eerste etappe van de afvalrace kende geen verrassingen. Jeremy Hunt, die vorige keer de eindsprint verloor van Boris Johnson wordt gezien als yesterday’s man. Bovendien is hij een Remainer en heeft hij tijdens de coronacrisis gepleit voor de omstreden Chinese aanpak. Zahawi, zoon van Koerdische vluchteling, is een relatieve nieuwkomer, maar zijn zakelijke activiteiten hebben vragen opgeroepen. Bovendien is hem niet in dank afgenomen dat hij Boris Johnson liet vallen, twee dagen nadat hij door de premier was gepromoveerd. De favoriet onder de 358 Conservatieve afgevaardigden is vooralsnog Rishi Sunak, de man die de aanval op Johnson had geopend. Maar of de Britse Indiër het gaat redden als de leden het voor het zeggen krijgen is de vraag. De achterban lijkt volgens peilingen gecharmeerd te zijn van Penny Mordaunt, een pragmatische bewindsvrouw die gewoontjes overkomt. Wel is ze in de problemen geraakt door haar bewering, een tijd geleden, dat transvrouwen ook gewoon vrouwen zijn. Inmiddels heeft ze zich op het standpunt gesteld dat ‘vrouwen als ik geen piemels hebben’. Een tegenvallende strijd levert Liz Truss, de minister van Buitenlandse Zaken die derde staat. Ze heeft de steun van de Brexiteers in het kabinet, en mogelijk ook van Johnson. Maar Mordaunt lijkt meer aan te spreken. In de subtop blijft Kemi Badenoch het goed doen, de heldin van de conservatieve cultuurstrijders binnen de partij. Deze voormalige wiskundedocent en softwareontwikkelaar voert campagne op basis van het principe dat ze de waarheid nastreeft, wat tot lastige keuzes kan leiden. Ze wil niet iedereen tevreden houden, zoals Johnson probeerde te doen. In het Lagerhuis ondertussen liepen de gemoederen hoop op aan het begin van het eerste vragenuur van Boris Johnson sinds hij zijn aftreden bekend had gemaakt. Twee leden van de Schotse Alba Party begonnen met een luidruchtig protest voor een referendum over Schotse onafhankelijkheid. Dat wekte de woede van Kamervoorzitter Lindsay Hoyle, die de bodes met een overslaande toon vroeg om het duo uit de debatzaal te zetten. Later zijn de twee, onder wie oud-minister van Justitie Kenny MacAskill, voor vijf dagen geschorst.||https://www.volkskrant.nl/nieuws-achtergrond/twee-afvallers-in-race-om-brits-premierschap-rishi-sunak-wint-weer~bda4d006/
2022-07-13||Inspectie dwingt supermarkten om statiegeld op blikjes te heffen||Per 1 januari 2023 moeten Nederlanders hun blikjes kunnen inleveren en er 15 eurocent voor terugkrijgen. Het bedrijfsleven zei in juni dat die datum te vroeg komt vanwege gebrek aan grondstoffen en personeel, maar de Inspectie Leefomgeving (ILT) is daar ongevoelig voor. ‘We zien het niet naleven van de nieuwe wet op ons afkomen. Daar wil de ILT paal en perk aan stellen’, stelt Karen Visser, directeur toezicht en opsporing bij de inspectie. ‘Dat er statiegeld op blikjes komt, is niet nieuw.’ Weigeraars riskeren een boete die kan oplopen tot 28 miljoen euro. De dwangsom geldt voor het Afvalfonds Verpakkingen en zestien producenten en importeurs. Het Afvalfonds Verpakkingen, waar de supermarkten en voedselproducenten in samenwerken, is bezig met een innamesysteem voor blikjes, maar heeft dat pas op 1 april 2023 gereed in plaats van op 1 januari. ‘We willen handelen in de geest van de wet door het complete, robuuste en landelijk dekkend systeem dan klaar te hebben’, reageert het Afvalfonds op de dwangsom. Door het innamesysteem pas op 1 april in werking te stellen hoopt het Afvalfonds een aantal problemen te voorkomen. Bijvoorbeeld dat mensen geen statiegeld ontvangen op blikjes waar ze wel statiegeld voor betaalden. Statiegeld op blikjes is een maatregel om het aandeel blik in zwerfafval te verminderen. ‘Het is voor de samenleving belangrijk dat blikjes nu ook gerecycled worden, zodat we zwerfvuil tegengaan en samen werken aan de circulaire economie’, verduidelijkt Visser. ‘Dat is een gemeenschappelijke verantwoordelijkheid, dus ook voor de producenten en importeurs van blikjes, de supermarkten en het Afvalfonds.’ Het Afvalfonds zegt in gesprek te willen met staatssecretaris van Infrastructuur en Transport Vivianne Heijnen.||https://www.volkskrant.nl/economie/inspectie-dwingt-supermarkten-om-statiegeld-op-blikjes-te-heffen~beeabc09/
2022-07-13||Topsport nog niet verlost van corona, maar een besmetting is niet altijd einde wedstrijd||Nee, Miedema en Groenen zijn niet de enige: vijf spelers van andere teams testten eveneens positief. In heel Europa is sprake van een opleving van het coronavirus, en dat heeft zijn weerslag op de topsport. Ook de Tour de France kampt met coronabesmettingen: om die reden zijn inmiddels vijf renners afgestapt, terwijl er in 2020 en 2021 geen enkele renner besmet raakte. Heel het peloton hield zijn hart vast toen maandag op de rustdag iedereen preventief getest werd, maar niemand leek het virus onder de leden te hebben. Tot een dag later, op dinsdag, Luke Durbridge en George Bennett alsnog positief testten. Laatstgenoemde is al de tweede teamgenoot van de Sloveen Tadej Pogacar, vooraf de grote favoriet, die uitvalt vanwege een besmetting. Ja, maar ze zijn minder streng dan voorheen. Zo schrijft de Uefa voor om voetballers alleen nog te testen bij klachten, preventieve tests zijn niet meer nodig. En mochten Groenen en Miedema op tijd klachtenvrij zijn en negatief testen, dan mogen ze weer meedoen. Daarnaast gelden gedragsrichtlijnen, zoals dat spelers afstand houden tot hun familie en vrienden op de tribune. Niet alle Nederlandse voetballers hielden zich daar het afgelopen weekend aan. Maar met de besmettingen lijkt het besef ingedaald dat corona nog altijd een risico vormt: na de positieve test van Groenen werd afgesproken de richtlijnen weer nauwgezetter na te leven en persinterviews alleen nog digitaal te doen. ‘We zitten al tweeëneenhalf jaar in een pandemie. Ook al is het veel losser nu, we hebben uiteindelijk als team een verantwoordelijkheid. Dat houdt ook in dat het niet heel slim is om Jan en alleman te gaan knuffelen na de wedstrijd’, zei de inmiddels positief geteste Miedema dinsdag. Ook bij de Tour de France wordt de laatste dagen weer meer gelet op mondkapjes en afstand houden. Renners worden verder nog wel preventief getest, maar alleen voorafgaand aan het toernooi en op rustdagen. Een positieve test betekent bovendien niet in alle gevallen dat het einde verhaal is voor een renner. Niet elke positief geteste renner is daadwerkelijk ziek of besmettelijk. Als een renner positief blijkt, buigen de teamarts, een speciale corona-arts van de Tour, en de medisch directeur van de Internationale Wielerunie (UCI) zich over de vraag of hij door mag. Zo mocht Rafal Majka – opnieuw een teamgenoot van Pogacar – blijven deelnemen na een positieve testuitslag. Cruciaal voor deze beoordeling is de Ct-waarde, een maat voor de hoeveelheid erfelijk materiaal (rna) van het coronavirus in het bloed. Als deze hoeveelheid onder een drempelwaarde ligt, zitten er kennelijk nauwelijks virussen in het lichaam en wordt de kans klein geacht dat de renner besmettelijk is. Veelal gaat het om onschadelijke overblijfselen van een asymptomatische besmetting van enkele weken eerder, aldus arts-microbioloog Jan Kluytmans (UMC Utrecht). 100 procent garantie dat iemand met weinig virusdeeltjes niet besmettelijk is, bestaat niet, zegt hij, maar de kans wordt wel veel kleiner. ‘De topsport probeert, net als de hele samenleving, een balans te vinden in de omgang met het virus. Wedstrijden zoveel mogelijk op een normale manier laten doorgaan en tegelijkertijd voorkomen dat sporters massaal besmet raken, want covid kan grote gevolgen voor ze hebben.’ Op de korte termijn betekent een virusinfectie veelal einde wedstrijd, zegt Kluytmans, maar met een beetje pech lopen sporters het risico dat hun carrière er op de lange termijn onder lijdt. Dit weekend stapte Gianni Moscon uit de Tour wegens longcovid-verschijnselen. Zelfs een lichte vermindering van de longfunctie die voor de meeste mensen weinig gevolgen heeft, kan ervoor zorgen dat topprestaties net buiten bereik komen te liggen, volgens de microbioloog. Onder meer uit Nederlands onderzoek blijkt bovendien dat tussen de 2 en 5 procent van de topsporters hartschade overhoudt aan een coronabesmetting. Welk gezondheidsrisico dit met zich meedraagt is nog niet duidelijk, zegt Kluytmans. Maar sinds de Italiaan Sonny Colbrelli begin dit jaar in de Ronde van Catalonië met hartritmestoornissen naar de grond ging en moest worden gereanimeerd zit de schrik erin onder wielrenners, ook al kan een verband met zijn eerdere coronabesmetting niet worden vastgesteld. ‘Jonge mensen die willen feesten zullen meer risico’s accepteren dan topsporters, en dat is logisch’, zegt Kluytmans. ‘Ook in de sport zijn minder regels nodig dan in het begin, maar het blijft aftasten.’||https://www.volkskrant.nl/nieuws-achtergrond/topsport-nog-niet-verlost-van-corona-maar-een-besmetting-is-niet-altijd-einde-wedstrijd~b7a234f4/
2022-07-13||Overleg hervat over graanexport via Odesa ||Rusland en Oekraïne zijn toch in gesprek gegaan over het hervatten van de export van Oekraïens graan via de Zwarte Zee. Militaire delegaties van beide landen en vertegenwoordigers van Turkije en de VN ontmoetten elkaar woensdag in Istanbul. De oorlog in Oekraïne draagt sterk bij aan de wereldwijde voedselcrisis. De Oekraïense minister van Buitenlandse Zaken Dmytro Kuleba zei voorafgaand aan het gesprek tegen de Spaanse krant El País dat de partijen ‘twee stappen verwijderd’ zijn van een akkoord, maar waarop dat optimisme gebaseerd was werd niet duidelijk. Tot nu toe zat de zaak vast. Vrijdag op de G20-top in Bali liet Kuleba’s Russische collega, Sergej Lavrov, nog weten ‘geen idee’ te hebben wanneer er weer gepraat zou worden. Oekraïne beschuldigt Rusland ervan een maritieme blokkade te hebben opgeworpen in de Zwarte Zee, zodat schepen niet langer naar en van de haven van Odesa kunnen varen om graan op te halen. Meer dan 20 miljoen ton graan is daar opgeslagen. Als gevolg daarvan wordt het ook steeds moeilijker nieuw aangevoerd graan op te slaan; vrijwel alle silo’s zitten vol. Moskou van zijn kant geeft de Oekraïners de schuld van de graancrisis. Zij zouden weigeren mijnen weg te halen die in zee zijn gelegd om aanvallen door de Russische marine op de Oekraïense kust te bemoeilijken. De mijnen brengen volgens de Russen het scheepsverkeer in gevaar. Volgens diplomaten worden er plannen besproken om Oekraïne schepen te laten begeleiden die door wateren varen waar mijnen drijven. Rusland zou dan een lokaal staakt-het-vuren in acht moeten nemen. De VN zouden in Istanbul een centrum moeten inrichten om de transporten te coördineren. Turkije zegt een veilige zeeroute te willen garanderen. Daarbij zou Ankara de buitenlandse koopvaardijschepen moeten inspecteren om te voorkomen dat ze worden gebruikt voor de smokkel van wapens naar Oekraïne. Rusland zegt vooral daarvoor bevreesd te zijn. Een hoge functionaris van het Russische ministerie van Buitenlandse Zaken zei tegen persbureau Interfax dat Rusland zelf de schepen wil controleren. Hij benadrukte dat Moskou bereid is de export van Oekraïens graan mogelijk te maken. Andere Russische bronnen zeiden dat de belemmeringen voor de scheepvaart deels worden veroorzaakt door de westerse sancties tegen Rusland. Het zou daarbij gaan om verzekeringen, banktransacties en logistieke dienstverlening. Hoe dan ook zijn veel internationale bedrijven in het maritieme transport bevreesd hun schepen naar het oorlogsgebied te sturen. Ook zijn de kosten van het vervoer en van de verzekeringen sterk gestegen.||https://www.volkskrant.nl/nieuws-achtergrond/overleg-hervat-over-graanexport-via-odesa~bf14ce1d/
2022-07-13||Sri Lanka in ernstigste crisis sinds 1948; vertrek president kan volksopstand niet bedaren||Wickremesinghe nam die maatregel (aangevuld met een avondklok in de Westelijke Provincie, waarin de hoofdstad Colombo ligt) toen boze betogers zijn ambtswoning bestormden en om zijn aftreden riepen. De politie vuurde traangaspatronen af en militaire helikopters vlogen dreigend over, maar de activisten, die zaterdag al het presidentieel paleis overnamen, lieten zich niet afschrikken. Wickremesinghe trok de noodtoestand later weer in. President Rajapaksa, die zich dagenlang had schuilgehouden, vluchtte woensdagochtend met zijn vrouw in een militair vliegtuig naar Malé op de Maldiven, enkele uren voordat hij zou aftreden. Volgens onbevestigde berichten zou Rajapaksa daarna doorvliegen naar Singapore. De vlucht van een broer, een oud-minister van Financiën, werd dinsdag nog verijdeld. Een volksopstand over de ergste economische crisis in decennia maakte dit weekeinde een einde aan de machtige familiedynastie die de politiek in het land twintig jaar domineerde. Volgens parlementsvoorzitter Mahinda Yapa Abeywardena benoemde Rajapaksa vooraf aan zijn vertrek premier Wickremesinghe tot waarnemend president, een procedure die de grondwet voorschrijft als de president zijn taken niet meer kan vervullen. De demonstranten eisen echter dat Wickremesinghe, die gezien wordt als een vazal van Rajapaksa, ook opstapt. Rajapaksa’s officiële ontslagbrief wordt in de loop van donderdag verwacht. Wickremesinghe bood afgelopen weekend na de bestorming van het presidentieel paleis zelf al aan te zullen aftreden. Als hij dit doet, wordt parlementsvoorzitter Abeywardena volgens de grondwet voor één maand waarnemend president. Hij moet er dan op toezien dat het parlement komende week (20 juli) een opvolger voor Rajapaksa benoemt voor het restant van diens termijn (tot 2024). Wickremesinghe gaf woensdag Abeywardena alvast opdracht een premier te benoemen die acceptabel is voor zowel de regering als de oppositie. ‘We zitten in een impasse zolang de president en de premier nog niet zijn afgetreden’, zegt activist Marisa de Silva vanuit het bezette presidentieel paleis. ‘Honderdduizenden mensen zijn aan het demonstreren, ook bij het parlement. Als er vanavond geen uitsluitsel komt, kan er morgen van alles gebeuren. Het is de vraag of iedereen kalm en vreedzaam blijft als de eisen van het volk niet serieus worden genomen. Het leger houdt zich vooralsnog afzijdig, maar heeft naar het schijnt gevraagd te mogen schieten als het parlement wordt bestormd.’ De politieke crisis in Sri Lanka, die eerder tot het aftreden leidde van premier Mahinda Rajapaksa (een andere broer), vloeit voort uit de economische neergang, de ernstigste die het tamelijk welvarende land van 22 miljoen inwoners sinds de onafhankelijkheid in 1948 heeft gekend. De economie kreeg twee jaar geleden een enorme klap door de coronapandemie: het aantal buitenlandse toeristen kelderde en veel Srilankaanse arbeidsmigranten in het buitenland verloren hun baan en konden minder geld naar huis sturen. Die tegenvallers, gecombineerd met stijgende olieprijzen en de gevolgen van decennia wanbeleid en corruptie, leidden ertoe dat Sri Lanka afgelopen maanden door al zijn buitenlandse deviezen heen raakte. Er zijn tekorten aan benzine, voedsel en medicijnen, de inflatie is enorm en het land kan zijn schulden niet meer aflossen. Alle hoop is gericht op een reddingsplan van het IMF, maar de politieke chaos staat zo’n plan vooralsnog in de weg.||https://www.volkskrant.nl/nieuws-achtergrond/sri-lanka-in-ernstigste-crisis-sinds-1948-vertrek-president-kan-volksopstand-niet-bedaren~b880e1d2/
2022-07-13||Utrechters verdeeld over voorrang statushouders op sociale huurwoningen: ‘Ze pakken het niet handig aan’||Op een smalle stoep in de Utrechtse volkswijk Ondiep zitten buurtbewoners met elkaar te kletsen in de zon. Als de maatregel van de gemeente ter sprake komt, gooit een vrouw haar getatoeëerde armen in de lucht. ‘Vet kut’, zegt ze. ‘Mijn zoon wacht al ik weet niet hoe lang op een huis. Laat hem eerst aan de beurt komen, hij kan niet eeuwig thuis blijven wonen.’ Die mensen vluchten niet voor niets, werpt haar Marokkaanse buurman tegen. ‘Zij hebben ook recht op een huis.’ Dat de verdeeldheid onder Utrechters groot is, ziet Marije Eleveld, voorzitter van de Stichting Utrechtse Woningcorporaties (STUW). Bij de vijf woningcorporaties die zij onder haar hoede heeft, kwamen sinds de aankondiging van het plan dinsdag uiteenlopende reacties binnen. ‘Sommige woningzoekenden op de wachtlijst begrijpen er niets van dat de gemeente voor deze oplossing kiest. Anderen kunnen er wel begrip voor opbrengen, maar belden bezorgd op om te vragen wat de maatregel voor hen betekent.’ ‘Schandalig,’ zegt een vrouw, zittend op een rollator op het plein van het winkelcentrum de Plantage in de Tweede Daalsebuurt. De andere vrouwen die verkoeling zoeken in de schaduw vallen haar bij. Ook zij hebben thuiswonende volwassen kinderen die een woning zoeken. Toch vindt Christi (60), die niet met haar achternaam in de krant wil, zes weken wel te overzien. ‘We moeten ergens beginnen om de asielcrisis op te lossen’, zegt zij. Zelf woont ze al twintig jaar in een sociale huurwoning. Als het aan haar ligt, blijft ze daar tot ze ‘tussen zes planken ligt’. Ook Saïd El Hadi (41) zit goed in zijn sociale huurwoning in Parkwijk, een buurt in het westen van Utrecht. Iedereen moet eerlijk op zijn beurt wachten, vindt hij. Dat heeft hij ook gedaan. Zijn buurtgenoot Julia Harder (25) is wel te spreken over het initiatief van de gemeente. Zij zegt al bijna tien jaar op de wachtlijst voor een sociale huurwoning te staan, ‘maar zes weken meer of minder kan er ook nog wel bij’. De Utrechters zijn het erover eens dat de gemeente uiteindelijk met een structureler plan moeten komen. ‘Ze pakken het niet zo handig aan,’ merkt Herman Ginkel (77) uit Overvecht op. Hij wijst naar een berg puin aan de het einde van de straat. ‘Daar stond een hoge flat, waar wel honderd gezinnen woonden. Nu komt er een lage flat met veel minder woningen voor in de plaats.’ Ook Eric (32), die niet met zijn achternaam in de krant wil, ziet de maatregel als een ‘quick fix’. Laat de gemeente een voorbeeld nemen aan Singapore, zegt hij. ‘Daar kijkt het bestuur veel beter naar de woningbehoeftes op lange termijn en is het aanbod betaalbare huizen veel groter.’ Misschien kan de gemeente betaalbare woningen voor senioren bouwen, suggereert Marianne van Santen (41). ‘Daarmee komt de doorstroom op gang en krijgen starters ook weer een kans. Ik gun het statushouders die alles achtergelaten hebben zo om in een goed huis te belanden. Tegelijkertijd moet de gemeente er ook voor zorgen dat Nederlanders die aangewezen zijn op sociale huur een dak boven hun hoofd hebben.’||https://www.volkskrant.nl/nieuws-achtergrond/utrechters-verdeeld-over-voorrang-statushouders-op-sociale-huurwoningen-ze-pakken-het-niet-handig-aan~b78bec4c/
2022-07-13||De cryptokoningin die een van ’s werelds meest gezochte criminelen werd||Ze is mooi, mysterieus en een van de grootste fraudeurs in de wereldgeschiedenis. Sinds deze maand staat Ruja Ignatova in de FBI-toptien van ’s werelds meest gezochte criminelen, als elfde vrouw in de geschiedenis. Hollywood is gefascineerd door haar levensverhaal. Nu al is een film in de maak met Kate Winslet in de hoofdrol en wordt gewerkt aan een televisieserie over de 42-jarige Bulgaarse die zichzelf tot cryptokoningin kroonde. Niemand weet waar Ignatova is. De FBI vermoedt dat ze in Zuid-Amerika leeft onder een valse naam, omringd door zwaar bewapende lijfwachten. Ze heeft door enkele cosmetische ingrepen mogelijk haar uiterlijk veranderd. Er is een beloning van 100 duizend dollar uitgeloofd voor informatie over haar verblijfplaats. Maar de gouden tip is nog steeds niet gekomen. Ignatova verdween in 2017 nadat was gebleken dat haar cryptomunt onecoin niet meer dan een dekmantel was voor een piramidespel. Er werd helemaal niets vastgelegd in een blockchain, zoals bij ‘bonafide cryptovaluta’ als bitcoin en ethereum gebeurt. Bij onecoin werden papieren vervalst en klanten om de tuin geleid. Het was allemaal nep. Met het geld dat mensen neertelden voor de in waarde stijgende onecoin, betaalde Ignatova weer mensen die de munt verkochten. Zolang er meer kopers in de markt waren dan verkopers, ging dat goed. En tijdens de cryptohype van midden jaren tien was dat geen probleem. De koers steeg van nog geen halve dollar tot bijna dertig dollar. In 2016 reisde Ignatova nog over de wereld om onecoin te promoten als het betere alternatief voor bitcoin. In tegenstelling tot andere initiatiefnemers van cryptomunten bleef ze niet op de achtergrond. Integendeel, ze zocht continu de schijnwerpers. Zo stond ze in een felrode jurk op een podium van de Wembley Arena in Londen. Daar werd ze aangekondigd als Dr. Ruja, die van OneCoin de belangrijkste cryptomunt ter wereld zou maken. Uit de luidsprekers klonk Alicia Keys’ nummer Girl on Fire. Ze wist dat ze een overweldigende indruk moest maken als succesvolle zakenvrouw en de koppen moest halen in de media. Ze noemde zichzelf in Londen ‘de bitcoinkiller’. ‘We hoeven niet lang te wachten. Als iedereen zijn geld in mijn virtuele munt investeert, praat niemand over twee jaar meer over bitcoin.’ Ze was zo overtuigend in haar marketingcampagne dat er in totaal maar liefst 4 miljard dollar in onecoin werd gestoken, geld dat nu allemaal lijkt te zijn verdwenen. Het laatste dat bekend is van de Bulgaarse is dat ze met koffers vol geld van Sofia naar Athene vloog, nadat een Amerikaanse vriend die samenwerkte met justitie haar had laten afluisteren. Ignatova is geboren in Bulgarije. Op haar tiende verhuisde het gezin naar het Duitse plaatsje Schramberg in de deelstaat Baden-Württemberg. Haar vader maakte daar carrière als financier. Op de middelbare school bleek Ruja een briljante leerling te zijn. Ze kon rechten studeren aan de universiteit van Konstanz en later zelfs Oxford. Ze kreeg een baan bij organisatieadviesbureau McKinsey. In 2012 kwam de Bulgaarse voor het eerst in opspraak toen ze via haar vader betrokken was geraakt bij een bedrijf dat onder dubieuze omstandigheden bankroet ging. Ze kreeg een voorwaardelijke celstraf van veertien maanden. Maar dat weerhield haar er niet van nieuwe investeringen te doen, die zo succesvol waren dat ze tot twee keer toe tot zakenvrouw van het jaar in Bulgarije werd uitgeroepen. Tegenover haar klanten schermde ze met een portret op de cover van rijkeluisblad Forbes, die later bleek te zijn vervalst. Ignatova bedacht onecoin in 2014, samen met haar Zweedse zakenpartner Sebastian Greenwood. Dat was volgens Damian Williams, de New Yorkse officier van justitie die het onderzoek naar haar leidt, een perfecte timing. ‘Ze kon daardoor misbruik maken van de ongeremde speculatie in de vroege dagen van cryptovaluta.’ Volgens William is haar cryptomunt een van de grootste piramidespelen, ook wel ponzifraudes genoemd, in de geschiedenis. Volgens Michael Driscoll van de FBI is ze met een enorme hoeveelheid cash uit Bulgarije vertrokken. ‘Met geld kan je veel vrienden kopen en ik denk dat ze dat heeft gedaan.’ Volgens journalist Jamie Bartlett, die voor de BBC de podcast-serie Missing Cryptoqueen maakte op basis van uitgelekte documenten, is het bedrag dat verdwenen is veel hoger dan 4 miljard dollar. Ignatova zou zelfs meer geld binnen hebben geharkt dan de Amerikaan Bernie Madoff, die meer dan 19,4 miljard dollar verduisterde, de grootste oplichtingszaak ooit. In 2016 nam Ignatova haar zes jaar jongere broer Konstantin in dienst. Hij begon onraad te ruiken, vanwege haar extravagante levensstijl. Voor haar verjaardag liet ze voor veel geld zanger Tom Jones overvliegen, die haar een taart overhandigde met daarop de felicitatie Happy Birthday Cryptoqueen. Ook andere medewerkers kregen twijfels. De onecoin-markt stond op een paar afgeschermde laptops in Sofia. Accountantsrapporten waren niet te vinden. In oktober 2017 werd het te heet onder de voeten van Dr. Ruja en verdween ze met de noorderzon. Maar de activiteiten gingen nog twee jaar door voordat het kantoor in Sofia werd ontruimd. Greenwood en Raja’s broer Konstantin zitten inmiddels vast in de VS. Ook andere medewerkers zijn opgepakt. Maar de hoofdverdachte is niet te vinden. Advocaten hebben de regering van Bulgarije aansprakelijk gesteld, omdat die niet ingreep, ook nadat ze was verdwenen.||https://www.volkskrant.nl/economie/de-cryptokoningin-die-een-van-s-werelds-meest-gezochte-criminelen-werd~b6b0a475/
2022-07-13||De 4-0 van Ten Hag is een knipoog naar de toekomst van United||Treffend is dat ene moment, kort nadat Manchester United in het Rajamangala Stadion van Bangkok met 4-0 heeft gewonnen van Liverpool, na rust in klaterende regen. Assistent Steve McClaren, in de staf vanwege zijn ervaring en kennis van het Engelse voetbal, geeft hoofdtrainer Erik ten Hag een knipoog. Ten Hag is onbewogen. Hij fronst het voorhoofd. Het is een knipoog met een boodschap. Zo van: dit zegt niks, zo’n uitslag in een eerste oefenduel met de nieuwe trainer, maar het is toch lekker, als eerste resultaat op een andere weg. Een knipoog naar de toekomst. Ten Hag wijst op de omstandigheden. Manchester United speelt tot de pauze ongeveer in de sterkst denkbare opstelling en Liverpool laat de grote sterren als Salah en Van Dijk pas na een uur invallen. Trek dus vooral geen conclusies, afgezien van dat zuchtje meewind op de lange weg. De intentie van het spel is gekleurd door offensief denken. De bedoelingen van de trainer die Ajax verliet voor het avontuur van de Premier League zijn duidelijk. Vroeg druk zetten om de defensie van Liverpool te verleiden tot fouten, en die maken de mannen van Jürgen Klopp veelvuldig in de eerste helft. Eén team zijn. Samen verdedigen, samen aanvallen. ‘Ik heb veel fouten gezien, maar we hebben ook veel kansen gecreëerd’, zegt Ten Hag nadat hij de protserige Bangkok Century Cup heeft ontvangen. Hij is op een missie: United weer laten meedoen om de in 2013 voor het laatst gewonnen landstitel. Sindsdien is meer dan een miljard geïnvesteerd in spelers en zijn reputaties van trainers beschadigd. De tolk, en dat kun je hem niet euvel duiden, vraagt in de aanloop naar de wedstrijd hoe de naam luidt van de enige nieuwe speler die mee is. Dat is dus Tyrell Malacia, voor 15 miljoen euro plus eventueel 2 miljoen aan bonussen overgenomen van Feyenoord. Sindsdien is de lach gebleven die hem al in Rotterdam vergezelde. Malacia vervangt linksachter Luke Shaw na rust, met verve. Maar nee, het gaat vooral om diegenen die er (nog) niet zijn; Cristiano Ronaldo, met wie Ten Hag graag wil werken, zo stelt de trainer. Ronaldo is niet mee, vanwege privéomstandigheden. Menigeen vermoedt dat hij het vertrek bij de club voorbereidt. De naam Lisandro Martinez valt, de defensieve middenvelder annex centrale verdediger van Ajax, hoog op de verlanglijst. Net als Frenkie de Jong, oud-Ajacied en nu van Barcelona. Ten Hag geeft veilige antwoorden op prikkelende vragen: hij stelt dat zijn selectie goed is en dat hij alleen nieuwelingen wil als ze iets toevoegen. Het is bij hem gebruikelijk om op bekenden terug te vallen, hoewel dat lang niet altijd succesvol was. Hij haalde Labyad en Klaiber naar Ajax, met wie hij eerder bij Utrecht werkte, en via een omweg spits Haller. Aanvaller Promes en de trainer waren samen bij Go Ahead. Voor de begeerde Lisandro Martinez vraagt Ajax naar het schijnt tegen de 60 miljoen euro. Het is ook niet per se sympathiek, de onrust die hij veroorzaakt bij de club die hij 4,5 jaar diende. En Frenkie de Jong wil in principe niet weg bij Barcelona, dat stiekem geld nodig heeft. De onderhandelingen zijn pittig. Donny van de Beek is terug van het uitlenen aan Everton. Hij kan rekenen op kansen. Dat Ten Hag de selectie wil versterken, is begrijpelijk. United wil de hegemonie terug, die verschoof naar stadgenoot City, Liverpool en Chelsea. Ten Hag heeft een geweldig gat te overbruggen. United had in de laatste competitie 35 punten achterstand op City, in het slechtste seizoen sinds de oprichting van de Premier League, met de zesde plaats als resultaat. Hoe goed Ten Hag ook traint, om de kloof te dichten zijn ook andere spelers nodig. De wereldreis van United in de voorbereiding is de metafoor voor de weg die Ten Hag heeft af te leggen. Bondscoach Louis van Gaal waarschuwde Ten Hag voordat hij tekende, dat United een ‘commerciële club’ is. De tournee in Azië, Australië en Noord-Europa hoort daarbij, om geldschieters en supporters overzee tevreden te stellen. Ten Hag speelt nu drie duels in Australië, daarna eentje in Oslo tegen Atlético Madrid, om dan naar huis terug te keren met een wedstrijd op Old Trafford tegen Rayo Vallecano. Na zes duels in negentien dagen is hij dan hopelijk een stuk wijzer als de competitie begint.||https://www.volkskrant.nl/sport/de-4-0-van-ten-hag-is-een-knipoog-naar-de-toekomst-van-united~bfdc7f93/
2022-07-13||De Volkskrant tv-selectie voor donderdag 14 juli||Veronica, 20.30 uur (Actie, Marc Webb, 2014) Vlot na de speelse en stripboekachtige Spider-Man-trilogie van Sam Raimi, gemaakt tussen 2002 en 2007, kneedde filmmaker Marc Webb de personages meer dan zijn voorganger tot mensen van vlees en bloed. Fotograaf-met-spinnenkracht Peter Parker is ditmaal geen stuntelige nerd, zoals Tobey Maguire hem speelde, maar zo’n moderne, gevoelige jongen met een goed kapsel en een prettige uitstraling. De casting van Andrew Garfield is wat dat betreft uitstekend, al bleef zijn bijdrage aan het Spider-Man-universum beperkt tot twee films. Net 5, 20.30 uur / 23.00 uur (Komedies, Nora Ephron, 1998/1993) Een weduwnaar (Tom Hanks) wordt in Sleepless in Seattle door zijn zoontje aan een fijne vrouw (Meg Ryan) gekoppeld. Suikerzoete romantiek, sterk uitgevoerd en zo succesvol dat regisseur Ephron en haar hoofdrolspelers enkele jaren later op herhaling gingen met You’ve Got Mail. Twee boekhandelaren (Hanks en Ryan) zijn dol op e-mailen, wat ze met elkaar doen zonder elkaars identiteit te kennen. Als ze professionele rivalen worden, ligt het vervolg voor de hand in deze bijzonder aangenaam vormgegeven remake van Ernst Lubitsch’ klassieker The Shop Around the Corner (1940). BBC 2, 21.00 uur Deze week gaf Nasa de eerste officiële beelden vrij die werden gemaakt met de James Webb Space Telescope. De nieuwste, grootste en meest complexe ruimtetelescoop tot op heden werd eerder dit jaar gelanceerd en is na zes maanden van zorgvuldige voorbereiding, kalibratie en uitlijning klaar voor het wetenschappelijke werk. De documentaire Super Telescope: Mission to the Edge of the Universe vertelt over het geavanceerde ontwerp van de telescoop, de uitdagingen van de missie en de verwachtingen die astronomen over de hele wereld hebben van het instrument. NPO 1, 21.06 uur De afgelopen zomers gingen minder Nederlanders op vakantie en leefden we nog meer op elkaars lip. Ideale omstandigheden voor een burenruzie, en John Reed moest daarom weer veelvuldig uitrukken in De rijdende rechter. Het programma blikt terug op een conflict in Ulft, waar het echtpaar Kuijer zich stoort aan het gedrag van twee jongere buurmannen. De ene stookt vuurtjes in de tuin en heeft een overkapping met hinderlijk fel tl-licht. De andere bouwde een te hoge schutting die het uitzicht verpest. De heren zijn zich van geen kwaad bewust. TV 5, 21.08 uur (Drama, Claude Sautet, 1992) Een acteur die een musicus speelt, ziet zich voor allerlei uitdagingen geplaatst. De gezichtsmimiek, de lichaamshouding en eigenlijk alles wat de muzikant vóór, na en tussen de noten doet, moet kloppen. En zoals acteurs zich graag uithongeren of zich in gevangenissen laten opsluiten om in de huid van hun personage te kruipen, zo lopen ze vaak een uitputtende muzieklesmarathon als onderdeel van hun muzikantenvertolking. Emmanuelle Béart nam uitgebreide vioollessen om in Claude Sautets romantische drama Un coeur en hiver mee te kunnen doen aan Ravels pianotrio. Dat wil zeggen: haar mimiek is indrukwekkend echt, maar wat je hoort is het spel van meesterviolist Jean-Jacques Kantorow. Nederlands ondertiteld. NPO 2, 22.09 uur Op zoek naar aanzien schurkt de Indiase journalistiek maar al te graag tegen de macht aan. Een plaatselijk mediakanaal in de noordelijke deelstaat Uttar Pradesh probeert daar verandering in te brengen. De documentaire Writing with Fire laat zien hoe de krant, die wordt gerund door vrouwen uit de laagste sociale klasse, de succesvolle overstap naar het internet maakt met een goed bekeken YouTube-kanaal. Gewapend met een smartphone komen de eigenzinnige journalisten op voor de onderdrukten. Ze stellen verkrachtingen aan de kaak en strijden tegen corruptie. NPO 2, 23.14 uur Filmmaker Erik Fransman is Joods, maar voelt zich niet zo. In zijn documentaire God schittert door afwezigheid gaat hij op zoek naar zijn Joodse identiteit. Fransman onderzoekt zijn eigen afkeer van religie, gaat te rade bij enkele ooms die op heel verschillende manieren omgaan met hun Joodse afkomst en duikt in het oorlogsverleden van zijn familie. Ook besluit hij een bezoek te brengen aan Israël, waar zijn nicht Vivian woont. Vivian heeft haar Joodse identiteit helemaal omarmd en na een inspirerend gesprek met haar zal Erik zijn weerzin onder ogen moeten zien.||https://www.volkskrant.nl/cultuur-media/de-volkskrant-tv-selectie-voor-donderdag-14-juli~b5aaec1a/
2022-07-13||Eerste bergrit Tour wordt spektakelstuk: Jumbo-renner Vingegaard pakt met ritzege de gele trui||Pogacar oogde in de eerste anderhalve week van de Tour de France superieur, maar liet in het slot van de eerste echte bergrit serieuze tekenen van kwetsbaarheid zien. Vingegaard was daartegen ijzersterk. Vierenhalve kilometer voor de finish reed de Deen weg van Pogacar. Uiteindelijk kwam hij twee minuten en 51 seconden eerder over de streep. Vingegaard won de etappe, waardoor hij nog eens tien bonificatieseconden pakte. Pogacar werd zevende. De top-drie werd gecompleteerd door de Colombiaan Naïro Quintana en de Fransman Romain Bardet. Bardet springt ook over Pogacar heen in het algemeen klassement. De strijd om de gele trui kwam woensdag los op de beklimming van de Galibier, een col van de buitencategorie met een top op 2,642 meter. De twee troeven van Jumbo-Visma in het algemeen klassement, Vingegaard en Primoz Roglic, vielen Pogacar om de beurt aan, maar de Sloveen bezweek niet. In de afdaling had hij, samen met zijn belangrijkste knecht Rafal Majka, de etappe weer in handen. Maar tot veler verrassing brak Pogacar in de slotklim naar de Granon. Vingegaard ontmoette in de laatste kilometers van de etappe de vooruit rijdende Warren Barguil en Quintana, maar reed snel van hen weg en soleerde naar de ritzege. Het machtsvertoon van de Deen was onverwacht, omdat Pogacar in de eerste anderhalve week van de Tour ongenaakbaar was. In alle beklimmingen in de vorige etappes was de Sloveen de sterkste. Mathieu van der Poel stapte in de elfde etappe van de rittenkoers af. De Nederlander ging aan het begin van de dag in de aanval, maar moest al snel uit de kopgroep lossen. Daarna ging ook het peloton hem te snel. Donderdag krijgt Pogacar een kans op revanche, als de Tour twee befaamde Alpenbergen aandoet. Na 165,4 kilometer komen de wielrenners aan op de top van de Alpe d’Huez, waar ongetwijfeld een leger Nederlandse fans langs de weg zal staan. Eerder in de etappe passeert de karavaan de Col de la Croix de Fer, net zo goed een historische col.||https://www.volkskrant.nl/sport/eerste-bergrit-tour-wordt-spektakelstuk-jumbo-renner-vingegaard-pakt-met-ritzege-de-gele-trui~b8c69165/
2022-07-13||Aan elk detail is te merken dat familiefilm ‘Knor’ met liefde gemaakt is ★★★★☆||Zonder aankondiging staat hij plotseling in de tuin. Opa Tuitjes, het familielid over wie niet meer gepraat werd. Zijn dochter wordt opvallend onrustig van zijn aanwezigheid, maar kleindochter Babs vindt hem wel interessant, die vreemde opa met zijn Amerikaanse accent. Fijne bijkomstigheid voor Babs is dat opa zich niets aantrekt van het huisdierverbod dat Babs’ ouders hadden afgekondigd. Voor haar 9de verjaardag geeft hij haar een biggetje. Weliswaar niet de puppy die ze wenste, maar toch wel heel schattig. Knor mag blijven, als hij zich een beetje leert gedragen — dus niet poepen in huis of schransen in de moestuin. De Nederlandse familiefilm Knor, gebaseerd op De wraak van Knor van kinderboekenschrijver Tosca Menten, vertelt een verhaal met Roald Dahl-achtige trekjes. Opa Tuitjes lijkt aardig, maar een dierenvriend is hij bepaald niet. De honderdste editie van de wedstrijd ‘Koning worst van de eeuw’; dát is wat hem bezighoudt. Dus wordt het zo knus beginnende Knor uiteindelijk een (nog steeds gemoedelijke) griezelactiefilm, waarbij opa er met big en worstmachine vandoor gaat terwijl Babs, haar ouders, oudtante en vriend Tijn op een trekker de achtervolging inzetten. Dat alles is met oeverloos geduld en priegelig handwerk in beeld gebracht. Knor is een stop-motionanimatiefilm in de traditie van de befaamde Engelse animatiestudio Aardman, bekend van films als Wallace & Gromit en Shaun the Sheep. In de eigen animatiestudio Holy Motion in Arnhem, door Mascha Halberstad in 2020 opgericht samen met producent Marleen Slot, knutselde een team van animatoren aan de decors en de personages. De poppen zijn van latex, alle overige attributen werden gemaakt van uiteenlopende materialen: van ijzerdraad, schuimrubber en lapjes stof tot nepplanten van Ikea. Het resultaat oogt minder als huisvlijt dan je misschien zou verwachten. De film ziet er weliswaar aaibaar en ontzettend charmant uit, maar zeker ook professioneel. Halberstad, afgestudeerd aan de kunstacademie in Arnhem, heeft dan ook ruime ervaring als animatiefilmer. Ze maakte korte en middellange films (onder andere Zwanger en De grote Hummimummi Kerstspecial) en videoclips (zoals Wild Frontier van The Prodigy). Knor, haar eerste lange speelfilm, ging in februari in première als openingsfilm van de jeugdcompetitie van het filmfestival van Berlijn en werd al aan verschillende landen verkocht. Voor zowel kinderen als volwassenen valt er dan ook veel plezier aan te beleven. Het verhaal is vooral gericht op een jong publiek, maar ook de volwassen personages krijgen aandacht. Aan elk detail is te merken dat Halberstad er met liefde aan heeft gewerkt: de miniatuursets, de dieren (titelheld Knor is onweerstaanbaar), maar ook het stemwerk van acteurs als Jelka van Houten en Henry van Loon. Knor klopt aan alle kanten.||https://www.volkskrant.nl/cultuur-media/aan-elk-detail-is-te-merken-dat-familiefilm-knor-met-liefde-gemaakt-is~b5f7ab3d/
2022-07-13||Onderzoeksrapport: chaos bij Europese voetbalfinale vloeide voort uit blunders van Franse organisatie||Voor aanvang van de finale trad de politie keihard op tegen supporters die in lange rijen bij de hekken stonden te wachten. Tientallen fans, zowel Engelse als Spaanse, kregen traangas in hun gezicht gespoten. Onder hen bevonden zich ook kinderen en gehandicapten. Ook Daily Telegraph-journalist Jason Burt kreeg de volle laag. De wedstrijd begon uiteindelijk een half uur te laat. Voor Liverpool-fans was het een traumatische ervaring, zeker met de Hillsborough-ramp uit 1989 in het achterhoofd. De Franse minister van Binnenlandse Zaken Gérald Darmanin legde de schuld van de chaos meteen bij de Engelse fans. Hij beweerde dat 30- tot 40 duizend van hen met valse kaarten, of zelfs geheel zonder entreekaarten, naar het stadion in de grimmige buitenwijk Saint-Denis waren gekomen. De Uefa zei later dat het werkelijke aantal niet meer dan 2.700 bedroeg. Nu is gebleken dat het digitale toegangssysteem geldige kaarten niet herkende, waardoor er zich lange rijen vormden. Zelfs kaarten die Liverpool-speler Andy Robertson had weggeven, werkten niet. Daar kwam nog bij dat er een staking bij de Franse spoorwegen was. Verder werden tientallen fans het slachtoffer van plaatselijke roofbendes. Opmerkelijk is dat beelden van de veiligheidscamera door de Franse autoriteiten waren gewist, ook als was toen al bekend dat er een onderzoek zat aan te komen. Dat onderzoek is nu vooral gebaseerd op tientallen getuigenverklaringen. ‘Iedereen deed maar wat, zonder dat er enige coördinatie was’, zo omschreef hoofdonderzoeker Laurent Lafon de chaotische organisatie. In het onderzoeksrapport Een te vermijden fiasco staat dat de regering van Emmanuel Macron de schuld bij Liverpool-fans had gelegd om de aandacht af te leiden van het eigen falen. De politie handelde alsof zij te maken had met Engelse hooligans uit de jaren 80, maar in werkelijkheid bleken gewelddadige jongeren uit de banlieue een probleem. Het nationale stadion in het noordoosten van de Franse hoofdstad moet opnieuw een belangrijke rol spelen bij het WK Rugby in 2023 en de Olympische Spelen het jaar daarop.||https://www.volkskrant.nl/nieuws-achtergrond/onderzoeksrapport-chaos-bij-europese-voetbalfinale-vloeide-voort-uit-blunders-van-franse-organisatie~b6d83050/
2022-07-13||Apple breekt nu echt met Jony Ive, de ontwerper van een reeks baanbrekende Apple-producten||Van de kleurrijke iMac tot het draaiwieltje van de iPod en de draadloze Airpod-oortjes: de ontwerpen van Ive zijn onlosmakelijk verbonden met Apple’s opkomst en aanhoudende succes. De vertrouweling van de in 2011 overleden oud-topman Steve Jobs was bijna drie decennia aan het Amerikaanse techbedrijf verbonden. Officieel stopte Ive drie jaar geleden al bij Apple, maar via zijn eigen ontwerpbureau LoveFrom bleef hij toch nog verbonden aan het bedrijf. Bij zijn vertrek tekende Ive een contract ter waarde van ruim 100 miljoen dollar. Apple werd zijn belangrijkste klant. Tim Cook, ceo van Apple, beloofde dat de ontwerper nog vele jaren voor hem zou werken. Maar volgens The New York Times zijn beide partijen nu overeengekomen de samenwerking niet voort te zetten. De krant schrijft dat er onder bestuurders van Apple twijfels waren ontstaan over het hoge bedrag dat Ive en zijn bedrijf kregen voor hun werk. Daarnaast zou het sommige mensen binnen Apple niet zinnen dat er de afgelopen jaren meerdere ontwerpers overstapten naar Ive’s bedrijf. Ook zou de oud-hoofdontwerper niet langer toestemming willen vragen aan Apple om klanten aan te nemen. Het techbedrijf wilde met die voorwaarde voorkomen dat Ive voor directe concurrenten werkt. Al voor zijn officiële vertrek bij Apple in 2019 was het bekend dat Ive het niet eens was met de weg die Cook met het bedrijf was ingeslagen. Onder meer de keuze van de topman om meer te focussen op software en het bieden van services leidde tot onvrede bij Ive. Ceo Cook ontkende in 2019 dat de hoofdontwerper gefrustreerd was over de gang van zaken bij Apple. Ive kwam in 1992 bij het ontwerpteam van Apple. Veel van zijn excentrieke ontwerpen werden in eerste instantie niet ontwikkeld. Toen Steve Jobs in 1997 terugkeerde bij het indertijd noodlijdende bedrijf kreeg Ive diens vertrouwen. Ive’s team kreeg de opdracht om de nieuwe iMac te ontwerpen. Het inmiddels beroemde kleurrijke ontwerp was een stijlbreuk met de tot dan toe beige computerkasten en zette het bijna failliete bedrijf in één klap weer op de kaart. In de jaren daarna was Ive betrokken bij meerdere baanbrekende producten van Apple, zoals de eerste iPod, iPhone en Macbook. Hij was een van de mensen binnen het bedrijf die de ontwikkeling van het touchscreen voor Apple-producten ondersteunde. Een ander bekend ontwerp zijn de witte oordopjes. Ook in de laatste jaren drukte Ive zijn stempel op de producten van het grootste techbedrijf ter wereld. Zo was hij nauw betrokken bij de ontwikkeling en het ontwerp van de Apple Watch, een van Apple’s laatste grote nieuwe producten. Ive en zijn bedrijf komen niet zonder werk te zitten. Ze ontwerpen nu al voor klanten als Airbnb en Ferrari en gaan daar de komende jaren mee door. Bij Apple neemt algemeen directeur Jeff Williams de leiding over de verschillende ontwerpteams.||https://www.volkskrant.nl/nieuws-achtergrond/apple-breekt-nu-echt-met-jony-ive-de-ontwerper-van-een-reeks-baanbrekende-apple-producten~be08b7a5/
2022-07-13||De bal is wit met roze en paars, dus mijn instinct zegt: niet goed voor de vrouwenzaak||Ik houd niet zo van voetbal, maar nu het EK bezig is kijk ik af en toe wel, vooral om ‘een signaal’ te geven. Opdat de heersende machten merken dat vrouwenvoetbal goed bekeken wordt, waarna ze er meer geld naartoe gaan gooien. Maar omdat ik niet wezenlijk geïnteresseerd ben in sportwedstrijden, houd ik mij tijdens het kijken vooral bezig met randgedachten: de ergernis over dat voetballende vrouwen in mijn jeugd nooit op tv kwamen, en dat we dat niet gek vonden. Dat het ook nu nog uitzonderlijk is om op primetime iets op tv te zien waarbij het echt alleen maar om vrouwen draait. Verder wijd ik vele gedachten aan de bal. Die is wit met roze en paars, in mijn ogen een beetje een kinderbal, dus mijn instinct zegt: niet goed voor de vrouwenzaak. Of júíst wel? Is het júíst een grote fuck you naar het patriarchaat? Zo kom je die negentig minuten wel door.||https://www.volkskrant.nl/columns-opinie/de-bal-is-wit-met-roze-en-paars-dus-mijn-instinct-zegt-niet-goed-voor-de-vrouwenzaak~b7225cd6/
2022-07-13||Er zijn weinig bekende Nederlandse pianisten die geen les hebben gehad van Jan Wijn (1934-2022)||Van Wibi Soerjadi tot de Jussens, van Nino Gvetadze tot Nicolas van Poucke: bekende Nederlandse pianisten die niet op enig moment les hadden van Jan Wijn, zijn zeldzaam. Al trad hij vanaf 1976 nauwelijks nog op, geen pianist in het Nederland van na de oorlog had zo’n grote invloed als hij. Vanaf 1962 leidde Wijn tal van spelers op aan de conservatoria van Tilburg en Amsterdam. Twee jaar geleden pas ging hij met pensioen. Dinsdag is hij na een kort ziekbed overleden in Soest, meldde zijn familie aan persbureau ANP. Wijn is 88 jaar geworden. Dat Wijn zo’n belangrijk pedagoog werd, kwam mede door een ongelukkige afwijking. Begin jaren zeventig was hij op de toppen van zijn kunnen. Wijn, die onder meer bij Alicia de Larrocha had gestudeerd, soleerde bij alle grote orkesten van Nederland. Maar in 1972 kreeg hij een probleem met zijn rechterhand. Als hij een octaaf wilde aanslaan, klonk er tot zijn schrik een septiem: één toets te weinig. Zijn greep werd kleiner. In 1976 werden de klachten te erg en stopte hij voorlopig met optreden. Eind jaren zeventig kreeg de kwaal een naam: focale dystonie, een aandoening waardoor de hersenen de vingers niet goed aansturen. Wijn kreeg te horen dat het niet goed zou komen. Toch bleef hij hoop houden: hij zocht de oplossing in dure psychologische sessies bij het religieuze genootschap Scientology. Ondertussen groeide zijn lespraktijk, en met de successen van Wibi Soerjadi en Ronald Brautigam ook zijn reputatie. Pianist Thomas Beijer is in zekere zin ook een product van de school van Wijn: niet alleen studeerde hij zeven jaar bij Wijn, ook zijn eerdere docenten hadden les van hem. ‘Jan wist heel goed een omgeving te scheppen waarin iedereen zichzelf ontwikkelde’, zegt Beijer. Dat gebeurde in groepslessen waarin pianisten naar elkaar moesten luisteren. ‘Jan trad daarin op als moderator. We hadden allemaal het gevoel dat we met iets heel belangrijks bezig waren.’ Wijn was ‘allergisch voor onoprechtheid, edelkitsch en klatergoud’, zegt Beijer. ‘Het ging hem om de klare lijn in het pianospel. Hij waardeerde het nobele in Brahms, het onsentimentele in Ravel. Iemand leren pianospelen is één ding, maar hij kon in een les ook de vraag stellen wat ontroering is: blijdschap en verdriet tegelijk. Waarom huilen mensen bij iets wat ze mooi vinden? Dat moest iets te maken hebben met het verloren paradijs. Daar denk ik nog elke dag aan.’ Een andere sterleerling was Hannes Minnaar. ‘Het belangrijkste wat hij me leerde, was om echt fysiek plezier te hebben in het pianospelen’, zegt hij. Net als Beijer (en vele anderen) bleef Minnaar zijn docent nog lang na zijn afstuderen opzoeken. ‘Jan was een mooie persoonlijkheid; warm, betrokken en toegewijd. Toen ik me in mijn eerste jaar op het conservatorium afvroeg of ik er wel geschikt voor was, voelde het heel natuurlijk om hem daar op een dinsdagavond over op te bellen. Wat ik ook heel bijzonder vond, was dat ik hem nooit op enige rancune heb kunnen betrappen over zijn eigen carrière.’ ‘Een keer belde hij me op om te zeggen dat hij iets moois op de radio had gehoord, en er tot zijn blijdschap bij de afkondiging achter kwam dat ik de pianist was. Het zou ook gek zijn als hij het verschrikkelijk had gevonden. Ik denk niet dat hij zich realiseerde hoe groot zijn invloed op mijn spel is.’||https://www.volkskrant.nl/cultuur-media/er-zijn-weinig-bekende-nederlandse-pianisten-die-geen-les-hebben-gehad-van-jan-wijn-1934-2022~b4107c28/
2022-07-13||Provincie grijpt niet radicaal in bij Tata, natuurvergunning blijft van kracht||Wel moet de fabrikant de komende jaren wat omlaag in stikstofuitstoot, maar dat kan volgens de provincie door ingrijpen bij onder meer cv-ketels in gebouwen en het wagenpark en door een walstroomvoorziening te regelen voor schepen die aanleggen. Daardoor blijven de grootste uitstoters van stikstof buiten schot. De provincie verwacht dat door ‘innovaties’ de uitstoot de komende jaren vanzelf verder zal dalen. De organisatie Mobilisation for the Environment (Mob) van stikstofbestrijder Johan Vollenbroek had begin dit jaar bij de provincie verzocht om intrekking van de natuurvergunning van de staalfirma. Deze vergunning bepaalt onder meer hoeveel stikstof er mag worden uitgestoten. Tata Steel blijft binnen de grenzen, maar die leiden volgens Vollenbroek tot ‘een onacceptabele schade aan de natuur’. Op basis van de wet op de natuurbescherming eiste Mob intrekking van de natuurvergunning, wat zou betekenen dat Tata Steel fabrieken had moeten stilleggen. Ook had de organisatie geëist dat de milieuvergunning van de staalfabrikant aangescherpt zou worden, waardoor het bedrijf minder stikstofoxide, zwaveldioxiden en zeer zorgwekkende stoffen zou mogen uitstoten. Ook die eis is door de provincie afgewezen. Volgens de provincie voldoet de milieuvergunning van Tata Steel aan de zogeheten Best Beschikbare Technieken. Die technieken staan beschreven in de Europese richtlijnen en daaruit volgt welke uitstoot van schadelijke stoffen bij de beste technieken hoort. Het idee is dat door het toepassen van de best beschikbare technieken de uitstoot door fabrieken vermindert. Juist over de best beschikbare technieken die Tata Steel toepast is veel discussie. Want een aantal fabrieken van Tata Steel is zo verouderd dat ze niet kunnen voldoen aan de nieuwste Europese normen die horen bij de best beschikbare technieken. In zo’n geval geldt er een uitzondering en staat Europa ruimere normen toe. En de toezichthouder kan Tata Steel niet verplichten nieuwe installaties te plaatsen. Ook nu schrijft de provincie weer dat het juridisch niet mogelijk is de uitstoot ‘verder te reduceren’. In een reactie op het besluit van de provincie zegt Johan Vollenbroek van Mob dat het ‘amper voldoende’ is wat de provincie aan maatregelen heeft genomen. ‘De provincie Noord-Holland probeert hier alleen maar tijd mee te winnen’, aldus Vollenbroek. ‘We wachten nog steeds op een beter plan voor het gefaseerd afbouwen van de vuile delen van de staalfabriek. Als dat weer uitblijft, stappen we naar de rechter.’ De provincie ging woensdag ook in op een andere affaire, die begin dit jaar tot veel onrust had geleid onder de omwonenden van Tata Steel. In januari verscheen een kritisch rapport van het RIVM waaruit bleek dat de werkelijke uitstoot van schadelijke stoffen door Tata Steel veel hoger was dan wat het bedrijf in de verplichte milieujaarverslagen rapporteerde. Het RIVM onderzocht voor dit rapport de concentraties fijnstof, zware metalen en paks (polycyclische aromatische koolwaterstoffen) en vergeleek die met emissiejaarverslagen. Uit die vergelijking bleek dat de werkelijke concentraties van zware metalen en paks veel hoger waren, voor sommige paks zelfs met een factor 1.000. Om te achterhalen waar dit verschil vandaan kwam, hebben experts ernaar gekeken. De conclusie van de provincie Noord-Holland is dat de verplichte elektronische milieujaarverslagen niet gebruikt kunnen worden voor officiële doeleinden omdat ze minder compleet en nauwkeurig zijn. De meetgegevens van het RIVM kwamen volgens de provincie wel redelijk overeen met een ander rapport dat Tata Steel opstelt, de uitstoot van zeer zorgwekkende stoffen. Volgens de provincie is daarmee het verschil dat begin dit jaar tot onrust onder de omwonenden leidde grotendeels verklaard.||https://www.volkskrant.nl/nieuws-achtergrond/provincie-grijpt-niet-radicaal-in-bij-tata-natuurvergunning-blijft-van-kracht~b9d26796/
2022-07-13||Kletspraat van Ruud Gullit in het zomernummer van Helden||Ruud Gullit of Vivianne Miedema? De redactie van Helden, het glanzende podium waarop de loper wordt uitgerold voor topsporters, laat de lezer in het zomernummer zelf kiezen. De ene helft bestaat uit een special ter gelegenheid van het EK in Engeland voor vrouwen, met de beste speler van Nederland, Vivianne Miedema (25) dus, op de cover. Op de achterzijde (of de voorzijde, het is maar net hoe je het bekijkt) staat een portret van Ruud Gullit (59), de opmaat van het reguliere, veel dikkere deel van het nummer. Als het om ophefmakende uitspraken gaat, scoort Gullit het hoogst. In een interview met de Helden-oprichters Frits en Barbara Barend trekt hij fel van leer van leer tegen het vermeende racisme bij de voetbalbond, de KNVB. Vorige maand al werden de uitspraken van Gullit voorgelegd aan Louis van Gaal, de bondscoach. Het is gewoon onzin, oordeelde Van Gaal. Volgens hem heeft Gullit geen idee wat zich achter de schermen bij het Nederlands elftal afspeelt. In het tumult ging verloren wat Gullit over Qatar zei, het land dat het WK heeft gekocht en dit jaar organiseert. Heel goed, zegt hij. ‘Want daardoor kunnen er dingen veranderen.’ En geloof hem, ook in Qatar kunnen homo’s een prima leventje hebben. In het EK-deel ontbreekt dat soort kletspraat. Zes internationals werden geïnterviewd en met de bondscoach, Mark Parsons, toog verslaggever Marlies van Cleeff naar het Rijksmuseum in Amsterdam, waar ze stilstonden bij Zelfportret als de apostel Paulus van Rembrandt. De schilder is op het schilderij 55 jaar en Parsons, gevraagd naar een vergelijking, kopt ’m welwillend in: ‘Ik zie er op dit moment ook uit als 55, hoewel ik pas 35 ben. Het is een hectische periode met de Oranjevrouwen.’ En dan wist Parsons nog niet eens dat uitgerekend twee boegbeelden van de ploeg, Jackie Groenen en Vivianne Miedema, tijdens het EK zouden worden getroffen door corona. Meer wordt er over het schilderij niet gezegd, het gaat vooral om de foto. Parsons maakt er zelf ook een. ‘Ik ga hier niet weg voordat ik een foto van De nachtwacht heb gemaakt.’ Groenen (27) praat over haar favoriete nummers. Op haar lijst staan onder meer Fleetwood Mac, The Beach Boys, Jim Croce en Frank Sinatra. In My Life is haar favoriete Beatles-nummer – nog een reden waarom ze in Oranje zo zal worden gemist.||https://www.volkskrant.nl/cultuur-media/kletspraat-van-ruud-gullit-in-het-zomernummer-van-helden~b0e7c8fa1/
2022-07-13||Shell gaat plasticafval gebruiken als basis voor groenere kunststof||De fabriek moet in 2024 operationeel zijn en Shell wil er jaarlijks 50 duizend ton afvalplastic verwerken. In Nederland komt per jaar ongeveer 1,9 miljoen ton plastic op de markt, volgens cijfers van onderzoeksbureau CE Delft uit 2017. Daarvan wordt slechts een deel verwerkt en daarna daadwerkelijk gerecycled. Shell zegt in zijn installatie plasticafval te gebruiken dat niet op mechanische wijze gescheiden en hergebruikt kan worden. Van de grondstof wordt nieuwe kunststof gemaakt. ‘Het is plastic naar plastic’, zegt Richard Zwinkels, general manager van Shell Chemicals Park Moerdijk. Bij pyrolyse wordt een grondstof (in dit geval plastic, maar het kan ook met bijvoorbeeld biomassa) onder hoge temperatuur en zonder zuurstof omgezet in olie, gas en ook een deel teer. Met het gas wil Shell in de toekomst waterstof produceren, de resterende CO2 moet worden opgeslagen onder de zeebodem. Een investeringsbeslissing moet hiervoor nog worden genomen. De komende jaren zal de installatie opschalen en kan een hoeveelheid plasticafval worden gebruikt vergelijkbaar met wat in de provincie Noord-Brabant wordt ingezameld. Uiteindelijk zal de fabriek een hoeveelheid kunststof kunnen verwerken die gelijkstaat aan alle Nederlandse plasticafval, zegt Zwinkels. Ongeveer 10 procent van de totale kunststofproductie in Moerdijk moet zo worden verduurzaamd. ‘Dat betekent dus 10 procent minder aardolie. Dat is gigantisch’, aldus Zwinkels. Door afvalstromen deels als grondstof te gebruiken en vrijkomende kooldioxide op te slaan, wil Shell zijn chemiepark in Moerdijk over tien jaar netto CO2-neutraal hebben. Dit betekent niet dat er geen CO2 meer wordt uitgestoten, maar dat met behulp van CO2-afvang en het gebruik van biomassa en plasticafval het klimaatkasboekje van het chemiepark op papier in balans is. Shell zegt hiervoor miljarden uit te trekken. Het energieconcern experimenteert nu al in Moerdijk met de afvang van CO2 bij een elektriciteitsfabriek die draait op pluimveemest. Doordat de mest van biologische oorsprong is, kan de fabriek door de vrijkomende CO2 op te bergen, in de toekomst mogelijk klimaatnegatief worden. Het gebruik van plastic voor deze vorm van hergebruik is niet onomstreden, omdat het proces veel energie vergt en restafval oplevert. Wetenschappers zeggen dat het beter is plastics echt te recyclen. Volgens Zwinkels zullen er echter altijd flinke reststromen zijn waarmee niet dit mogelijk is.||https://www.volkskrant.nl/nieuws-achtergrond/shell-gaat-plasticafval-gebruiken-als-basis-voor-groenere-kunststof~b7c9553b/
2022-07-13||Opinie: Waarom de boeren zo boos zijn en wat we kunnen doen om hen, de natuur en onszelf te redden||De spanningen tussen boeren, overheid en samenleving zijn de laatste weken met snelwegblokkades en andere zware protesten hoog opgelopen. Om te begrijpen waarom de boeren zo boos zijn moeten we de geschiedenis erbij betrekken. De onenigheid over de maatregelen tegen het stikstofprobleem is namelijk een diep geworteld conflict dat decennia terug gaat. Zo zorgde het verschijnen van het eerste Natuurbeleidsplan in 1990 meteen voor grote commotie onder de boeren. Ook toen werd een kaart gepresenteerd met daarop de zogenoemde ecologische hoofdstructuur, bestaande uit natuurgebieden en verbindingszones. Of je met je bedrijf binnen of buiten die structuur viel was van grote betekenis: naast de voor boeren beperkende maatregelen binnen de structuur daalde daar onmiddellijk de marktwaarde van de grond. Kaarten met absolute lijnen zijn statisch en rigide, en worden meteen geïnterpreteerd vanuit de vermeende gevolgen voor het individuele bedrijf. Dat leidde toen – en ook nu weer bij de stikstofkaart – tot felle reacties, in plaats van tot overleg en creatieve oplossingen. Bovendien was het plan uit 1990 voor de boeren toen al de druppel die de emmer met overheidsbemoeienis deed overlopen. ‘Het boek waar alle regels voor de boeren in staan, past niet in deze kamer’, verzuchtte een Brabantse varkenshouder dertig jaar geleden. In een proces waarin natuur- en milieuorganisaties telkens opnieuw aan de bel trokken vanwege de alarmerende achteruitgang van de natuur zijn er sindsdien alleen maar regels bijgekomen. Steeds werden verdergaande maatregelen voor de landbouw geëist die vervolgens stelselmatig door de lobby van de agro-industrie werden afgezwakt, waarop nieuwe eisen werden voorbereid die wederom werden afgezwakt, enzovoort. Het gevolg was dat boeren investeringen deden in ingrepen ten behoeve van natuur en milieu die na enkele jaren met weer nieuwe regels niet meer afdoende waren zodat opnieuw moest worden geïnvesteerd. Dit instabiele beleid is niet alleen funest gebleken voor met name de kleinere bedrijven die een voor een het loodje moesten leggen, boeren ervaren deze ontwikkelingen ook al jarenlang als een aanval op hun identiteit: werden zij vroeger gerespecteerd als de hoeders van het platteland die zorgden voor voldoende voedsel voor iedereen, nu overheerst het imago van natuurhaters, milieuvernielers en intussen dus ook van boze ontregelaars en wetsovertreders. Dit alles maakt dat de boeren boos zijn en schreeuwen om een beleid dat over de lange termijn duidelijkheid en bestaansrecht biedt en zicht geeft op een werkelijk duurzame samenleving. De boeren zijn boos, maar we moeten ons realiseren dat slechts een heel kleine minderheid met hun protestacties grenzen overschrijdt. Deze boeren worden bovendien geholpen door mensen die zich om heel andere redenen ook niet gehoord voelen en het vertrouwen in politiek en beleid zijn verloren. De raddraaiers moeten simpelweg worden aangepakt; intimidatie en dreiging met geweld kan nooit worden geaccepteerd. Boeren die op duurzame wijze verder willen met hun bedrijf moeten daarbij in al hun verscheidenheid geholpen worden. Het begint er mee dat de hele keten wordt betrokken bij het veranderingsproces: de veevoederfabrikanten, de gewasbeschermingsindustrie, de banken, de supermarkten, de kennisinstellingen en ook de consumenten. Immers, elke keer dat wij naar de supermarkt gaan om eten te kopen reproduceren we het voedselsysteem dat voor een belangrijk deel verantwoordelijk is voor het stikstofprobleem, en waarvan nu vooral de boeren worden beschuldigd. We zijn allemaal deel van het probleem en we moeten dus ook allemaal bijdragen aan de oplossing ervan. Daarover zijn al vele gesprekken gevoerd en tal van adviezen opgesteld, waaronder het advies Boeren met Toekomst van de Raad voor de Leefomgeving en infrastructuur (RLi) en het recent verschenen Groenboerenplan. In al die adviezen wordt benadrukt dat op regionaal niveau met boeren en andere belanghebbenden moet worden samengewerkt. Boeren hebben zelf veel kennis in huis en willen graag van elkaar leren. De taak van de overheid is om hen daarbij mentaal en financieel te ondersteunen met nieuwe spelregels voor de hele keten waar eerlijke prijzen en verdienmodellen deel van uitmaken. Op regionaal niveau kunnen resultaten gezamenlijk worden bereikt. Boeren en andere belanghebbenden kennen elkaar, kunnen gemakkelijk informatie uitwisselen, elkaar helpen en regels bedenken waarmee ze aan de gestelde eisen kunnen voldoen, inclusief sancties voor wie zich daar dan niet aan houdt. Het mooie is dat er al heel veel gebeurt. Denk aan de duurzame initiatieven die boeren zelf al ontplooien, aan organisaties als Heerenboeren of Land van Ons waarin boeren en burgers samen op duurzame natuurinclusieve en diervriendelijke wijze produceren, en ook aan de vele zogenoemde ‘living labs’ waarin boeren samen met wetenschappers en andere belanghebbenden experimenten opzetten en uitvoeren ten behoeve van biodiversiteit en een gezonde bodem. Gemeenten komen met biodiversiteitsherstelplannen voor het landelijk gebied en moedigen burgers aan om de tegels uit hun tuinen te wippen. Waterschappen maken zich sterk voor schoon water en een voor de natuur gezond waterpeil. De provincies zijn aan zet om het voorgenomen beleid ten behoeve van stikstofreductie en een gezonde leefomgeving uit te voeren. Het zou mooi zijn wanneer zij zich zouden toeleggen op het stimuleren en faciliteren van bestaande en nieuwe initiatieven en deze met elkaar te verbinden. Zo ontstaan regionale samenwerkingsverbanden die niet alleen concrete resultaten boeken, maar in al hun diversiteit samen een sterke gesprekspartner vormen voor het huidige regime dat zich tot nu toe bijzonder afwachtend opstelt en telkens opnieuw de oren laat hangen naar de lobby van het bedrijfsleven. Ideeën en adviezen genoeg. Laten we vooral beginnen met de uitvoering ervan en niet vergeten de hele keten te betrekken. Een belangrijke voorwaarde om mensen aan tafel te krijgen is dat duidelijkheid wordt gecreëerd. Niet met een kaart met scherp getrokken lijnen, maar bijvoorbeeld door aan te geven hoeveel middelen per regio beschikbaar zijn om tot oplossingen te komen. De precieze weg om de doelen te bereiken kan dan regionaal in samenwerking met belanghebbenden worden ingevuld.||https://www.volkskrant.nl/columns-opinie/opinie-waarom-de-boeren-zo-boos-zijn-en-wat-we-kunnen-doen-om-hen-de-natuur-en-onszelf-te-redden~ba022087/
2022-07-13||Rusland weigert ruim 400 gestolen westerse vliegtuigen terug te geven aan eigenaars||De verhuurders eisten in maart hun vliegtuigen terug, nadat ze hun zaken in Rusland hadden moeten staken door westerse sancties in verband met de Russische invasie van Oekraïne. Vier maanden later zijn de vliegtuigen nog niet terug en hebben de verhuurders claims bij verzekeraars ingediend voor 10 miljard euro. De directeur van SMBC Capital Aviation, een van de grootste vliegtuigverhuurders ter wereld, noemde het vorige week onwaarschijnlijk dat Rusland 34 vliegtuigen van het bedrijf ‘op afzienbare termijn, of überhaupt’ teruggeeft. Het bedrijf schreef 1,6 miljard euro af om het verlies van de toestellen te dekken. Pogingen tot beslaglegging blijken weinig succesvol. Vliegtuigverhuurder AerCap (113 toestellen in Rusland) stapte begin juni naar een rechter in Sri Lanka toen een gestolen Airbus A330-300 daar opdook in de kleuren van Aeroflot, een luchtvaartmaatschappij in handen van het Kremlin. De rechter gaf in eerste instantie opdracht tot beslaglegging op het toestel, maar gaf kort daarna toch groen licht voor de terugvlucht naar Moskou. De draai van de Sri Lankaanse rechter volgde op zware druk van de Russische regering, zo onthulde The Washington Post dinsdag. Het Kremlin dreigde te stoppen met energieleveranties aan Sri Lanka en het legde alle toeristische vluchten naar het eiland stil. Ook toen al kampte Sri Lanka met een economische crisis, die in de afgelopen dagen leidde tot bestormingen van overheidsgebouwen. De Russische president Vladimir Poetin gaf in maart persoonlijk opdracht tot de diefstal van de vliegtuigen. Hij tekende een wet om de buitenlandse toestellen in Rusland te registreren en zo ‘de ononderbroken werking te garanderen van de activiteiten van de burgerluchtvaart’. De gestolen vliegtuigen voerden tussen maart en juni 6.899 vluchten uit in en buiten Rusland, zegt IBA, een adviesbureau in de luchtvaartsector. De meeste toestellen pendelen tussen Rusland en Tadzjikistan. Die vluchten worden steeds gevaarlijker, waarschuwen internationale luchtvaartautoriteiten. Boeing en Airbus staakten begin maart de levering van reserveonderdelen aan Russische luchtvaartmaatschappijen. Ook reguliere onderhoudsprogramma’s voor de toestellen zijn stilgelegd. De Internationale Burgerluchtvaartorganisatie van de VN heeft Rusland ingelicht dat het land op een zwarte lijst dreigt te komen, aldus de Russische zakenkrant RBK. Andere landen op de lijst zijn Bhutan en Eritrea. Het is onduidelijk hoe lang Rusland de gestolen vliegtuigen in de lucht kan houden. Reparateurs moeten reserveonderdelen uit andere vliegtuigen halen of aankloppen bij binnenlandse producenten van namaakonderdelen voor westerse vliegtuigen. Het enige in Rusland geproduceerde passagierstoestel, de Soechoj Superjet 100, kampt met tegenslag door leveringsproblemen. Ook kwamen bij een brand tijdens een landing in 2019 41 mensen om.||https://www.volkskrant.nl/nieuws-achtergrond/rusland-weigert-ruim-400-gestolen-westerse-vliegtuigen-terug-te-geven-aan-eigenaars~b511f570/
2022-07-13||VN: India telt volgend jaar meer inwoners dan China||India is volgend jaar het land met de meeste inwoners ter wereld. Volgens nieuwe prognoses van de Verenigde Naties passeert India de huidige koploper China al in 2023, vier jaar eerder dan verwacht. Beide landen tellen momenteel ruim 1,4 miljard inwoners. China verwacht dat zijn bevolking vanaf volgend jaar sterk gaat krimpen. Het land heeft één van de laagste geboortecijfers ter wereld: gemiddeld krijgt een Chinese vrouw 1,2 kinderen. In India is dat 2,2, wereldwijd 2,5. Het aantal kinderen per moeder wereldwijd is sterk afgenomen sinds de jaren zeventig. De VN verwachten daarom dat de bevolkingsgroei op den duur afremt. Wel blijven mensen langer leven. De wereldbevolking zal daardoor enigszins vergrijzen. Verwacht wordt dat de wereldbevolking half november boven de 8 miljard uitkomt. In 2030 staat de teller op 8,5 miljard, in 2050 op 9,7 miljard wereldbewoners. De groei komt vooral van sub-Sahara Afrika en Centraal- en Zuid-Azië. De Nederlandse bevolking groeit sneller dan die van de meeste andere Europese landen. In 2021 telde Nederland 5,5 procent meer inwoners dan in 2010. De bevolking van Europese Unie als geheel (exclusief het uitgetreden Verenigd Koninkrijk) groeide met 1,3 procent. Nederland telt nu 17,7 miljoen inwoners. In 2030 zijn dat er waarschijnlijk 18,5 miljoen, aldus het Centraal Bureau voor de Statistiek (CBS). Gemiddeld krijgt een Nederlandse vrouw 1,54 kinderen, iets meer dan het EU-gemiddelde van 1,5. Het geboortecijfer is het hoogste in Frankrijk (1,83) en Zweden (1,67). Desondanks groeit in het inwonertal van Frankrijk minder snel dan dat van Nederland. Dit komt door minder immigratie.||https://www.volkskrant.nl/nieuws-achtergrond/vn-india-telt-volgend-jaar-meer-inwoners-dan-china~bec0e84b/
2022-07-13||Het weerbericht voor donderdag 14 juli: koeler zomerweer||Donderdag vindt een verandering van weer plaats. Met een veelal matige noordenwind wordt koele lucht vanaf de Noordzee aangevoerd. De temperatuur pakt een stuk lager uit dan eerder deze week, met maxima tussen 18 graden op de Wadden tot regionaal 26 graden in het zuiden van het land. Zon en wolkenvelden wisselen elkaar af en alleen langs de noordkust valt een lokale bui. Vrijdag valt op meer plaatsen een bui, met name in het noorden en oosten van het land. De buien zijn veelal licht en kortdurend, op veel plaatsen blijft het dan ook vrijwel de hele dag droog. De wind blijft matig uit het noorden waaien en het wordt opnieuw een graadje koeler met 18 tot slechts lokaal nog 25 graden. In het weekend is het overal droog. De zon laat zich vaker zien, maar van zeer hoge temperaturen is dan nog geen sprake. Zaterdag wordt het 19 tot 24 graden, pas zondag zien we weer zomerse waarden op de thermometers terugkeren. Na het weekend bereikt zeer warme lucht uit Zuid-Europa ons land. De temperatuur stijgt flink door en bereikt vooral landinwaarts waarden van 30 graden of hoger. De warmte lijkt echter van korte duur, want in de loop van woensdag weet koelere oceaanlucht ons land alweer te bereiken. Het blijft wel zeer droog.||https://www.volkskrant.nl/nieuws-achtergrond/het-weerbericht-voor-donderdag-14-juli-koeler-zomerweer~b3d62742/
2022-07-13||‘Juno’ een pro-lifefilm? Zó had de scenarist het niet bedoeld||Het gaf haar hele doorbraak als scenarist achteraf tóch een zwart randje. Diablo Cody had in 2007 een filmhit geschreven: Juno, een frisse, feministische komedie over een tienermeisje dat zwanger raakt en haar baby afstaat ter adoptie. Toen kreeg ze een bedankbrief van haar voormalige katholieke school – dat het zo fijn was dat ze een pro-lifefilm had gemaakt. ‘Maar ik fucking haat jullie’, dacht ze stomverbaasd, ‘en ik ben zo pro-choice als een mens maar zijn kan.’ Het heeft vooral te maken met één scène – als Juno bij de abortuskliniek komt, staat daar een muizig klasgenootje, met een protestbord. Niemand neemt dat serieus – Juno niet, haar beste vriendin niet, en de film niet – maar dan komt ze met het meest wonderlijke argument tegen abortus: een foetus heeft al nageltjes. Het is zo bizar dat het blijft hangen in Juno’s hoofd, en daardoor besluit ze haar zwangerschap toch door te zetten. De mogelijkheid van een abortus presenteert Cody als een vanzelfsprekendheid en: Juno maakt een keuze. Pro-choice dus. Maar zo werd dat niet door iedereen uitgelegd. En als Cody toen had geweten hoe de wereld er nú uit had gezien, met de strenge abortuswetten, had ze het hele script überhaupt nooit geschreven, erkende ze. Cody is niet de enige die – vaak door journalisten gedwongen – knarsetandend terug moet kijken op decennia-oude keuzes die ze heeft gemaakt. Tom Hanks bijvoorbeeld, gaf tijdens de promotietour rondom Elvis desgevraagd toe dat hij nooit meer een homoseksuele, hiv-geïnfecteerde man zou spelen, zoals hij deed in Philadelphia (1993). ‘En Forrest Gump (1994) dan?’ gromde het internet. Die man met een verstandelijke beperking? Nou, die scènes op dat bankje ook niet, nee, vertelde Hanks later. Eddie Redmayne noemde zijn rol als eerste transgendervrouw in The Danish Girl (2015) ‘een vergissing’. Dat had een transgender actrice moeten zijn. Ze maken met een bril van nu valide punten over hun blinde vlekken van toen, maar zo raakt wel een beetje ondergesneeuwd dat deze films vaak ook taboedoorbrekend waren. Juno was zo verfrissend omdat het een tienerzwangerschap niet presenteerde als het einde van de wereld, maar een op te lossen probleem. Philadelphia leerde mensen met compassie naar aidspatiënten kijken. The Danish Girl was een film over een transgender vrouw die nu eens níét alleen een niche-publiek bereikte. Onze bril is mede door dit soort films bepaald. Nee, je kunt ze nu niet meer zo maken. Maar het is ook goed dat het toen wél gebeurde.||https://www.volkskrant.nl/cultuur-media/juno-een-pro-lifefilm-zo-had-de-scenarist-het-niet-bedoeld~b1ee9e19/
2022-07-13||Hekken, naakt fouilleren, gevangeniskleding – zo vangen wij niet-criminele kinderen op in gesloten jeugdzorg||Afgelopen vrijdag maakte het kabinet bekend dat in 2030 een einde komt aan de gesloten jeugdzorg. Mooi, hoewel een ver vooruitgeschoven deadline – voor een hele generatie kinderen te laat. En ook bekruipt me de gedachte: voor wat het waard is. In 2018 verklaarden de Jeugdzorgplus-bestuurders ook al dat ze zouden stoppen met separeren. Hoogleraar jeugdstrafrecht Jolande uit Beijerse gaf deze week een belangwekkend interview over jeugdbescherming en jeugdstrafrecht aan Follow the Money. Ze pleit al decennia voor herziening van het systeem, dat volgens haar al lang niet meer functioneert zoals de wetgever het in 1905 bedoelde. Die wetgever meende 117 jaar geleden dat jeugdgevangenissen in beginsel bedoeld waren om criminele kinderen op te voeden, niet om ze te straffen. Anno 2022 plaatsen we niet alleen criminele, maar ook niet-criminele kinderen in instellingen met een straf gevangenisregime. Waarbij aangetekend moet worden dat kinderen die veroordeeld zijn voor een strafbaar feit een betere rechtspositie hebben dan kinderen die niet crimineel zijn. Kan het anders? Jazeker. Tijdens haar oratie liet Uit Beijerse de zwaarstbeveiligde jeugdgevangenis in Spanje zien. ‘Met een schooltje, sportvelden, een moestuin, een café, een koffiebarretje, uitbundig versierde muren en een zwembad dat uitnodigend lag te blikkeren in de zon, waar kinderen hun tijd sportend, kokend, schilderend en musicerend doorbrengen. De muurschilderingen maakten ze zelf, samen met kunstenaars.’ Dit is hoe criminele kinderen worden opgevangen in de geest van hoe ooit ook de Nederlandse wetgever het bedoelde. Alles wordt uit de kast gehaald om ze tot evenwichtige, geheelde burgers op te voeden. Want al hebben ze een misdaad gepleegd, het zijn nog kinderen. Zowel de officier van justitie als de kinderrechter die de kinderen veroordeelde komt regelmatig op bezoek. Dat is verplicht volgens de Spaanse wet. Het contrast met de manier waarop wij niet-criminele kinderen opvangen in de gesloten jeugdzorg kan niet groter zijn. Hekken, naakt fouilleren, gevangeniskleding. Detectiepoortjes, sluizen, camera’s, bewakers achter glas. Prikkeldraad. Gearresteerd worden door de politie, die je er aflevert in een politiebusje. Het is een kip-of-eikwestie. Wat verwacht je, van een misbruikt meisje dat slachtoffer is van een loverboy? Dat haar gevoel voor eigenwaarde wordt opgevijzeld als ze keer op keer hardhandig in de isoleercel wordt gesleurd? Is het gek dat ze zichzelf verbeeldt dat ze gered wil worden door haar vriendje, al buit hij haar seksueel uit? In 1995 luidden jeugdrechtadvocaten de noodklok na een herziening van het jeugdrecht die de kinderrechter op grotere afstand zette. Tot dan was deze verantwoordelijk voor de uitvoering van een ondertoezichtstelling. ‘De rechter bezocht kinderen in de instellingen, sprak geregeld met de gezinsvoogden, kinderen en ouders konden op spreekuur komen als er problemen waren. De kinderrechter hield heel direct toezicht. En als het toch misging, kon ze ingrijpen.’ In die tijd ging de kinderrechter ook over de plaatsing. ‘We hebben toen radicaal met het onafhankelijk toezicht gebroken zonder daar waarborgen tegenover te zetten’, aldus Uit Beijerse. Die veranderingen hebben het systeem verzwakt. Voor zowel gezinnen als jeugdbeschermers is de oude opzet beter. Intussen eist FNV dat het individueel tuchtrecht, waarin jeugdbeschermers verantwoordelijk worden gehouden als er iets misgaat, wordt afgeschaft. Daarmee worden ze afgerekend op de gevolgen van de immense werkdruk die zij niet hebben veroorzaakt, aldus de vakbond. ‘Ze zijn, ook door de overheid, jarenlang beschadigd, genegeerd, verweesd en verwaarloosd. Van jeugdbeschermers kan onder deze omstandigheden dan ook helemaal niet langer verwacht worden dat zij hun taken kwalitatief en professioneel kunnen uitvoeren.’ Op zichzelf is dit pleidooi begrijpelijk. We schuiven de verantwoordelijkheid voor een kapot systeem af op een kwetsbare groep hulpverleners, onderaan in de keten. Terwijl de hele keten ter verantwoording geroepen zou moeten kunnen worden. Maar dat individuele tuchtrecht is de enige strohalm voor ouders en kinderen die met dit slecht functionerende systeem te maken hebben. Niet voor niets pleit de Raad voor de Strafrechttoepassing en Jeugdbescherming – in navolging van talloze familierechtadvocaten, hoogleraren en mensenrechtenorganisaties – voor versterking van de rechtspositie van ouders en kinderen in een rommelig, onzorgvuldig systeem van jeugdbescherming. Het kan anders, suggesties te over. Het zou de bewindslieden sieren met een optimistische, open blik naar de kritiek te luisteren en er vervolgens daadkrachtig mee aan de slag te gaan. Harriet Duurvoort is publicist. Zij schrijft om de week een wisselcolumn met Danka Stuijver.||https://www.volkskrant.nl/columns-opinie/hekken-naakt-fouilleren-gevangeniskleding-zo-vangen-wij-niet-criminele-kinderen-op-in-gesloten-jeugdzorg~bd7f5bef/
2022-07-13||‘107 Mothers’ vertelt het schrijnende verhaal van moeders in een gevangenis  ★★★★☆||Midden in de nacht worden de kersverse moeders gewekt en naar een naburig gebouw gebracht. Daar zitten ze te wachten tot hun baby’s op een karretje naar binnen worden gereden en de eerste gezamenlijke borstvoeding kan beginnen. Zo gaat het, in de vrouwengevangenis van Odessa. De Slovaakse cineast Peter Kerekes baseerde het drie jaar omspannende 107 Mothers op de verhalen van de moeders die daar vastzitten, en die in de film zichzelf spelen. Herhaaldelijk komen ze aan het woord, in onopgesmukte, documentaire-achtige interviews. Erg knap, hoe Kerekes en co-scenarist Ivan Ostrochovský die gesprekken verweven met het gedramatiseerde relaas rond hoofdpersonage Lesya. Deze jonge vrouw, tot zeven jaar veroordeeld vanwege de moord op haar man, wordt als enige moeder door een professioneel actrice vertolkt: een introverte, ernstige rol van Maryna Klimova, die de getuigenissen van de echte gedetineerden des te sterker laat uitkomen. En andersom. Lesya zorgt zo goed en zo kwaad als het gaat voor zoontje Kolya. De sympathieke suppoost Iryna (Iryna Kiryazeva) waarschuwt dat ze tijdig een ander onderkomen voor hem moet regelen, anders gaat Kolya op zijn 3de verjaardag naar het weeshuis. Net als alle andere gevangeniskinderen die nergens terecht kunnen. Schrijnende momenten levert dat op in 107 Mothers (Cenzorka). Zo betrekkelijk zachtaardig als het er in de gevangenis aan toegaat, zo onmenselijk is het terugkerende verjaardagsritueel: een moeder die eerst een taart met drie kaarsjes bakt, waarna ze in het weeshuis enkele laatste ogenblikken met haar kindje deelt. Juist de beheerste stijl, met zijn schilderachtige, pastelkleurige tableaus, zorgt dat deze scènes keihard aankomen. Hier en daar vindt 107 Mothers momenten van lichtheid, zoals wanneer Kolya Iryna helpt bij het sorteren van de gevangenispost. Glimpen van de buitenwereld biedt Kerekes als de camera weer eens voor de gevangenispoort draalt, of als Iryna de hort op gaat. Ze woont zelf in een schamel flatje op het gevangenisterrein, en brengt de avond vaak door met het lezen van de brieven die de gedetineerden ontvangen. Soms gaat ze op stap, alleen of met haar moeder, die niet begrijpt waarom Iryna haar leven verkwanselt. Langzaam weekt Iryna zich los van de achtergrond van de film, zo subtiel dat je bijna niet merkt hoe belangrijk ze als personage wordt. En wat voelt of denkt ze wanneer ze naar Lesya en Kolya kijkt? Verraderlijk maar onontkoombaar is het, hoe 107 Mothers je ondanks alles, heel voorzichtig, laat hopen op een happy end – of iets wat erop lijkt.||https://www.volkskrant.nl/cultuur-media/107-mothers-vertelt-het-schrijnende-verhaal-van-moeders-in-een-gevangenis~b99524b0/
2022-07-13||‘Fire of Love’ volgt een stoutmoedig echtpaar met een passie voor vulkanen ★★★★☆||Als twee mensen konden zeggen dat ze hadden gedanst op de rand van een vulkaan, dan waren het Katia en Maurice Krafft wel. De documentaire Fire of Love toont hoe de Franse vulkanologen elkaar vonden in hun liefde voor vulkanen, hoe die passie hen voortdurend naar uitbarstingen en lavastromen dreef, en hoe ze als stoutmoedig vulkanologenechtpaar heuse mediahelden werden. ‘Het is niet gevaarlijker dan in België de straat over te steken’, zegt Maurice in een van de televisie-interviews die in Fire of Love voorbij komen. Wat een zegen, kun je dan denken, dat de Kraffts niet in het Belgische verkeer omkwamen, maar toen ze op 3 juni 1991 de uitbarsting van de Japanse Unzenvulkaan bijwoonden. Dat dit (al aan het begin van de film verklapte) gegeven als een happy end voelt, geeft aan hoezeer de Amerikaanse regisseur Sara Dosa erin slaagt om je als toeschouwer voor dit bijzondere koppel te laten vallen. Fire of Love, voortgestuwd door de sterke montage en de muziek van Air-lid Nicolas Godin, bestaat voornamelijk uit bizar spectaculaire filmbeelden die door de Kraffts werden gedraaid, soms afgewisseld met sprankelende animaties. Naast de Kraffts krijgen ook de vulkanen hun eigen vermelding tijdens de openingstitels: ze zijn inderdaad minstens zo belangrijk als het innemende stel dat je langs of zelfs ín hun kraters ziet wandelen. Katia die rustig rondloopt terwijl vlak achter haar een wand van lava omhoogschiet als een vuurrode, opwaartse waterval: je moet het zien om het te geloven. ‘Katia is als een vogel, Maurice als een zeeolifant’, zegt Miranda July’s (soms iets te) poëtische voice-over, om hun verschillende persoonlijkheden aan te stippen. Regisseur Dosa maakt ook mooi duidelijk dat de Kraffts precies wisten hoe ze zichzelf moesten spelen, zowel in hun televisieoptredens als in hun eigen films. Om hun reizen te bekostigen maakten ze schitterende documentaires en fotoboeken, die de mysteriën van de vulkanen ontrafelden voor een groot publiek (zoals het verschil tussen ‘rode’ en ‘grijze’ vulkanen) en wezen ze op de maatschappelijke gevaren van een achteloze omgang met de vuurspuwende bergreuzen. Het indrukwekkendst aan Fire of Love is de enorme kalmte waarmee de Kraffts werkten: ze waren niet alleen totaal vertrouwd met elkaar, maar ook met de vulkanen én met de aanzienlijke kans dat ze hun passie niet zouden overleven. Hun ontspannen waaghalzerij leverde zo niet de allermooiste, dan op zijn minst de allerintiemste vulkaanbeelden ooit op. Fraai, hoe dat natuurvuurwerk in Fire of Love versmelt met de onblusbare romance van twee stervelingen.||https://www.volkskrant.nl/cultuur-media/fire-of-love-volgt-een-stoutmoedig-echtpaar-met-een-passie-voor-vulkanen~b703fda7/
2022-07-13||OM eist 6 jaar celstraf tegen Samir A. voor het overmaken van geld naar vrouwen in IS-gebied||Samir A., een voormalig lid van de Hofstadgroep en eerder veroordeeld voor terroristische activiteiten, zou volgens het OM via een tussenpersoon geld hebben gestuurd aan ongeveer 25 vrouwen in IS-gebied. Daarnaast hielp hij een aantal van hen ontsnappen uit kampen in Syrië. Een groot deel van de vrouwen staat op de nationale sanctielijst terrorisme. In totaal zou A. 107 duizend dollar hebben ingezameld, dat via het zogenoemde hawala-bankieren, een eeuwenoud, op vertrouwen gebaseerd informeel geldsysteem, in het Midden-Oosten terecht moest komen. Het grootste deel van het geld zou volgens het OM naar Nederlandse vrouwen zijn gegaan, van wie een aantal inmiddels weer terug is in Nederland. Anderen zijn tot op de dag van vandaag waarschijnlijk nog in de laatste overgebleven IS-gebieden in Syrië. Volgens het OM waren de vrouwen die A. steunde nog steeds actief betrokken bij IS, dat zou onder meer blijken uit berichten die zij op sociale media hebben gezet. Door geld voor hen in te zamelen, financierde de verdachte terrorisme. ‘A. kon dat niet alleen weten, het lijkt er zelfs op dat het zijn bedoeling was’, aldus de officier van justitie. De 36-jarige A. houdt vol dat hij het geld inzamelde om humanitaire redenen en er enkel vrouwen en kinderen in IS-gebied mee wilde helpen. In 2019 kwam via de media naar buiten dat A. samen met een vriend geld aan het inzamelen was. De twee kozen de vlucht naar voren en gaven meerdere interviews, waaronder in de Volkskrant, over hun motivatie. De interviews zouden volgens de advocaat van A. mogelijk aanleiding zijn geweest voor het strafrechtelijk onderzoek. Daarop werd Samir A. in 2020 opgepakt wegens financiering van terrorisme. Het OM verdenkt A. daarnaast van deelname aan de terroristische organisatie IS. Eind vorig jaar bleek ook dat het OM denkt dat A. via een Belgische IS-strijder aan explosieven voor een aanslag probeerde te komen. Dat onderzoek loopt nog. Het is niet de eerste keer dat Samir A. terecht staat voor terroristische activiteiten. Zo werd hij eerder veroordeeld tot een celstraf van negen jaar voor het beramen van aanslagen. Hij was een van de kopstukken van de Hofstadgroep, een netwerk van radicaal islamitische jongeren van wie een aantal werd verdacht van terrorisme. Onder meer Mohammed B., moordenaar van Theo van Gogh, wordt tot dezelfde kringen gerekend.||https://www.volkskrant.nl/nieuws-achtergrond/om-eist-6-jaar-celstraf-tegen-samir-a-voor-het-overmaken-van-geld-naar-vrouwen-in-is-gebied~ba665beb/
2022-07-13||‘Las consecuencias’ gaat aan zijn eigen zwaarwichtigheid ten onder ★★☆☆☆||Duistere familiegeheimen, daarom draait het in het psychologische drama Las consecuencias. De Spaans-Venezolaanse regisseur en scenarioschrijver Claudia Pinto strooit er gul mee, zozeer dat de sombere film langzaam maar zeker een verstikkende sfeer krijgt. Daar is niets mis mee, maar met ieder toegevoegd trauma wordt het scenario minder geloofwaardig. Terwijl veertiger Fabiola (Juana Acosta) nog in rouw is om haar overleden man, dienen zich twijfels aan rondom de innige relatie tussen haar vader en haar tienerdochter. Ook Fabiola’s opa en een tante hebben iets te verbergen. De landschappen, waaronder een Spaans vulkanisch eiland, zijn prachtig, maar de film gaat aan zijn eigen zwaarwichtigheid ten onder. Het stemmige camerawerk in blauw- en grijstinten, de gepijnigd kijkende acteurs: ze krijgen ongewild steeds minder betekenis in deze monotone Spaans-Nederlands-Belgische coproductie.||https://www.volkskrant.nl/cultuur-media/las-consecuencias-gaat-aan-zijn-eigen-zwaarwichtigheid-ten-onder~b60d47c6/
2022-07-13||‘The Gray Man’ is vooral een illustratie van ideeënarmoe en scenario-onkunde ||Zo af en toe is The Gray Man best vermakelijk, als er een flardje ironie doorschemert in het gezicht van steracteur en beroepsstoïcijn Ryan Gosling. Die wordt als gedetineerde uit het gevang geplukt door de CIA, om verder te leven als supergeheim agent Sierra Six. Hij krijgt plots de ene na de andere huurmoordenaar op zich afgestuurd als een nieuwe CIA-directeur het Sierraprogramma opheft. Alles opgeteld is het over de top actiespektakel van het Avengers-regieduo Anthony en Joe Russo toch vooral een illustratie van ideeënarmoe en scenario-onkunde (ja, doe maar weer een tijdsprong). Je kunt James Bond, Jason Bourne en Mission Impossible in een mixer gooien, 200 miljoen dollar spenderen aan de casting en aan ontploffingen, maar The Gray Man blijft een vlakke kopie. Eerst in de bioscoop, dan een week later ook te zien bij Netflix.||https://www.volkskrant.nl/cultuur-media/the-gray-man-is-vooral-een-illustratie-van-ideeenarmoe-en-scenario-onkunde~b20f6e92/
2022-07-13||Voor de ‘vriendelijke’ Franse veldwesp is ook Nederland nu warm genoeg||Het is geen verrassing meer, maar het is mooi dat ze er weer zijn, de Franse veldwespen op mijn balkon. Sinds juni zie ik ze af en toe op en tussen de bladeren van verschillende planten, op zoek naar bladluizen en andere insecten. Een wespensoort die je direct herkent als ‘anders’. Slank, met lange poten en oranje voelsprieten, ergens tussen slungelig en elegant in. Een zuidelijke soort die zijn verspreidingsgebied uitbreidt richting het noorden, met de klimaatopwarming mee, en die sinds een paar jaar ook de Randstad heeft bereikt. De Franse veldwesp is een beetje schuw en valt geen mensen lastig voor zoetigheid. Het is een wesp die bij mij, op mijn balkon, antropomorfische reflexen oproept. Ik denk aan vriendelijk, dromerig, loom, melancholiek. Het beestje maakt ook veel kleinere, minder intimiderende nesten dan bijvoorbeeld de gewone wesp (de limonadewesp). Met nauwelijks meer dan tien wespen erin. De nesten hebben geen omhulsel, maar zijn open, je ziet de larfjes, het broed, de wespen. ‘Ze kijken je aan vanuit het nest’, zegt Sjoert Fleurke van de Wespenstichting, die de Franse wesp ook als ‘heel vriendelijk’ kenschetst. Fleurke heeft er zijn missie van gemaakt om vooroordelen over wespen te bestrijden en om te wijzen op hun rol in het ecosysteem. In de Franse veldwesp heeft hij een ideaal rolmodel gevonden. Hij verhaalt van een Duitse ‘wespengoeroe’, een voormalige wespenverdelger die het licht zag toen hij voor de zoveelste keer in de ogen keek van de Franse veldwespen in een nest dat hij geacht werd te vernietigen. Hij veranderde van verdelger in beschermer. Franse veldwespen zijn in de zuidelijke landen gewend aan 40 graden, in Nederland zoeken ze de allerwarmste plekjes op. Op het zuiden, onder dakpannen, in kleine holten. Hun nesten zijn weliswaar bescheiden, maar ze maken er wel meerdere in de buurt. Je kunt ze in principe altijd laten zitten, zegt Fleurke. Op een enkele uitzondering na, als ze bijvoorbeeld op een onhandige plek zitten, zoals in een brievenbus. Verplaatsen is dan een optie, dat geldt wat Fleurke betreft in principe ook voor nesten van limonadewespen, als ze al in de weg zitten. ‘Maar helaas is gifgebruik vaak de praktijk.’ Zijn eigen tuin staat en hangt intussen vol met verplaatste nesten van de gewone wesp. Ieder jaar voorspellen bestrijdingsbedrijven een goed wespenjaar met veel overlast, dit jaar is het voor de afwisseling écht een goed wespenjaar. Fleurke: ‘Vanwege de zachte winter en het niet al te extreme weer in het voorjaar. In augustus, als de gewone wespen een suikertekort krijgen, zullen we dat wel merken.’ Dat is niet van toepassing op de Franse veldwesp, die de zoetigheid dus niet bij mensen zoekt; met zijn kleine nesten heeft hij voldoende aan de nectar of honingdauw uit de natuur. Dat die nesten open zijn, heeft voordelen voor onderzoekers. Zo kon worden vastgesteld dat prooien, rupsen bijvoorbeeld, worden gedeeld, en dat de wespen elkaars gezicht herkennen. Bijzonder is dat er naast de koningin en de werksters ook ondergeschikte koninginnen zijn. ‘Dat is heel handig,’ zegt Fleurke. ‘Ze helpen elkaar, overwinteren ook vaak samen, en beginnen een nest met een groepje. En als de koningin onverhoopt doodgaat, kan de volgende koningin het overnemen. Bij andere wespensoorten is een nest mislukt als de koningin sterft.’ Sociaal en slim, dat zijn ze dus ook nog. Mijn antropomorfische brein weet er wel raad mee. Soms, als ik ze zo ogenschijnlijk onhandig zie vliegen, met die lange, slungelige achterpoten, denk ik: hippiewesp. Maar vaker denk ik dat de Franse veldwesp de linkse intellectueel is onder de wespen.||https://www.volkskrant.nl/cultuur-media/voor-de-vriendelijke-franse-veldwesp-is-ook-nederland-nu-warm-genoeg~bad0701a/
2022-07-13||Het Transferteam is per direct op zoek naar iemand die wat dan ook wil doen||Deze week heeft het Transferteam goede zaken gedaan. Paulien, onze gewaardeerde kantinemedewerker, is voor een recordbedrag van 3 ton verkocht aan een strandtenthouder in IJmuiden, die vanwege het personeelstekort wanhopig op zoek was naar een nieuwe souschef. Ronald, van de afdeling strategie en beeldvorming, is voor een bedrag van 250.000 euro verkocht aan een pizzeria in Zwolle die anders genoodzaakt was om in het weekeinde te sluiten. Ronald gaat vooralsnog aan de slag als koerier maar hoopt op te klimmen tot bordenwasser. Laura, van de afdeling interimacquisities, kon transfervrij vertrekken naar Uden, waar ze per direct aan de slag kan als vakkenvuller in een supermarkt die anders twee dagen per week dicht had gemoeten. Anouar, onze laatst over gebleven P&O-medewerker, die de afgelopen maanden veel transfers mogelijk maakte, heeft zichzelf ten slotte verhuurd aan taxibedrijf Uber, waar hij Neelie Kroes zal opvolgen als voorzitter van de beleidsadviesraad. Financieel staat het transferteam er door alle transfers bijzonder goed voor. Nog nooit hadden we zoveel geld in kas. Helaas is er door de vele transfers niemand meer werkzaam voor het Transferteam. Zelfs onze bewakers Rob en Sofia zijn met een mooie transfer vertrokken naar een ambachtelijke bakkerij in Middelburg, waar ze met spoed twee winkelmedewerkers zochten. Het Transferteam is daarom per direct op zoek naar: IEMAND DIE WAT DAN OOK VOOR ONS WIL DOEN Heb jij nog geen baan, maar zou je die wel willen, dan ben jij de perfecte persoon om bij het Transferteam per direct alle functies die er zijn op je te nemen. Gezien de krapte op de arbeidsmarkt hoef je geen opleiding te hebben! Aangezien er niemand meer werkzaam is bij ons om eventuele sollicitatiebrieven te lezen, hoef je er ook geen te sturen. Mocht jij interesse hebben in wat voor functie dan ook binnen onze organisatie, dan kun je de sleutel van ons kantorencomplex gewoon ophalen bij het koffietentje aan de overkant. (Helaas is dat tentje vanwege personeelstekort regelmatig gesloten. Het is niet ondenkbaar dat je voor een gesloten deur komt te staan.)||https://www.volkskrant.nl/cultuur-media/het-transferteam-is-per-direct-op-zoek-naar-iemand-die-wat-dan-ook-wil-doen~bd82d314/
2022-07-13||De Volkskrant-huisdichter over Neelie Kroes||Zij hoeft nietTe praten Om het verhaalTe vertellen Van alle kerenIn kwaad daglicht In het geniepIs haar huis En als een Onverwoestbaar insect Graaft ze verderGeraakt maar ongeraakt||https://www.volkskrant.nl/mensen/de-volkskrant-huisdichter-over-neelie-kroes~bcee9340/
2022-07-13||Een sprankelende verzameling groepstentoonstellingen op de Limburg Biënnale||‘Om dit kunstwerkje heb ik moeten vechten, het was heel gewild’, zegt schrijver Niña Weijers. Het werkje in kwestie, een wonderlijke ets van een paard op de rug van een mens, hangt in de kamer die zij mocht inrichten bij cultuurhuis Marres in Maastricht. In het midden een klaterende fontein, aan de muren (naast de ets) ook een foto van twee naakte vrouwen en een video over een computerles voor senioren. De werken lijken weinig gemeen te hebben. Toch vertellen ze volgens Weijers samen een verhaal. ‘Ze gaan over jeugd en onschuld, of het verlies daarvan.’ Net als de zin, uit haar nieuwste essaybundel, die ze zelf op de muren schreef: ‘Hoe je het ook wendt of keert, volwassenheid is toch een soort grap.’ Weijers is een van de twaalf curatoren van de Limburg Biënnale, deze zomer voor de tweede keer in cultuurhuis Marres. Na een open oproep stuurden ruim 600 kunstenaars uit Limburg en omgeving werk in. Tijdens een intensief weekend kozen de curatoren – naast Weijers vooral beeldend kunstenaars – uit 1.600 werken hun favorieten en richtten daar ieder een kamer mee in. Dat er om sommige kunstwerken werd gestreden, lees je terug in het tentoonstellingsboekje: Susanne Khalil Yusef schrijft dat ze een felbegeerd schilderij met reuzenschorpioenen met een kop-of-muntspel won. Schilder Gijs Frieling kondigde aan dat hij wellicht een schilderij zou kopiëren, nadat een collega-curator het voor zijn neus had weggekaapt. ‘Onvoorstelbaar warm en enthousiast’, noemt Marres-directeur Valentijn Byvanck de gretigheid waarmee de curatoren zich op de ingezonden kunstwerken stortten. ‘Ik ben al jaren verliefd op de Summer Exhibition van de Royal Academy in Londen. Daar hangt kunst van professionals en amateurs door elkaar en dat geeft een geweldige energie.’ Toen twee jaar geleden door corona een tentoonstelling met Indiase kunstenaars uitviel, riep hij naar dat Londense voorbeeld de Limburg Biënnale in het leven. En dus puilt het oude herenhuis waarin Marres is gevestigd weer uit van de kunstwerken: groot en klein, abstract en figuratief, gemaakt door beginners en gevestigde namen. Je komt vooral figuratieve schilderijen tegen. Het geheel oogt anders dan bij veel andere tentoonstellingen van Marres. De experimentele programmering draait meestal om een totaalinstallatie die het hele huis in beslag neemt, vaak met crossovers tussen beeldende kunst en andere disciplines. Toch past juist deze tentoonstelling volgens directeur Byvanck bij Marres: ‘Wij proberen de schotten in de kunstwereld onderuit te halen.’ Door grenzen tussen disciplines te laten vervagen, bijvoorbeeld. En door, zoals bij de Limburg Biënnale, ‘hoge’ kunst en amateurkunst samen te brengen. ‘In de politiek worden die twee vaak tegen elkaar uitgespeeld’, zegt Byvanck. ‘Populistische politici pleiten voor amateurkunst en noemen de rest elitair, de kunstwereld springt dan juist op de bres om het belang van hogere kunst te verdedigen.’ In het beste geval liggen de twee helemaal niet zo ver uiteen. ‘Dat laat deze Biënnale zien.’ In plaats van een coherente tentoonstelling is de Limburg Biënnale eerder een sprankelende verzameling groepstentoonstellingen, of een reeks Wunderkammers. De smaak en interesses van de verschillende curator-kunstenaars zie je duidelijk terug. Bij Mickey Yang stap je een sciencefictionfilm binnen. De vloer is blauw, het licht gedimd en de sculpturen zouden niet misstaan op de set van Alien. Vervreemdend, net als Yangs eigen installaties vaak zijn. Susanne Khalil Yusef koos een schilderij van een hoofd dat, zonder lichaam, los op de grond ligt. Ervoor plaatste ze een van haar eigen Yusef Boys, een bronzen jongenskop die precies zo op één wang ligt. Anders dan in 2020 komen de curator-kunstenaars niet allemaal uit Limburg. De Limburg Biënnale is dan ook niet uitsluitend bedoeld voor Limburgse kunst, zegt Byvanck. Wel wil de directeur een impuls geven aan kunst uit de regio. ‘Maar we sluiten niemand bij voorbaat uit.’ De kunstenaar-curatoren kregen volledige vrijheid, toch hebben ze hun kamers redelijk netjes gehouden. De wildste kamer is die van muralist Gijs Frieling. Hij hing schilderijen in groepjes tegen elkaar aan en schilderde daar zelf uitbundige bloemen en plantenpatronen omheen. Misschien zijn die sierlijsten bedoeld om de door hem gekozen schilderijen, waaronder portretten van Amy Winehouse en David Bowie, nog beter tot hun recht te laten komen. Je kunt ook zeggen dat het totaalkunstwerk van Frieling de schilderijen opslokt. Zoals hij al aankondigde, schilderde Frieling ook een kunstwerk na. Het origineel, een schilderij met silhouetten tegen een onheilspellende paarse lucht, hangt in de kamer van collega Norbert Grunschel. Frieling wilde Italiaanse begrafenis van Ies Schute zo graag hebben dat hij een kopie maakte voor zijn eigen kamer. Brutaal? Zeker. Maar ook een blijk van grenzeloze bewondering. Als zoiets ergens mag, dan hier, op de frisse, speelse Limburg Biënnale.||https://www.volkskrant.nl/cultuur-media/een-sprankelende-verzameling-groepstentoonstellingen-op-de-limburg-biennale~b47100ed/
2022-07-13||‘Ik wil niet op verkansie’, sprak het kind met trillende lip||In het Bellamyplantsoentje zat ik te kijken naar de spelende kinderen in de fontein en te luisteren naar twee moeders van achter in de dertig. Ze dronken koffie met croissants van de bakker om de hoek. De ene, een in wit linnen geknoopte struise blondine met een daadkrachtige kaaklijn, klaagde over een ‘overdracht’ die nog moest plaatsvinden vóór de vakantie. De ander knikte begrijpend. Zij had een guitig pierrot-gezichtje met de ogen van Audrey Hepburn en een zwangere buik onder een geruite houthakkersbloes. ‘Nou ja, dus dát’, besloot de blondine gemelijk. ‘En jij?’ De pierrot legde haar handen op haar ronde buik. ‘Ik zie best op tegen de vakantie’, zuchtte ze. ‘ We gaan zaterdag al. Vins wil het in één keer rijden, en het is helemaal bij Perpignan. Een roteind... ha snuit, wil je een croissantje?’ Dat laatste tegen een meisje van een jaar of 7 dat kwam aanlopen. Landerig knabbelde het kind aan de croissant. ‘En ik moet nog zoveel doen’, vervolgde haar moeder. ‘Al die wassen nog draaien en zooi bij elkaar zoeken... ik wou nog een hangmat kopen... Vins heeft nota bene Dennis en Tamara te eten gevraagd vanavond. Nou, ik doe maar gewoon sushi dan, met dit weer...’ ‘Tuurlijk, je zou wel gek zijn’, beaamde de blondine. ‘Ja toch?’, hernam de pierrot. ‘Niet zo kruimelen, snuit... nou, ga maar lekker spelen met Max, in de fontein... o, en ik moet de hond nog naar mijn moeder brengen, in Uithoorn. Dat gaat me een halve dag kosten, want ze wil best iets voor me doen, maar alleen als ze een paar uur aan mijn kop mag zeiken. Maar goed, voor die hond is het heerlijk daar... wat is er, snuit?’ ‘Gaat Basja niet mee op verkansie?’, piepte het kind gealarmeerd. De pierrot rolde met haar ogen naar de blondine. ‘Nee, snuit, Basja gaat naar oma Kiki’, zei ze. ‘Het is helemaal niet leuk voor Basja, zo lang in de auto. En honden mogen niet op het strand, in Frankrijk. In Uithoorn kan hij lekker buiten rennen. Kom, ga nou spe...’ ‘Ik wil ook niet op verkansie’, sprak het kind met trillende lip. ‘Ik wil mee naar oma Kiki, met Basja, want verkansie duurt altijd zo lang en dat vind ik helemaal niet leuk...’ Er druppelde een traan over haar wang. De pierrot rolde nogmaals met haar ogen en gromde tegen de blondine: ‘Ik snap gewoon echt niet meer waar ik het elke keer weer voor doe, die kutvakantie. Snap jij het?’ De blondine schudde langzaam haar hoofd. Het kind snikte.||https://www.volkskrant.nl/mensen/ik-wil-niet-op-verkansie-sprak-het-kind-met-trillende-lip~b1db6628/
2022-07-13||Politie geeft omgeving provinciehuis Friesland vrij na bommelding, Statenvergadering hervat||Volgens een verslaggever van de Leeuwarder Courant vertelde commissaris van de koning Arno Brok Statenleden dat de politie informatie had over een persoon die met een explosief op weg zou zijn naar het provinciehuis. PvdA-Statenlid Jaap Stalenburg bevestigt dat. De identiteit van die persoon zou bekend zijn bij de politie. Volgens een woordvoerder van de provincie waren er ten tijde van de melding zo’n 140 tot 150 mensen binnen. Zij moesten binnenblijven en niemand kon het gebouw in komen. De aanwezigen zouden zijn opgeroepen om weg te blijven bij ramen en de voordeur. In het provinciehuis was een Statenvergadering bezig, die korte tijd werd stilgelegd. Volgens de provinciewoordvoerder wordt de vergaderruimte ‘als veilig beschouwd’, en mochten Statenleden die niet verlaten. Er waren minder provinciemedewerkers aanwezig in het gebouw dan normaal, omdat veel van hen niet tussen de demonstranten door naar hun werk wilden. Toen de melding binnenkwam stonden er namelijk enkele tientallen demonstranten buiten het provinciehuis te protesteren tegen de stikstofmaatregelen van het kabinet. Die zijn op verzoek van de politie vertrokken. De politie heeft naar eigen zeggen ‘alle panden rondom de Tweebaksmarkt’, waar het provinciehuis staat, ontruimd. Iets na 2 uur ’s middags gaf de politie omgeving weer vrij. ‘Na wat angstige uren mogen we de zaal weer uit’, vertelt Stalenburg. De bommelding is volgens hem geen op zichzelf staand incident: ‘Al wekenlang worden Statenleden geïntimideerd door demonstranten voor de deur. Maandag zouden we naar Ameland gaan voor een goed onderling gesprek met alle Statenleden. Die trip is afgelast vanwege de dreiging dat demonstranten de haven van Harlingen zouden blokkeren. Hier heerst al wekenlang de terreur van de straat.’ De stilgelegde Statenvergadering is inmiddels hervat. Statenlid Sijbe Knol van de Fryske Nasjonale Partij publiceerde afgelopen zondag al een open brief aan Mark Rutte, Sigrid Kaag, Wopke Hoekstra en Gert-Jan Segers, waarin hij de leiders van de Haagse coalitiepartijen opriep om meer leiderschap te tonen in het stikstofdebat en zich duidelijker uit te spreken tegen de ontsporende boerenprotesten. ‘Ik maak mij meer dan grote zorgen’, schreef hij. ‘De bedreigingen en intimidaties vliegen mij en mijn collega’s inmiddels om de oren. Ultrarechtse media lopen door Nederland en ook door de straten van Leeuwarden. Er zijn veiligheidsmaatregelen getroffen en woensdag wordt een spannende dag in en rondom ons Provinciehuis.’||https://www.volkskrant.nl/nieuws-achtergrond/politie-geeft-omgeving-provinciehuis-friesland-vrij-na-bommelding-statenvergadering-hervat~b6e68dac/
2022-07-13||Het concept supermarkt is volstrekt achterhaald||Geert Tomassen roept op om meer dingen zelf te doen om het huidige personeelstekort te beperken . Mee eens, behalve dan voor die wekelijkse boodschappen. Supermarkten zijn geen efficiënte pakhuizen waar burgers hun mondvoorraad wekelijks halen. Het zijn kermistenten gevuld met audiovisuele horror die consumenten moeten verleiden tot overconsumptie en aankoop van troep. Besluiteloze burgers en krijsende kinderen verstoppen de gangpaden, de inrichting is zo dat de bezoeker aan zoveel mogelijk prikkels wordt blootgesteld eer die kan afrekenen. Verpakkingen worden ‘vernieuwd’ zodat mensen in de war raken en de verkeerde producten kopen, zodat ze naar de winkel terug moeten om meer troep te kopen. Er zijn mensen die het als bullshitbaan hebben om dit soort concepten te ontwikkelen en in stand te houden. Zonder supermarkt hebben we geen vlapakkenontwerpers, vakkenvullers, caissières en servicebaliemedewerkers nodig. Alle mensen die met de auto boodschappen doen wegens afstand, hoeveelheid of gemak vervuilen het milieu en hebben parkeerruimte nodig. Een supermarktbezoek is inefficiënt tijdsgebruik en uitputtend voor de geest. Daarom: redt de wereld: laat uw boodschappen bezorgen! En nee: ik hoef niet naar de Efteling.Hedwich Scholtens, Enschede Excuses slavernij na 158 jaar. Excuses Nederlands Indië na 71 jaar. Excuses Srebrenica na 27 jaar. Je zou zeggen: het gaat de goede kant op. Maar volgende keer graag na een jaar gedegen onderzoek, zodat betrokkenen er daadwerkelijk iets aan hebben.Paul Schipper, Bosnië-veteraan Diemen Alle lof voor de column van Sander Schimmelpenninck over het pro-boerensentiment. Wanneer neemt er nu eens iemand echt stelling, bij de NPO, in de Kamer, of in de samenleving, tegen de opkomende golf van fascistoïde griezels die nauwelijks weerwoord krijgen? Ik bekeek deze week de documentaire Vastgelegd van Batya Wolff. Wij kunnen ons geen nonchalance meer veroorloven.Liesbeth Pool, Den Haag Door de nieuwe wet Meer ruimte voor nieuwe scholen is het eenvoudiger geworden een nieuwe school te stichten, wanneer voldoende ouders voor die school kiezen. Stichting Islamitisch Onderwijs en Forum voor Democratie staan nu in de rij om in aanmerking te komen voor bekostiging van eigen scholen. Er zijn enkele aanloopproblemen, maar volgens de nieuwe wet hebben ze recht op bekostiging. Deze scholen bevorderen segregatie en gaan ten koste van het openbaar onderwijs. Een rampzalige ontwikkeling, zeker wanneer het middelbare scholen betreft. Leerlingen vanaf 12 jaar behoren op school niet in een religieus en ideologisch keurslijf te worden geperst, maar hebben volgens het Kinderrechtenverdrag vrijheid van gedachte, geweten en godsdienst. Wie komt op voor hun belangen?Annelies de Vries, Wageningen Jacob van Kokswijk klaagt over de deplorabele staat van de toiletten in treinen in Nederland. In Scandinavië is het volgens hem beter geregeld omdat treinpersoneel alles controleert, kaartjes, toiletten etc. en zaken aanvult en zelfs koffie verzorgt. Blijkbaar hebben ze daar treinen waarin dat kan. Zelf werk ik al meer dan dertig jaar als conducteur en machinist. Wat mij altijd heeft verbaasd is dat elke ochtend, treinen schoon en opgeruimd de dienst in gaan en dat daar na de ochtendspits niets meer van is terug te vinden. Waarom maken mensen die volgens mij in een schoon huis wonen zo’n beestenboel van de trein? Waarom ruimen ze niet zelf hun rommel op en maken na gebruik het toilet even schoon? Reizigers zijn blijkbaar niet in staat om te bedenken dat zíj degenen zijn die deze bende veroorzaken, laat staan daar wat aan te doen.Ad Seelt, Lexmond Ik sla een bescheiden alarm. Je ziet ze overal – op balkons, op terrassen, op de camping: spotgoedkope, hippe plastic vloerkleden. Bij doe-het-zelfzaken struikel je over het aanbod. Ook ik ging voor de bijl en maakte mijn balkon er gezelliger mee. Na enkele maanden van zon, regen en balkongeluk zag ik dat mijn plastic kleed aan het vergaan was. Stukjes plastic lieten los, het kleed was uit elkaar aan het vallen. Ik had ook niet verwacht dat ik voor een paar euro een duurzame vloerbedekking had. Pas tóen kwam het besef dat al dat plastic bij elke regenbui in het riool en oppervlakte water wegspoelt. Heb je al zo’n kleed? Doe het bij het plasticafval voordat ook jouw kleed als microplastic in het milieu belandt. Er zijn prachtige natuurlijke alternatieven.Mirjam Sweijd, Deventer||https://www.volkskrant.nl/columns-opinie/het-concept-supermarkt-is-volstrekt-achterhaald~b13f63b7/
2022-07-13||Belastingdienst definitief niet strafrechtelijk vervolgd om rol in toeslagenaffaire||Met dit besluit van het gerechtshof lijkt een einde gekomen aan de pogingen om de Belastingdienst strafrechtelijk te vervolgen voor zijn rol in de kinderopvangtoeslagenaffaire. In dat schandaal werden duizenden ontvangers van een kinderopvangtoeslag ten onrechte aangemerkt als fraudeur, met als gevolg dat zij in financiële problemen kwamen. De toenmalige staatssecretarissen van Financiën Alexandra van Huffelen en Hans Vijlbrief deden naar aanleiding van de toeslagenaffaire in mei 2020 aangifte van onder andere knevelarij en beroepsmatige discriminatie door de Belastingdienst. Het Openbaar Ministerie concludeerde in januari 2021 na ‘een zorgvuldige beoordeling van de feiten en omstandigheden’ dat er geen aanleiding is om tot vervolging over te gaan. Ambtenaren konden er volgens het OM van uitgaan dat zij volgens de regels handelden, ook omdat de Raad van State die meermaals had goedgekeurd. Bovendien was de openbaar aanklager van mening dat de Belastingdienst, net als andere overheidsinstanties, strafrechtelijke immuniteit geniet. Ongeveer 150 gedupeerden spanden daarop een procedure aan bij het gerechtshof om alsnog vervolging af te dwingen. Maar dat hof komt tot grotendeels dezelfde conclusies als het OM eerder. Volgens het hof is er een ‘redelijke verdenking’ dat de fiscus zich schuldig heeft gemaakt aan beroepsmatige discriminatie, maar kan die daar niet voor vervolgd worden vanwege de strafrechtelijke immuniteit. Bovendien zijn strafbare feiten gepleegd vóór 2016 verjaard. Bij andere strafbare feiten zijn er volgens het gerechtshof ‘onvoldoende aanknopingspunten’ om tot vervolging over te gaan. In Nederland kunnen overheidsinstanties en ambtenaren die overheidsbeleid uitvoeren niet strafrechtelijk worden vervolgd. De Tweede Kamer nam in 2013 al eens een initiatiefwet aan om die immuniteit in te perken, maar dat voorstel sneuvelde in de Eerste Kamer. Nog steeds is een ruime meerderheid van de Tweede Kamer voor inperking van de strafrechtelijke immuniteit van de staat, maar er zijn geen nieuwe pogingen ondernomen om dat wettelijk te regelen. Er loopt nog een aangifte namens tientallen gedupeerden tegen individuele medewerkers van de Belastingdienst wegens racisme. Advocaat Anis Boumanjal meldt namens de gedupeerden aan het ANP dat deze aangifte nog in behandeling is bij het Openbaar Ministerie. ‘De insteek van de aangifte van mijn cliënten is een andere. Deze aangifte is ingediend tegen de individuele medewerkers, die moedwillig zouden hebben gediscrimineerd. Zij hebben dus niet in het algemeen belang gehandeld en kunnen om die reden dus wel strafbaar worden geacht.’ ‘Ik had juridisch vanaf dag één al voorzien dat de Belastingdienst als geheel, de hoge ambtenaren die aan de touwtjes trekken incluis, niet vervolgd kon worden’, aldus Boumanjal. ‘De Belastingdienst geniet nu eenmaal strafrechtelijke immuniteit. Wat mij betreft is de tijd wel rijp om die immuniteitsregels te herzien.’||https://www.volkskrant.nl/nieuws-achtergrond/belastingdienst-definitief-niet-strafrechtelijk-vervolgd-om-rol-in-toeslagenaffaire~ba1a9cc6/
2022-07-13||‘Kinderen zijn zeer zelden saai, er gebeurt altijd wel iets. Dat maakt ze geschikte filmpersonages’||De Noorse scenarist en regisseur Eskil Vogt (47) stond bij het plein van de kleuterschool te wachten op zijn dochter, toen hij een filmidee kreeg dat buitenissiger klinkt dan het is. Wat als er een groepje kinderen zou bestaan dat over bovennatuurlijke gaven beschikt, zonder dat hun ouders daarvan weten, en zonder dat ze in staat zijn om verantwoordelijk met hun superkracht om te gaan? ‘Het begon met het moment waarop ik mijn dochter op het plein eerder zag dan zij mij’, zegt Vogt via Zoom vanuit zijn kantoor in Oslo. ‘Ze rende wat rond met haar vrienden en ik zag voor het eerst hoe ánders ze was vergeleken met thuis. Een andere persoon, eigenlijk, in een andere wereld. Toen zag ze me, riep ze ‘hé pap!’ en veranderde ze weer in de persoon die ik ken. Ik vond het een fascinerende gewaarwording: dat ze op school een leven leidt waarvan ik geen onderdeel ben, waarover ze niet kan of wil vertellen. Dat gevoel van veel kinderen, dat ze deel uitmaken van een geheime wereld, een soort parallel universum dat naast de volwassen wereld bestaat, vond ik een mooi uitgangspunt voor een film. Ik wilde die geheime kinderwereld tot leven roepen.’ Vogt maakte de afgelopen twee decennia vooral naam als vaste scenarist van de meest fijnbesnaarde filmer van Noorwegen, Joachim Trier. Samen vertelden ze puntgave en ambitieuze verhalen over de vriendschap en de botsende bewijsdrang van twee twintigers (Reprise), over een dertiger die na een drugsverslaving probeert weer aan het leven mee te doen (Oslo, August 31st), over een vader en kinderen die elk de vroege dood van de moeder op een eigen manier verwerken (Louder than Bombs) en over een student die zich met behulp van hogere machten ontworstelt aan haar diepreligieuze ouders (Thelma). Hun pièce de résistance, The Worst Person in the World, wellicht de beste film ooit gemaakt over een in levenskeuzen verdrinkende millennial, werd begin dit jaar genomineerd voor Oscars in de categorieën beste scenario en beste internationale film. Ondertussen – je zou het kunnen omschrijven als een net iets te zorgvuldig bewaard geheim – stapt Vogt soms ook zelf de set op om zijn scenario tot film te regisseren. En die films laten zo mogelijk nog scherper zien waarin hij excelleert: Vogt hanteert bij voorkeur een subjectieve vertelstijl waarmee hij diep in de psyche en belevingswereld van zijn personages duikt. Dagdromen en gedachtenstromen worden bij voorkeur uitgebeeld in korte, opzichzelfstaande momenten. Met Blind (2014) neemt hij je mee in het brein van een vrouw die plotseling blind is geworden en ondervindt hoe het vertrouwen in haar relatie verbrokkelt. En nu, met zijn tweede eigen film The Innocents, mogen we dus op pad in dat gesloten, geheime bolwerk waar kinderen de dienst uitmaken. ‘Ik stelde een paar jaar geleden aan Joachim voor om iets te doen met die kinderwereld’, zegt Vogt. ‘Ze spelen samen en er gebeurt iets magisch – een kind kan een voorwerp met zijn gedachten bewegen. Dan gaan ze naar huis en is de magie verdwenen: typische kinderverbeelding, denk je. Maar wat als de magie binnen de context van de film écht is? Ik was enthousiast, maar Joachim reageerde niet echt. Misschien omdat hij toen nog geen vader was. Zo gaat dat bij ons: als een idee niet aanslaat bij de ander, sterft het uit. Maar dit idee liet mij niet los.’ ‘Kinderen verkeren in permanente staat van nieuwsgierigheid. Ze experimenteren constant, proberen de wereld uit te vogelen. Het zijn kleine wetenschappertjes, maar dan zonder plan. En zo irrationeel: het ene moment zijn ze ergens volledig van in de ban en het volgende moment hebben ze geen idee waar ze zojuist mee bezig waren. Kinderen zijn zeer zelden saai. Er gebeurt altijd wel iets. Dat maakt ze geschikte filmpersonages. ‘In het begin van de film heeft een van de kinderen een paar afgesabbelde dropjes op een autoruit geplakt. Ik zocht tijdens het schrijven voortdurend naar typische dingen die alleen kinderen kunnen bedenken. Dingen die misschien kinderherinneringen ophalen bij mensen die de film zien. En als je vroeger zelf nooit drop op ruiten plakte, weet je misschien nog wel hoe drop voelt als je je nagel erin drukt. Dat is ook wat kinderen voortdurend doen: ze ervaren de wereld via hun handen. Ik vind het ook gewoon heel grappig, drop op een ruit plakken: waarom zou je? De reactie van volwassenen is ook zo geestig voorspelbaar: doe dat nou niet, het raam wordt vies!’ ‘Dat heeft te maken met mijn grootste onzekerheid als vader: je wilt je kinderen beschermen, voor anderen en voor zichzelf, je wilt niet dat ze zichzelf of anderen pijn doen, maar je wilt ze op een gegeven moment ook meer vrij laten. Sterker nog: kinderen hebben een bepaalde mate van vrijheid nodig om de wereld te verkennen en fouten te maken. Hopelijk zijn die fouten onbelangrijk, maar leren ze er wel van, zodat ze zelf ontdekken wat goed en fout is. Hoever ga je daarin, als ouder? En vanaf wanneer?’ ‘Ik krijg het benauwd van de scène in het trappenhuis in The Innocents waarin een jongen een kat van de bovenste verdieping naar beneden gooit. Dat is mijn diepe angst: je wílt dat er een volwassene opdraaft om ze tegen te houden, maar dat gebeurt niet. Ik mis bij mijn kinderen de stommiteiten die ze inmiddels zouden kunnen uithalen, ze zijn 9 en 11, maar ben tegelijkertijd blij dat ze het niet doen.’ ‘Dat is een toegankelijke manier om magie in het verhaal te introduceren. Wat als een kind een subtiel talent heeft voor telekinese? Hoe zouden andere kinderen reageren? Kinderen leren elke dag zó veel nieuws, dacht ik, dat ze sowieso anders reageren dan volwassenen. Kinderen zouden even onder de indruk zijn, maar de volgende dag gaan ze vermoedelijk gewoon verder met wat ze die dag indrukwekkend vinden. Dat is het verschil tussen de geestelijke elasticiteit van een kind en het rigide brein van een volwassene.’ ‘Natuurlijk! Ik heb veel van zijn boeken gelezen toen ik jong was, al dacht ik tijdens het schrijven van The Innocents niet direct aan Stephen King. Mijn vaderschap was een grotere invloed. Maar nu je zelf King opwerpt: er was onlangs een Amerikaanse vertoning waarbij hij aanwezig was. Na afloop mailde hij mooie woorden naar de distributeur: hij had nog niet eerder een film gezien waarin bovennatuurlijke krachten zo écht voelden. Ik dacht: Stephen King, wauw!’ ‘Hij gelooft in het kwaad, als een soort natuurkracht, onafhankelijk van mensen. Daar geloof ik niet in. Volgens mij zijn goed en kwaad woorden die we gebruiken om ons gedrag te beschrijven. We controleren onze woede, jaloezie en allerlei asociale gevoelens om op een sociaal geaccepteerde manier mee te doen in de samenleving. We bedenken die woorden om erover te praten, maar we hebben het allemaal in ons: goed én kwaad.’ ‘Er zijn ook geen kwaadaardige kinderen in mijn film, ook al vertoont één jongetje heel gevaarlijk gedrag. Maar hij is een slachtoffer: van kind-zijn, van macht waarvoor hij geen verantwoordelijkheid kan dragen. Hij komt uit een tehuis, het ontbrak hem aan rolmodellen, waardoor hij mogelijk pas op latere leeftijd empathie voor anderen ontwikkelt. Maar is dat zijn fout? Hij vertoont vooral menselijk gedrag. Alles wat hij doet zit in ons allemaal.’||https://www.volkskrant.nl/cultuur-media/kinderen-zijn-zeer-zelden-saai-er-gebeurt-altijd-wel-iets-dat-maakt-ze-geschikte-filmpersonages~b23ab58b/
2022-07-13||Europese Commissie: Nederland moet snel lessen trekken uit toeslagenaffaire||Verder dringt Brussel bij Nederland aan op een gedragscode voor ministers en staatssecretarissen over lobbywerk en het aannemen van giften, inclusief sancties bij overtreding ervan. De oproep aan Den Haag maakt deel uit van het Staat van de Rechtsstaat-rapport dat de Commissie woensdagmiddag heeft gepresenteerd. Alle EU-lidstaten worden hierin beoordeeld op hun democratisch functioneren en krijgen voor het eerst aanbevelingen van Brussel. Die voor Nederland zijn bescheiden vergeleken met die voor landen als Hongarije, Polen en Italië. Commissaris Jourová (Waarden) noemde de rechtsstaat ‘het fundament van de democratie’. De invasie van Oekraïne door Rusland onderstreept volgens haar het belang om de rechtsstaat te blijven verdedigen, ook in de Europese Unie. Hoewel volgens de Commissie in veel lidstaten de rechtsstaat afgelopen jaren is versterkt, is die nog lang niet overal in de EU naar behoren verankerd. Niet onverwacht is de kritiek van de Commissie op Polen en Hongarije het scherpst. Warschau heeft weliswaar onlangs wetsvoorstellen ingediend om de onafhankelijkheid van de rechters te verbeteren – omdat Polen anders geen herstelmiljarden van de EU krijgt – maar die voorstellen gaan niet ver genoeg. ‘Een eerste stap in de juiste richting’, aldus Jourová. Eerder noemden commissarissen Timmermans (Green Deal) en Vestager (Concurrentie) de Poolse voorstellen ook al onder de maat. De Commissie adviseert Polen het Openbaar Ministerie onafhankelijk te maken van regeringsinvloed. Corruptie en fraude moeten harder worden aangepakt, lobbyregels dienen aangescherpt en politici moeten openheid geven over hun financiële tegoeden en belangen. Ook hamert de Commissie op eerlijker regels bij het vergeven van radio- en tv-licenties en op betere waarborgen voor de onafhankelijkheid van publieke omroepen. Hongarije krijgt eenzelfde pakket aanbevelingen met de nadruk op onafhankelijke rechters, strengere regels voor lobbywerk door oud-politici en de vervolging van corruptie. De Commissie dringt bij Boedapest ook aan op een eerlijke en transparante verdeling van advertenties van de overheid en overheidsbedrijven. De Hongaarse premier Orbán gebruikt deze geldkraan graag om hem onwelgevallige media financieel af te knijpen. Italië krijgt de opdracht het juridische systeem drastisch te reorganiseren, een slepende kwestie waarvoor Rome miljarden euro’s uit het Europese herstelfonds wil gebruiken. Ook dient het land de strijd tegen corruptie verder op te voeren. Nederland dient volgens de Commissie haast te maken met de regels voor oud-politici die lobbyen in Den Haag. De Commissie juicht een ‘afkoelingsperiode’ toe van twee jaar eer oud-bewindslieden hun netwerk in Den Haag mogen reactiveren. Eerder deze week kwam oud-commissaris Kroes in opspraak omdat ze binnen een jaar na haar vertrek uit Brussel de belangen van Uber behartigde in Den Haag. Het is voor de derde keer dat de Commissie haar rechtsstaat-rapport publiceert. Ze kijkt naar de rechterlijke macht, de strijd tegen corruptie, mediavrijheid en goed bestuur. De bedoeling is lidstaten tijdig te wijzen op eventuele problemen. De Commissie kan alleen aanbevelingen doen, de lidstaten gaan over hun rechtssysteem en mediavrijheid. Niettemin hebben de rechtsstaat-rapporten effect, stelt Jourová. Nationale parlementen en talloze organisaties gebruiken de Brusselse analyses en aanbevelingen in hun debat met de regeringen. Naast dit ‘preventieve’ instrument heeft de Commissie corrigerende machtsmiddelen. Ze kan een strafprocedure beginnen bij overtreding van EU-regels; de procedure beginnen om lidstaten hun stemrecht te ontnemen; en EU-subsidies stopzetten als de rechtsstaat in een lidstaat systematisch wordt ondermijnd. Die laatste mogelijkheid bestaat sinds kort.||https://www.volkskrant.nl/nieuws-achtergrond/europese-commissie-nederland-moet-snel-lessen-trekken-uit-toeslagenaffaire~b6395bf4/
2022-07-13||Het onheilspellende The Innocents zet de heilige reputatie van het kind op losse schroeven ★★★★☆||Zeker zes verdiepingen omhoog gaan Ida en Ben, in het trappenhuis van hun betonflat. Eens kijken of de kat ook op zijn pootjes terechtkomt als ze hem van die hoogte laten vallen. Terwijl de 9-jarige Ida gespannen toekijkt, pakt de iets oudere Ben het dier bij zijn nekvel, houdt hem boven het trapgat en laat hem los. Klonk, klinkt het tegen de metalen leuning. Klagend gegrom vanuit de diepte. Snel naar beneden om te zien wat er is gebeurd. Hoe zou deze scène – een van de eerste mokerslagen die de Noorse cineast Eskil Vogt uitdeelt in zijn paranormale horrorfilm en coming-of-agedrama The Innocents – hebben uitgepakt met volwassen dierenmishandelaars? Gruwelijker, wellicht, omdat je bij volwassenen ervan mag uitgaan dat ze genoeg ethisch besef hebben ontwikkeld om zoiets niet te doen. Maar misschien is het erger om juist in prille kinderogen zo veel sadistische nieuwsgierigheid te zien glinsteren. Al kun je dan nog altijd denken: wat Ida en Ben doen is wreed, maar het blijft een in onschuld verkerende wreedheid. Juist daarom is The Innocents zo’n onbehaaglijke, onder de huid kruipende ervaring. Geïnspireerd ontmantelt schrijver en regisseur Vogt de verwachtingen waarmee films ons hebben geleerd te kijken naar kinderen. Al sinds de begindagen van de cinema wordt het kind voornamelijk als een paradijselijk puur wezen voorgesteld, dat weliswaar bezoedeld kan raken door invloeden van buitenaf, maar intrinsiek goed en onbevlekt is. Zo wordt er sinds de 18de eeuw voornamelijk tegen kind en jeugd aangekeken in de westerse cultuur, en zo zie je het ook in films, van de zuigeling uit Repas de bébé (1895) tot The Kid (1921), van de om een goudvis zeurende Razieh uit De witte ballon (1995) tot de tiener die in Okja (2017) voor haar genetisch gemanipuleerde reuzenvarken opkomt, en van Ciske de rat tot de achterbuurtkinderen uit The Florida Project (2017). Zelfs het vloekende, kotsende en obscene meisje dat in The Exorcist (1973) door de duivel bezeten is, blijft onder alle pus en zweren nog altijd de onschuldige ziel die ze altijd al was. Zie daar de uitgangspositie van het filmkind: onschuldig tot het tegendeel bewezen is. Des te verontrustender is het wanneer de heilige reputatie van het kind in een film als The Innocents op losse schroeven komt te staan. Kijk alleen al naar Ida, uitmuntend gespeeld door de piepjonge Rakel Lenora Fløttum. Ida is een fris, blond meisje dat met haar ouders en haar zwaar autistische zus Anna (Alva Brynsmo Ramstad) intrekt in een grauw nieuwbouwcomplex aan de bosachtige rand van Oslo. Een kind van wie je absoluut niets kwaads verwacht, en toch stopt ze op een onbewaakt moment glasscherven in Anna’s schoen. Misschien is ze jaloers op alle aandacht die Anna van haar ouders krijgt, misschien geeft ze simpelweg toe aan de drift om even heel gemeen te zijn. Op zo’n moment lijkt Fløttum niet alleen gecast omdat ze een overtuigende ernst in haar spel kan leggen, maar zeker ook vanwege haar gezicht, dat soms iets weg heeft van een porseleinen pop. Onschuld, verhard tot venijn. En dan moeten de paranormale spelletjes nog beginnen. Wanneer Ida Ben (Sam Ashraf) leert kennen, laat hij haar trots zien dat hij voorwerpen door de lucht kan laten schieten met zijn gedachten. Even later ontmoet Ida ook het meisje Aisha (Mina Yasmin Bremseth Asheim), dat op telepathische wijze met Anna communiceert en haar zelfs – in woorden die Aisha kiest – kan laten praten. Anna op haar beurt blijkt eveneens tot telekinetische trucjes in staat. Zelf heeft Ida geen uitzonderlijke gaven (ze kan wel haar armen helemaal binnenstebuiten keren), maar toch wordt ze de spil van een bovennatuurlijk kinderclubje, waarin andere natuurwetten heersen en typische kinderemoties een nieuwe, gevaarlijke uitweg vinden. Eskil Vogt is de vaste coscenarist van cineast Joachim Trier, met wie hij onder meer het script van The Worst Person in the World (2021) en Thelma (2017) schreef. Met The Innocents gaat hij, na het relatiedrama Blind (2014), voor de tweede maal in de regiestoel zitten. Fascinerend, hoe hij van The Innocents eerst een soort superheldenavontuur op kinderhoogte maakt, om het verhaal vervolgens in iets veel onheilspellenders te veranderen. Ben is een zeer getroebleerde jongen, die niet alleen wordt gepest door de buurtkinderen, maar ook wordt verwaarloosd en mishandeld door zijn moeder. Hoe meer hij zich bewust is van zijn krachten, des te meer hij ze de vrije loop laat. Waarom zou hij flessendopjes in het rond laten vliegen, als hij met zijn blik ook botten kan breken? Vanaf dat moment haakt The Innocents geïnspireerd aan bij wat je gerust een schaduwtraditie in de filmische verbeelding van de kindertijd mag noemen. Steeds weer duiken er films op die niet alleen korte metten maken met de onschuld van hun jonge protagonisten, maar er ook iets unheimisch, kwaadaardigs of ronduit monsterlijks voor in de plaats stellen. Alsof het kind in opstand komt tegen zijn onbevlekte reputatie, zou je kunnen denken, en zich daarom van zijn allerduisterste kant laat zien. Of misschien is een griezeljoch als Ben, zoals ieder filmmonster, vooral een katalysator van volwassen angsten en zorgen. Zoals de angst dat kinderen ongrijpbare wezens zijn bij wie je geen idee hebt wat er allemaal in hun hoofd omgaat. Het kind heeft voor de volwassene iets paradoxaals: het is vertrouwd, want we zijn allemaal zelf jong geweest, maar ook vreemd, want we kunnen niet terug naar die tijd en zullen nooit meer werkelijk weten of voelen hoe het is om kind te zijn. Hoogstens kunnen we er vanuit een volwassen positie over fantaseren. Meestal zijn die fantasieën (boeken, films, series) zoet of nostalgisch, en idealiseren we de jeugd door er overzichtelijke ideeën van onschuld op te projecteren. Maar soms pakt het een stuk ongezelliger uit en wordt de kinderwereld een sinister oord waar volwassenen niet levend vandaan komen. Die thematiek spreekt sterk uit The Innocents, waar kinderen en volwassenen ieder in hun eigen realiteit leven. De ouders van Ida, Anna, Aisha en Ben merken niets van de bovennatuurlijke dingen die buiten hun blikveld plaatsvinden, of interpreteren die als onschuldige kinderspelletjes. Als Aisha op telepathische wijze met Anna praat, denkt haar moeder dat ze het tegen een onzichtbaar vriendje heeft. Anna kan met haar gedachten pannendeksels eindeloos laten rondwentelen op de vloer, zonder dat het iemand opvalt. Ida’s ouders luisteren maar met een half oor naar de ongelooflijke verhalen die hun dochter te vertellen heeft. Dat de werkelijkheid voor Ida en de andere kinderen uit The Innocents heel ongewoon is, wonderlijk en dreigend tegelijk, maakt Vogt op indrukwekkende wijze tastbaar: wanneer de camera van Sturla Brandt Grøvlen langs de ramen van het ondersteboven gefilmde wooncomplex trekt, bijvoorbeeld, of wanneer de gefluisterde echo’s van ontelbare kindergedachten heen en weer kaatsen tussen de muren. Geen volwassene die het ziet of hoort. Wat dat betreft is het veelzeggend dat Ben in The Innocents het minst van iedereen wordt gezien en begrepen. Vogt heeft maar een paar – zeer effectieve – scènes nodig om duidelijk te maken dat Ben ondanks al zijn superkrachten een kwetsbare jongen is, die vooral door het gebrek aan liefde en aandacht in iets hartverscheurend verschrikkelijks verandert. Wat een ongelooflijke rol van debutant Sam Ashraf: het ene moment jaagt hij je de stuipen op het lijf, het andere grijpt zijn lot je naar de keel. Met verpletterend effect. Het monster uit The Innocents blijkt uiteindelijk het meest weerloze, eenzaamste kind van allemaal te zijn. De allereerste horrorfilm met boosaardige kinderen, en nog steeds een van de beste. De 8-jarige Rhoda Penmark mag met haar vlechtjes en ouderwetse jurkjes dan wel doen alsof ze het schattigste meisje van allemaal is, maar ondertussen ruimt ze iedereen die haar dwarszit uit de weg. Een soort Shirley Temple from hell, met haar tapschoenen als moordwapen. Het is passend dat Eskil Vogts The Innocents zijn titel deelt met deze meesterlijke verfilming van Henry James’ horrornovelle The Turn of the Screw (1898). Wanneer gouvernante Giddens de jonge Flora en Miles onder haar hoede neemt, lijken deze kinderen in hun eigen paranormale wereld te leven. Mogelijk staan ze onder invloed van geesten, mogelijk is het alleen Giddens die spoken ziet. Hoe dan ook geniet Flora ontzettend van een spin die een vlinder verorbert en verleidt Miles Giddens tot een van de meest ongepaste zoenen uit de filmgeschiedenis, terwijl hij onder zijn kussen een dode duif bewaart. De scène inspireerde Kate Bush tot het nummer The Infant Kiss. Samen met The Exorcist en Rosemary’s Baby (1968) vormt The Omen een onzalige drie-eenheid, waarin het kinderlijke en het duivelse twee kanten van dezelfde medaille zijn. Het omineuze joch Damien blijkt al vroeg de incarnatie van de antichrist: wanneer zijn moeder op de overloop op een bijzettafeltje staat om een hangplant te schikken, rijdt hij haar pardoes met zijn driewieler omver. Ze valt in het trapgat, kan zich nog net vastgrijpen aan de reling, maar haar handen verliezen hun grip. En Damien kijkt intussen gefascineerd toe. Een Engels echtpaar denkt een fijne vakantiebestemming te vinden in een pittoresk Spaans eilandje, maar eenmaal ter plekke voelen Tom en de hoogzwangere Evelyn zich algauw niet meer op hun gemak: waar zijn alle volwassenen? Die zijn afgemaakt door de kinderen van het eiland, ontdekken Tom en Evelyn tot hun grote schrik, in een cultklassieker die vaak als een zombiefilm voelt, maar dan met koters in plaats van levende doden. Zelfs voor haar eigen ongeboren baby blijkt Evelyn niet veilig.||https://www.volkskrant.nl/cultuur-media/het-onheilspellende-the-innocents-zet-de-heilige-reputatie-van-het-kind-op-losse-schroeven~b5bd56ff/
2022-07-13||Wachten op het eind der tijden is altijd sexy geweest||In de zomer van 2001 kocht ik in Triëst een typemachine, op de redactie van de krant kon men overweg met faxen en de flirt met het moreel bankroet had zich nog niet aan me opgedrongen. Niet dat me nu een moreel bankroet boven het hoofd hangt, maar op een gegeven moment gaat het van oppervlakkigheid getuigen om je er niet op voor te bereiden. In 2001 vreesde ik voor een financieel bankroet, ik meende echter dat zo’n faillissement bij het kunstenaarschap hoorde als boter bij brood. De beste schrijvers (H. Heine en J. Roth om er twee te noemen) hadden immers bij familieleden en uitgevers met hartstocht om geld gebedeld om het vervolgens te verkwisten, en verkwisting, wat is leven anders? Tegelijkertijd besefte ik dat je niet aan permanente verkwisting hoeft te doen tenzij je piepjong wilt sterven, maar daarvoor was het zelfs toen al te laat. Die zomer van 2001 deed ik in de buurt van de Italiaanse stad Pordenone een hotel aan (Villa Luppis) waarvan ik dacht, dit is het perfecte decor voor dolce far niente. Sindsdien heb ik me voorgenomen eens terug te keren naar dat hotelletje. Niets was er veranderd toen ik er verleden week eindelijk arriveerde in gezelschap van vriendin en zoon, hooguit was het leger dan in 2001, waardoor meer dan destijds de bezoeker de sensatie kreeg dat hier werd gewacht op het eind der tijden. Een gezette Rus met vriendin en een broodmager hondje wachtte hier ook. Een Italiaanse ober, zweet had zich vermengd met haarverf, bracht ons een kinderstoel en zei: ‘U mag hem gebruiken, maar op eigen risico.’ Wachten op het eind der tijden is altijd sexy geweest en waar de kinderstoel een morele kwestie wordt, een eigen risico, kun je des te beter genieten van zelfs de geringste uitspatting.||https://www.volkskrant.nl/mensen/wachten-op-het-eind-der-tijden-is-altijd-sexy-geweest~b4b0e9ce/
2022-07-13||‘Mass’ verbeeldt de machteloosheid van ouders na een schietpartij op school ★★★★☆||Zes jaar na een bomaanslag en schietpartij op een Amerikaanse school ontmoeten twee paar nabestaanden elkaar in een bijzaaltje van een kerk. Jay (Jason Isaacs) en Gail (Martha Plimpton) zijn de ouders van een van de slachtoffers, Richard (Reed Birney) en Linda (Ann Dowd) zijn ouders van de dader, die tien mensen heeft doodgeschoten en vervolgens zelfmoord heeft gepleegd. De subliem geacteerde Kammerspiel-film Mass is in zekere zin zo beknopt als hierboven beschreven. Er zijn geen flashbacks naar het drama en de film speelt zich bijna volledig af in dat ene kamertje, waar zich een zoekend gesprek ontvouwt over de betekenis van vergiffenis en berouw, ouderlijke intuïtie en verantwoordelijkheid. Hooguit valt op hoe zorgvuldig debuterend regisseur en scenarist Fran Kranz de aard van de bijeenkomst tijdens de eerste scènes in nevelen hult, zodat het te bespreken bloedbad haast als plottwist wordt gepresenteerd. Het is een opmerkelijke kunstgreep, wellicht ingezet om het gevoel te versterken dat alle nabestaanden slachtoffer zijn, in een vertelling die verder juist naturel en intuïtief verloopt. Na een carrière van twee decennia als Hollywoodacteur (The Village, The Cabin in the Woods) weet Kranz hoe hij een verzameling acteurs volledig in hun rol kan laten verdwijnen. De onhandige pogingen waarmee het gesprek wordt geopend, het rondschuiven van een meegebracht bloemstukje, een haastig ingeslagen politiek zijpaadje: ze vormen de knap voorstelbare aanzet voor een diepe duik in het onvoorstelbare. De wijze waarop tal van potentiële verklaringen de revue passeren zonder dat ze daadwerkelijk iets verklaren, echoot Gus Van Sants drama Elephant (2004), dat ook over een schietpartij op school gaat. Een verhuizing tijdens de puberteit, pesterijen in de brugklas, een geweldsincident waarvan de ouders hoopten dat het bij een incident bleef; ook in Mass zijn het inmiddels clichés, pogingen om verbanden te leggen tussen al dan niet losstaande feiten, terwijl de nabestaanden weinig meer rest dan acceptatie van machteloosheid. Fraai is ook hoe Mass ondanks die minimalistische opzet nooit oogt als verfilmd toneelstuk. Let op hoe de camera traag van het ene koppel naar het andere beweegt, waarbij halverwege de tafel niemand in beeld is: over die ruimte gaat het hier misschien nog wel het meest, de plek waar zoveel woorden blijven hangen in frustratie en onbegrip. Het verraadt grote beheersing van het filmvak om niet te verzanden in een te voor de hand liggende verbeelding van zo’n gewichtig gesprek. Een debutant die het zichzelf zo moeilijk maakt en vervolgens op zoveel vlakken slaagt, wacht een grote toekomst.||https://www.volkskrant.nl/cultuur-media/mass-verbeeldt-de-machteloosheid-van-ouders-na-een-schietpartij-op-school~b33ce2e1/
2022-07-13||Nog nooit was het aanbod van films en series zo groot. Wat moet je kijken? ||In het zinderende Atlanta van zwarte schrijver en artiest Donald Glover is niets wat het lijkt, lopen droom en werkelijkheid door elkaar, en leren we alles over de zwarte ervaring in Amerika door de ogen van drop-out Earn en zijn rappende neef Alfred. Dit kan niet waar zijn, denk je bij de knap gemonteerde archiefbeelden van Gladbeck: das Geiseldrama, de nieuwe Netflix- documentaire over de 54-urige gijzeling in West-Duitsland. Maar het is echt gebeurd, van de politie die meeging in alle eisen van de gijzelnemers, tot de journalisten die gegijzelden interviewden terwijl ze een pistool tegen hun hoofd hadden. Niemand leek een plan of een strategie te hebben, iedereen liep elkaar voor de voeten en daarvoor betaalden de gegijzelden uiteindelijk de hoogste prijs. De overlevers van de ‘Fundamentalist Church of Jesus Christ of Latter-Day Saints’ spreken over hun ervaringen met misbruik, kindhuwelijken en ouderverstoting onder sekteleider Warren Jeff in de nieuwe vierdelige Netflix-serie Keep Sweet, Pray and Obey. In deze aflevering spreekt Esma Linnemann met onze eigen podcastmaker en ‘cultexpert’ Simone Eleveld, Mark Moorman en Chris Buur over de afschuwelijke, verstikkende werking van sektes en waarom ons dat zo fascineert. Na bijna tien jaar is er eindelijk een vervolg op de Deense dramaserie Borgen. Esma Linnemann bespreekt met cultuurcriticus Herien Wensink en chef kunst Mark Moorman de sterke vrouwelijke rollen in het nieuwe seizoen en hoe uniek het is om in een serie te zien dat een vrouw last heeft van opvliegers. En als een klein land als Denemarken zo’n goede serie kan maken, waarom lukt dat in Nederland dan niet? 30 miljoen dollar per aflevering, in het vierde seizoen van Stranger Things wordt alles uit de kast gehaald om de kijker te vermaken. De Spielberg-achtige suspense heeft plaats gemaakt voor een grimmige sfeer en verwijzingen naar horrorklassiekers als Nightmare on Elmstreet en Carrie. Het publiek is een paar jaar ouder geworden en de serie groeit mee. Esma Linnemann, Chris Buur en Mark Moorman bespreken de nieuwe stijl. En ze praten met wetenschapsredacteur George van Hal over kwaadwillende wetenschappers. Vrouwen die menstruatiepijn hebben of huilen na de seks: in de meeste films en series zie je nooit dit soort alledaagse menselijkheid. In Conversations with Friends is er volop ruimte voor. De serie zet, zoals in het gelijknamige boek van Sally Rooney een heel realistisch en ontroerend beeld van de relaties en levens van millenials neer. Esma Linnemann, Aimée Kiene en Mark Moorman bespreken de intensiteit van eerste liefdes, de kracht van schrijver Salley Rooney en de schitterende debuutrol van Alison Oliver. Start-up ondernemer Elizabeth Holmes leek de visionair van haar generatie te zijn. Met de belofte van een apparaat waarmee patiënten met een paar druppels bloed kon worden getest op talloze ziektes, veroverde ze de hele wereld. Totdat Wall Street Journal-journalist John Carreyrou blootlegde hoe zij de hele boel bij elkaar loog. Eerder dit jaar werd Holmes veroordeeld voor fraude, en nu is er de dramaserie The Dropout. Esma Linnemann, Herien Wensink en Mark Moorman en economie-redacteur Jonathan Witteman praten over start-up cultuur, seksisme en de dramatische ondergang van een enigmatische vrouw. Maker en hoofdrolspeler Natasha Lyonne gaat in het nieuwe seizoen van de geestverruimende Netflix-serie Russian Doll steeds verder terug in de tijd. Dat dit seizoen af en toe een hersenkraker is, maar ook hele mooie levenslessen bevat bespreken Esma Linnemann, Chris Buur en Mark Moorman in de nieuwe aflevering van de Zwevende kijker. Met zelfs een mini-college van George van Hal over tijdreizen word je klaargestoomd voor het tweede seizoen, dat op z’n zachtst gezegd een wilde, wonderbaarlijke en vermakelijke rit is. Stel je voor dat je een chip kunt laten inbrengen die een harde scheiding aanbrengt tussen je werkleven en je privéleven: zodra je het kantoorgebouw uitloopt, weet je niet meer waar je die dag aan hebt gewerkt. In de nieuwe dystopische serie Severance, is dat precies wat er gebeurt. Doodeng vinden Esma Linnemann, Chris Buur en Mark Moorman dat. Ze praten over de serie en wat het voor hen betekent om bij een groot bedrijf te werken. Tegelijkertijd met de opkomst van de XTC-pil en acid house werd de eerste sekslijn in Nederland opgezet. In de aanstekelijke en opwindende Netflix-serie ‘Dirty Lines’ volgen we de opkomst en ondergang van 06-bedrijf Teledutch door de ogen van psychologiestudent Marly Salomon, een verrukkelijke rol van Volkskrant Magazine-columnist Joy Delima. In De Zwevende Kijker praten Esma Linnemann, Chris Buur en Mark Moorman samen met Herien Wensink over de verfrissende female gaze in deze serie, en onthullen ze of ze zelf wel eens een sekslijn hebben gebeld. Heftig, aangrijpend en soms wat Amerikaans: in het HBO Max-tweeluik ‘Phoenix Rising’ vertelt actrice Evan Rachel Wood op indringende wijze over de zeer gewelddadige relatie die zij als 18-jarig meisje aanging met de toen 36-jarige rockster Marilyn Manson. Esma Linnemann, Chris Buur en Mark Moorman praten over deze metoo-documentaire en vragen aan muziekindustrie professional en schrijver Dieuwertje Heuvelings en zangeres Aafke Romeijn wat er moet veranderen in de muziekindustrie om een nieuwe misbruikzaak te voorkomen. Mark Moorman gaf de serie vijf sterren in de Volkskrant. ‘Het jaar van Fortuyn’ volgt Pim Fortuyn (Jeroen Spitzenberger) en Ad Melkert (Ramsey Nasr) in het verkiezingsjaar voor de moord op Fortuyn. Het is een serie met een topcast, een geweldig scenario en oog voor detail. In deze eerste aflevering vertellen redacteuren Esma Linnemann, Chris Buur en Mark Moorman je waarom je deze serie niet mag missen.||https://www.volkskrant.nl/nieuws-achtergrond/nog-nooit-was-het-aanbod-van-films-en-series-zo-groot-wat-moet-je-kijken~b68daa5e/
2022-07-13||Shell gaat plasticafval gebruiken als basis voor groenere kunststof||De fabriek is in 2024 operationeel en Shell wil er jaarlijks 50 duizend ton afvalplastic verwerken. Nederland produceert ongeveer 1,9 miljoen ton afvalplastic, waarvan slechts een kwart wordt gerecycled, volgens cijfers van onderzoeksbureau CE Delft uit 2017. Shell zegt in zijn installatie plasticafval te gebruiken dat niet op mechanische wijze gescheiden en hergebruikt kan worden. Van de grondstof wordt nieuwe kunststof gemaakt. ‘Het is plastic naar plastic’, zegt Richard Zwinkels, general manager van Shell Chemical Park Moerdijk. Bij pyrolyse wordt een grondstof (in dit geval plastic, maar het kan ook met bijvoorbeeld biomassa) onder hoge temperatuur en zonder zuurstof omgezet in olie, gas en ook een deel teer. Met het restgas wil Shell in de toekomst waterstof produceren en de resterende CO2 opslaan onder de zeebodem. Een investeringsbeslissing moet hiervoor nog genomen worden. De komende jaren zal de installatie opschalen en kan een hoeveelheid plasticafval worden gebruikt vergelijkbaar met wat in de provincie Noord-Brabant wordt ingezameld. Uiteindelijk zal de fabriek een hoeveelheid kunststof kunnen verwerken die gelijk staat aan alle Nederlandse plasticafval, zegt Zwinkels. Ongeveer 10 procent van de totale kunststofproductie in Moerdijk moet zo worden verduurzaamd. ‘Dat betekent dus 10 procent minder aardolie. Dat is gigantisch’, aldus Zwinkels. Door afvalstromen deels als grondstof te gebruiken en vrijkomende kooldioxide op te slaan, wil Shell zijn chemiepark in Moerdijk over tien jaar netto CO2-neutraal hebben. Dit betekent niet dat er geen CO2 meer wordt uitgestoten, maar dat met behulp van CO2-afvang en het gebruik van biomassa en plasticafval het klimaatkasboekje van het chemiepark op papier in balans is. Shell zegt hiervoor miljarden uit te trekken. Het energieconcern experimenteert nu al in Moerdijk met de afvang van CO2 bij een elektriciteitsfabriek die draait op pluimveemest. Doordat de mest van biologische oorsprong is, kan de fabriek door de vrijkomende CO2 op te bergen, in de toekomst mogelijk klimaatnegatief worden. Het gebruik van plastic voor deze vorm van hergebruik is niet onomstreden, omdat het proces veel energie vergt. Wetenschappers zeggen dat het beter is plastics echt te recyclen. Volgens Zwinkels zullen er echter altijd flinke reststromen zijn waarmee niet dit mogelijk is.||https://www.volkskrant.nl/economie/shell-gaat-plasticafval-gebruiken-als-basis-voor-groenere-kunststof~b7018f53/
2022-07-13||Opinie: Op een fijne school gaan taal, rekenen en burger worden hand in hand ||In haar wekelijkse column schrijft Aleid Truijens altijd over behartenswaardige onderwijszaken, zoals deze week: ‘Begin nou maar eens met lezen, schrijven en rekenen.’ Helemaal mee eens: het zijn basisvaardigheden die elk mens nodig heeft. Truijens is positief over het ministerie van Onderwijs dat extra geld beschikbaar stelt om deze vaardigheden extra op te peppen, maar verbaast zich over het feit dat burgerschap en digitale geletterdheid ook tot basisvaardigheid zijn ‘gepromoveerd’. Vooral ‘burgerschap’ krijgt er flink van langs. Ze noemt het een vaag vak met onder meer kennis over onze democratie en het bevorderen van eigenschappen als empathie en zelfbeheersing. Volgens Truijens zijn scholen ‘geen instellingen voor gedragsbeheersing’. Wel plekken waar jongeren handvatten krijgen om de wereld te begrijpen, kritisch leren nadenken en zich normaal gedragen. De kernvraag is hier: is de school alleen bedoeld voor kennisoverdracht of is zij ook een vormingsinstituut? Truijens zit mijns inziens ergens in het midden: je moet gewoon goed leren lezen, schrijven, rekenen en kritisch nadenken. En de school zorgt voor gedragsregels waar iedereen zich aan houdt. Voor mij is de school leer- én vormingsinstituut. De school is de maatschappij in het klein, waarin je mag oefenen voor later. Dat geldt zeker voor de basisschool, waar niet alleen wordt ‘geleerd’, maar iedere dag op sociaal-emotioneel gebied van alles aan de hand is. Pas als een kind zich op zijn gemak voelt: de sfeer in de groep goed is, kinderen elkaar accepteren zoals ze zijn, kun je goed onderwijs geven. Juf of meester trekken de hele dag op met hun klas. Dat biedt volop de kansen om aandacht te besteden aan de omgang met elkaar en kinderen er telkens van bewust te maken dat je sámen verantwoordelijk bent voor de sfeer in de groep. ‘Burgerschap’ is dus geen vak, maar je leert het van jongs af aan in de praktijk van alle dag. Waar enigszins mogelijk stelt de leerkracht samen met de groep regels op en zorgt ervoor dat iedereen zich eraan houdt. Af en toe zullen de teugels aangehaald moeten worden, maar altijd als een tijdelijke maatregel, om ze daarna weer te laten vieren. Kinderen zijn overigens prima in staat om in de groep afspraken te maken en die zo nodig bij te stellen. En kinderen die toch in de verdrukking dreigen te komen, krijgen de onvoorwaardelijke steun van juf of meester. Maar de ‘gewone’ vakken dan? Komt de leerkracht daar nog aan toe? Juist wel, want de tijd en energie die juf of meester investeert in een goede sfeer, worden dubbel en dwars terugverdiend. Kinderen weten zich gezien, krijgen de kans om zelf na te denken, hun zelfvertrouwen groeit en ze stappen met plezier de school binnen. En dat komt de pure kennisoverdracht (die zeker ook belangrijk is) ten goede. Daarvoor heb je wel vakbekwame mensen nodig. Leerkrachten die didactisch én pedagogisch creatief zijn. Die boeiende lessen kunnen geven en kinderen met leer- en/of gedragsproblemen kunnen helpen door zich af te vragen: wat kan ík voor dit kind hier en nu betekenen? Terecht dat Truijens aan het eind van haar column pleit voor een betere lerarenopleiding.||https://www.volkskrant.nl/columns-opinie/opinie-op-een-fijne-school-gaan-taal-rekenen-en-burger-worden-hand-in-hand~bea39efb/
2022-07-13||Opinie: Leren lezen en schrijven vergt meer dan het kunstje van de sollicitatiebrief  ||Sinds kort heeft het Nederlandse onderwijs een herstelplan basisvaardigheden. Dat gaat na de zomer van start, met extra geld voor onderwijs in lezen, schrijven, rekenen, burgerschap en digitale geletterdheid. Volgens Aleid Truijens bevat het plan een denkfout: alle aandacht zou moeten gaan naar lees-, schrijf- en rekenonderwijs, dat is voor haar de basis. Burgerschapsonderwijs niet, dat is immers ‘een vaag vak met op zijn minst twee doelstellingen: nuttige kennis bijbrengen over democratie, burger- en mensenrechten, én het bevorderen van eigenschappen als empathie, zelfbeheersing en vermogen tot samenwerken’. Doelstelling één hoort bij het vak geschiedenis, van doelstelling twee zou de overheid zich ver moeten willen houden. De denkfout zit niet in het herstelplan, maar bij Truijens zelf. Want wat zij voorstelt, leidt tot functioneel taalonderwijs zoals we dat al veertig jaar kennen, en dat al veertig jaar lang maar geen goed lezende en schrijvende jongeren op wil leveren. Dat functionele perspectief in het taalonderwijs heeft er bijvoorbeeld voor gezorgd heeft dat bij het leesonderwijs het accent ligt op tekst- en argumentatiestructuren (‘begrijpend lezen’), en dat het schrijfonderwijs versmald is tot het schrijven van een goede sollicitatiebrief waarmee je een baan kunt vinden. Zoals dit staat omschreven als doel van het schrijfonderwijs in de Kamerbrief Masterplan Basisvaardigheden, uit mei van dit jaar. Maar leren lezen en schrijven als burger – dat is de basis van taalonderwijs. En dat is precies de kans die het herstelplan nu biedt. Er zijn meerdere vliegen in één klap te slaan als we lees- en schrijfonderwijs inrichten dat kinderen en jongeren serieus neemt als kritisch denkend, goed ingelicht, creatief en geëngageerd burger. Dat is ook de richting waarin het taalonderwijs zélf na veertig jaar aan het bewegen is. Er is onder docenten een roep om rijke teksten als basis voor het leesonderwijs. En een roep onder docenten en onderzoekers om een eindexamen bij het schoolvak Nederlands dat over de inhoud gaat. En een roep om schrijfonderwijs dat leerlingen de kans geeft zich in te schrijven in de wereld die hen omringt. Een kans ook om hun creativiteit te laten horen – deze laatste roep komt nota bene van de leerlingen zelf, blijkens een enquête die Scholieren.com in 2018 afnam. We hoorden hem ook terug in veldonderzoek dat in het kader van het project Schrijfakademie.nl onlangs werd gedaan. Met inhoudelijk en geëngageerd taalonderwijs wordt het taalonderwijs minder functioneel en daarmee relevanter, hoe contra-intuïtief dat wellicht ook klinkt na al die decennia waarin we aannamen dat relevant taalonderwijs uitsluitend functioneel moest zijn. Neem de burger als basis voor lees- en schrijfonderwijs, en de wensen van politici, docenten, onderzoekers en leerlingen vallen samen.||https://www.volkskrant.nl/columns-opinie/opinie-leren-lezen-en-schrijven-vergt-meer-dan-het-kunstje-van-de-sollicitatiebrief~b95b92a5/
2022-07-13||‘Piccolo corpo’ is prachtig, maar ook wat stroef en statig||In een vissersgemeenschap op een Italiaans eiland verliest de jonge Agata rond 1900 haar eerste kind bij de geboorte. Omdat het meisje nooit geademd heeft, mag het niet worden gedoopt en zal ze eeuwig in het voorgeborchte moeten blijven, hoort Agata van de priester. Ze legt zich er niet bij neer en gaat op zoek naar een wonder. Ergens in de bergen op het vasteland zou een klooster zijn waar dode baby’s tot leven worden gewekt voor de duur van één ademtocht. Het zou genoeg zijn om haar kind een naam te mogen geven. Piccolo corpo won al negen prijzen op verschillende filmfestivals en dat is begrijpelijk: de film is prachtig gemaakt en fascinerend. Maar het speelfilmdebuut van de Italiaanse Laura Samani is ook stroef, statig en leunt sterk op het krachtige beeld. Een proeve van talent die vooral nieuwsgierig maakt naar haar volgende film.||https://www.volkskrant.nl/cultuur-media/piccolo-corpo-is-prachtig-maar-ook-wat-stroef-en-statig~beb39969/
2022-07-13||In Nederland beschikken we ook heus over uitstekende idioten||Televisie overdag blijft een vreemd fenomeen. Het bestaat, maar daar is vrijwel alles mee gezegd. Het is een niemandsland, de andere kant van de maan, Wallonië als je op weg bent naar Frankrijk, een televisierecensie midden in de zomer. Overdag televisiekijken wordt gezien als not-done, als tijdverspilling. Dat is het ook. Maar. Als het echt zou moeten, zou ik tussen 11.30 uur en 13.30 uur inschakelen op RTL 7. In die eindeloze periode van twee uur worden achter elkaar vijf uitzendingen van Idioten op de weg uitgezonden. Net als bij de meeste andere RTL-programma’s geldt ook voor Idioten op de weg dat de inhoud van het programma precies voldoet aan wat de naam doet vermoeden. Dinsdag zag ik eerst een overvol kruispunt bij nacht. ‘Het verkeer staat helemaal vast en kan nergens heen’, zei de voice-over. ‘In zulke situaties kan het openbaar vervoer uitkomst bieden en zorgen voor minder auto’s op de weg.’ Een rode stadsbus kwam op volle snelheid aanrijden en ramde een witte terreinwagen uit beeld. ‘Alleen dit is niet wat ik bedoelde’, zei de voice-over. Kort daarna werd op ‘een willekeurig kruispunt in het Oostblok’ een Lada Niva aan gort gereden. ‘Ja hoor!’, riep de voice-over vrolijk, ‘nummer zoveel!’ Wat de anonieme stem nooit vertelt is hoe het de betrokkenen is vergaan. Ik ga er gemakshalve vanuit dat iedereen het steeds wel overleeft, anders zou dit toch niet zomaar worden uitgezonden. Maar dat is waarschijnlijk hopeloos naïef van me. Een fraaie situatie deed zich voor op een besneeuwde weg in Rusland, waar een idioot hard rijdende Trabant plotseling moest afremmen voor een overstekende voetganger. De auto slingerde en slipte om de voetganger heen, die ijzig kalm bleef en rustig doorliep terwijl de auto over de berm hobbelde. Vrijwel alle beelden in Idioten op de weg zijn afkomstig van dashboardcamera’s uit Rusland of Aziatische landen. Dat neemt niet weg dat we in Nederland ook heus beschikken over uitstekende idioten. De website van De Telegraaf heeft bijvoorbeeld de onvolprezen rubriek ‘Aso van de week’, waarin Nederlandse wegmisbruikers in het zonnetje gezet worden. ‘De aso van deze week rijdt in Breda en denkt dat hij de koning van de weg is’, zegt een monotone stem, waarna we beelden zien van een auto die van baan wil wisselen terwijl daar geen ruimte voor is. ‘Het is helaas niet te horen, maar de inzender toetert om hem te waarschuwen.’ Uiteindelijk ontaardt de hele situatie in een ordinaire verkeersruzie, waarbij de Aso van de week uit zijn auto stapt en hard op het raam van de inzender slaat. Je zou denken dat de politie wel raad weet met dit soort beelden, maar volgens de voice-over kunnen die er niets mee omdat ze zelf de situatie niet hebben waargenomen. ‘Dat is maar goed ook voor deze aso’, zegt de voice-over, ‘anders had hij flink mogen lappen.’ Misschien niet de meest voor de hand liggende conclusie, maar alsnog geen speld tussen te krijgen.||https://www.volkskrant.nl/columns-opinie/in-nederland-beschikken-we-ook-heus-over-uitstekende-idioten~b61d89db/
2022-07-13||‘Grutto!’ volgt met majestueuze luchtopnamen de reis van onze nationale vogel||De gruttokuikens piepen verontrust in de vanuit het nest gefilmde openingsscène van Grutto! De reis van onze nationale vogel. Logisch: even verderop op de weide trekt een kolossale maaimachine z’n baantjes. Het dreigende gegrom van het gevaarte, almaar dichterbij en luider, overstemt de kuikens. En dan maait de machine nét langs het nest. Ontsnapt aan de horror. Gijs Scholten van Aschat, de aangename vertelstem van de nieuwe natuurfilm van ecoloog en filmmaker Ruben Smit (o.a. De nieuwe wildernis), trakteert de kijker op de benodigde Grutto-kennis, kalm en vaderlijk. Onze vogel is het: ruim driekwart van de Noord- en West-Europese populatie broedt hier, in de Hollandse polder. De steltloper bewoog mee in de vaart der volkeren: toen het veenmoeras werd ontgonnen, zag de grutto zijn kans. Want waarom zou je moerasvogel blijven als je ook weidevogel kunt zijn? De soort piekte in de jaren zestig en zeventig. Nu is er nog maar een kwart van over; het leefgebied wordt bedreigd door klimaatopwarming, droogte en intensivering van de landbouw. Het in zeven landen gefilmde Grutto! volgt de jaarlijkse reis van de vogel met de lange snavel, die in 2015 bij een verkiezing van de vogelbescherming werd uitgeroepen tot de nationale vogelsoort, vóór de merel en de huismus. We zien majestueuze luchtopnamen van de trek: de grutto’s vertrekken vanaf de vaste winterbestemming in Senegal, waar de rijstzaadjes pikkende vogels als een plaag worden beschouwd door boeren. Ze vliegen kilometers hoog boven West-Afrika, om dan bij de Portugese Taag-delta een eerste Europese stop te maken. De documentaire herhaalt zich hier en daar wat: weer een boven de grutto’s cirkelende roofvogel, met weer die standaard muzikale omlijsting, de dreigende drums. Maar filmmaker Smit slaat ook een origineel vertelspoor in, door zijn gruttoportret te doorrijgen met beelden van het Nederlandse boerenbedrijf. Grutto! is een alarmerende film, met de schaalvergroting van de landbouw als groot kwaad; nergens gaat de biodiversiteit zo achteruit als op het boerenland. Daarnaast heeft de film ook oog voor de wat kleinere, sympathieke veehouders, zoals boer Piet en boer Wim, die er juist alles aan doen om de vogels te ontzien. Desnoods spuiten ze slootwater op om hun graslanden voldoende vochtig te houden tijdens de broedtijd. Ook toont zijn film hoe de grutto zich meer en meer senang voelt in het opwarmende en almaar groenere IJsland: onze nationale vogelsoort hecht niet al te zeer aan landsgrenzen. Ruben Smit blies de Nederlandse natuurfilm in 2013 nieuw (bioscoop)leven in met de publiekshit De nieuwe wildernis, waarin de Oostvaarderplassen op BBC Earth-waardige wijze in beeld werden gebracht. Hij maakte de film met collega-regisseur Mark Verkerk, waarna hun wegen zich na wat frictie scheidden. De twee vormen nu twee enigszins concurrerende zuilen binnen het natuurgenre, dat zich (wereldwijd) verhief met de entree van grotere televisies en kleinere camera’s, en ook in Nederland al jaren een hausse beleeft. Smit regisseerde onder meer Wad: overleven op de grens van water en land, Verkerk tekende voor Holland: natuur in de delta plus de stedelijke natuurfilm De wilde stad. Hij werkt nu aan een bioscoopfilm over de natuur van Aruba, Bonaire en Curaçao. Inmiddels lijkt alle natuur van Nederland wel ongeveer vastgelegd, zeker als na de zomer ook het vanwege covid uitgestelde Wolf in de bioscopen zal draaien, de documentaire van Cees van Kempen over de terugkeer van ons grootste roofdier, met de vertelstem van Matthijs van Nieuwkerk. Nee, zegt ecoloog en filmmaker Smit ferm, over de telefoon. ‘Er is juist nog ontzettend veel te doen voor natuurfilmers in Nederland. Er verdwijnen soorten. Ik zou heel graag een film maken over de microkosmos, zoiets hebben we nog nooit gemaakt in Nederland: een grootse bioscoopfilm over insecten.’ Daarbij denkt Smit niet automatisch aan de bedreigde honingbij. ‘Die bij wordt altijd genoemd. Maar wat dacht je potdomme van mijten? Of springstaarten, dat zijn een soort kleine kevertjes. Of de regenworm? En in die film wil ik dan ook tonen wat de mens aanricht: het effect van gif. Gruwelijk!’ Smit (51) moest het filmen enkele jaren drastisch beperken nadat hij zwaar was getroffen door de ziekte van Lyme, na een vermoedelijk tijdens zijn werk opgelopen tekenbeet. Hij is opgelucht, nu Grutto! eindelijk in de bioscoop draait, in meer dan zeventig zalen. En ook wat gefrustreerd. ‘Een natuurfilm uitbrengen in Nederland is bijna ondoenlijk. Ik krijg geen steun van het Filmfonds, nooit gehad ook. Bij het Filmfonds beschouwen ze natuurfilms niet als volwaardige producties (het Filmfonds zegt open te staan voor alle soorten en genres, ‘ook natuurdocumentaires’). Dus ik heb me hopeloos diep in de schulden gestoken, wéér een tweede hypotheek op mijn huis. Grutto! zou best weleens mijn laatste film kunnen zijn.’||https://www.volkskrant.nl/cultuur-media/grutto-volgt-met-majestueuze-luchtopnamen-de-reis-van-onze-nationale-vogel~bea3f257/
2022-07-13||Een vers boeket klepelwoorden||Zo vlak voor de zomerstop is er nog net even tijd voor een klein boeket klepelwoorden, woorden dus in de categorie ‘klok zoekt klepel’, die net niet helemaal tot uiting brengen wat de auteur voor ogen had. Dat levert vaak ongelukkige en soms hilarische constructies op, en onze kritische meelezers laten uiteraard niet na hiervan aangifte te doen aan het taalloket. Hofleverancier van de net-nietconstructie (als aangever, niet als maker) is Pieter Markus, dus laten we met hem beginnen. Hij las de column over de eerste vrouw (en jongste deelnemer, want 17 jaar) op het EK bouwtimmeren in Keulen; die merkte bij het benoemen van de voordelen van haar vrouw-zijn op dat jongens onverschillig kunnen zijn, ‘of ze stellen zich opeens heel grootmoedig en wijsneuzig op, waardoor ze ervan overtuigd zijn alles allang te weten’. ‘Ik ben er niet bij geweest’, schrijft Markus, ‘maar tussen de negatieve kwalificaties valt de positieve kwalificatie uit de toon: grootmoedig is onzelfzuchtig. Ik denk dat bedoeld is: overmoedig, met zelfoverschatting.’ Zonder enige zelfoverschatting durven we te beweren dat we wel zeker weten dat dat er had moeten staan, ja. Gerard van Laere stuurde een foto van vier nieuwe Nederlanders bij een ‘neutralisatieceremonie in de gemeente Aa en Hunze’. Deze kronkel stond alleen niet in de Volkskrant, maar in een lokale sufferd, dus daar mogen we hier verder geen aandacht aan besteden. Bovendien zult u dergelijke fouten natuurlijk nooit aantreffen in uw landelijke kwaliteitscourant. Nooit méér althans, hopelijk, want een paar maanden eerder al las Johan Schipper in het katern Boeken & Wetenschap een recensie van het vertaalde werk van Henri Michaux, ‘een tot Fransman geneutraliseerde Belg’. Ai. (Een Fransman als Belg waar de scherpe randjes van af zijn? Andersom was wellicht logischer geweest.) Gemma van Ophem: ‘In de krant van 3 juni las ik een bijzonder bericht. Er staat dat iemand ‘belangrijke hoofddrollen zal dansen’. Dat is volgens mij geen danskunst.’ Woordkunst is het wel, en redelijk populaire ook nog, want op de website blijken meerdere hoofddrollen rond te drijven. Het laat maar weer eens zien dat het schrijvende/lezende brein soms automatisch aan het corrigeren slaat. Een d te veel, of drie a’s of drie l’en op een rij: je leest er zo overheen – dodelijk voor eindredacteuren en correctoren. Maar er is natuurlijk geen excuus, want desnoods hebben we altijd nog de spellingcheck als reddende engel. De computer wordt godzijdank niet gehinderd door een zelfcorrigerend, zijn eigen fouten verbloemend brein. Trouwens, een ‘hoofddrol’ is nog niet eens zo’n slecht synoniem voor een klepelwoord.||https://www.volkskrant.nl/cultuur-media/een-vers-boeket-klepelwoorden~b014eb97/
2022-07-13||Zo zou het altijd moeten zijn||Omdat deze rubriek tot 1 september wordt onderbroken, zochten we een beeld dat de hele zomer mee kan. Peter Wieten zag het, in Naarden-Vesting, waar ‘meer gedichten op gevels zijn te vinden’. Hij werd ‘tijdens een fietstocht op 29 juni’ met name getroffen door dit gedicht van Tom van Deel (1945-2019). Dat snappen we.||https://www.volkskrant.nl/cultuur-media/zo-zou-het-altijd-moeten-zijn~b51b6d3a/
2022-07-13||Wat zie jij er puwig uit||Izak van Langevelde: ‘Zoals Eskimo’s vele woorden voor sneeuw kennen, bezigt de familie Van Langevelde een keur aan woorden voor vermoeidheid. De herkomst van de familie doet vermoeden dat deze woorden een oorsprong hebben in een Zeeuws dialect, maar tot op heden wijst alles erop dat ze volstrekt origineel zijn. In De Dunne Van Langevelde, ons lexicon, neemt het woord ‘puwig’ een bijzondere plaats in. Het heeft een dermate hoge gevoelswaarde dat iedereen weet hoe puwig oogt en voelt, maar het duurde toch even voor we het eens waren over schrijfwijze en exacte betekenis. Wie puwig oogt, is net even wat vermoeider dan sludderig, wat gewoon slaperig is, maar weer minder moe dan iemand die er verpluusterd uitziet. Het toppunt van vermoeidheid is ‘de punten af’, zeg maar aan het eind van zijn of haar Latijn, maar die laatste uitdrukking staat dan weer wel in de Dikke Van Dale.’||https://www.volkskrant.nl/cultuur-media/wat-zie-jij-er-puwig-uit~bb956391/
2022-07-13||Sjoelen, drinken, dichten: foto’s van en anekdotes over de bohemien Campert||Dat ene boek dat iets in je wakker maakt en vervolgens altijd bij je blijft: dat was voor Remco Campert Theo Thijssens Kees de jongen. Hij las het in de oorlog op de Veluwe, 12 of net 13 jaar oud. Gezeten in het gras, op zijn klompen: het verhaal over de jongen die net zo oud en sensitief was als hijzelf en die bovendien net als hij zijn vader verloor – maar die parallel kon hij nog niet meteen trekken. Zijn vader stierf in januari 1943 in Neuengamme en de zoon las die eerste zomer vooral het verhaal over Kees Bakels en zijn schroomvallige liefde voor Rosa Overbeek dat later een bijrol zou gaan spelen in Het leven is vurrukkulluk. Zijn eigen Rosa heette Sonja, de eerste roodblozende verliefdheid op de lagere school en een naam die vaak in zijn werk terug zou keren. Remco’s moeder, actrice Joekie Broedelet, was een kordate vrouw die nadat ze door Jan Campert was verlaten met grote opgeruimdheid het leven in eigen hand nam. Dag in dag uit op het podium, ook tijdens de oorlog (nee, ze schaamde zich niet dat ze tekende voor de Kultuurkamer: ze had een zoon te voeden) die Remco doorbracht op de Veluwe met het bevriende gezin Moody. Remco zag haar in drie jaar slechts twee keer, eenmaal toen ze het bericht van zijn vaders dood bracht en eenmaal onverwachts. Haar bezoek vond hij toen niet prettig, zo was hij eraan gewend geraakt zijn eigen gang te gaan. Daar getuigt de foto, met grijnzende plusfours en olijk gezicht, niet van. ‘Remco heeft altijd een onwrikbaar vaste kern gehad die hem belette iets te doen wat hij niet wilde’, zei Joekie later over hem. In maart 1951 schreef Remco aan Rudy Kousbroek: ‘Ik was met Freddy op het Boekenbal, waar ik door mijn uit de toon vallende verschijning veel opzien baarde. En mijn naam overal in de krant & foto’s. Heel leuk, vind ik zelf. IJdele kwast. Bah.’ Te zien op de foto: sandalen met sokken, dat kon toen al niet. Vlassig baardje, de grote bril die tot ver in de jaren zestig aan zijn verschijning voorafging. Boekenbalgenoot was Freddy Rutgers, zijn eerste vrouw – na haar volgden Fritzi Harmsen van Beek, Lucia van den Berg en Deborah Wolf – en een van de mooiste meisjes van de stad. Voor Freddy schreef Remco ‘zoals je loopt (…) zal geen regel ooit lopen’, dichtregels vol van het meisjesverlangen dat overal door zijn poëzie waart – verlangen naar de meisjes op de kiezelpaden, de fluisterende meisjes, het Antwerps meisje, het meisje bij de tramhalte. Een foto uit een café in Amsterdam, vlak voordat Remco naar Antwerpen verhuisde waar hij evenzeer veelvuldig in cafés zat. Waar hij ook woonde, hij gold als begenadigd drinker. Hugo Claus portretteerde hem in de Parijsroman Een zachte vernieling als de jongen die ‘alles dronk wat hij zag’. Drank en Remco hoorden bij elkaar. ‘Met mensen kon hij pas goed omgaan als hij een paar glazen had gedronken’, schreef hij in Zachtjes neerkomen. ‘Dan begon hij aan hun aanwezigheid te wennen en groeide in hem het gevoel dat het zinvol was dat hij met mensen te maken had en zij met hem.’ De drank bracht hem zowel slaande ruzies, valpartijen en verdwenen nachten maar ook veel bevrijdend plezier. Hij kopte er zijn verlegenheid mee weg en op miraculeuze wijze kreeg de drank hem er nooit echt onder. In 1975 kochten Remco en Deborah, toen bijna tien jaar samen, een oud notarishuis in de Noord-Franse streek waar meer kunstenaars waren neergestreken. ‘Wij hadden allemaal vale boerderijtjes’, zei een vriend, ‘maar Remco kocht een kast.’ Een kast vol geluk: zomer aan zomer brachten ze er door, meestal met hun beider kinderen. Tussen granieten plavuizen en pruimenboomgaard bloeide hun liefde, zelfs in de jaren dat ze officieel uit elkaar waren. Remco maaide er het gras (‘het enige fysieke werk dat ik ooit goed gekund heb’) en als er vrienden op bezoek waren, speelden zich lange, vreugdevolle avonden af in de achterkamer die was ingericht als sjoelkamer. Remco met opgerolde mouwen, ontspannen, van ieder getob ontheven door een spelletje. ‘Ik kan sjoelen, soms op zomeravonden in een andere streek, als het licht laat opblijft en de vrienden aanwezig zijn en geluk me even aanraakt.’ Cleo Campert, drie jaar jonger dan haar zus Manuela, is fotografe en maakte regelmatig foto’s van haar vader. Op deze foto staat hij met zijn onafscheidelijke sigaret – vanaf zijn 14de tot zijn 92ste heeft Campert straf gerookt. Behalve dat schrijven en roken onlosmakelijk met elkaar verbonden waren – ‘zonder roken bij mij geen poëzie’ – vormt roken net als drinken prettig houvast voor een verlegen zwijger. Er bestaat een filmopname door Hans Keller waarop Rijk de Gooijer wordt geïnterviewd terwijl Remco op de achtergrond toekijkt: iedere tien seconden neemt hij een trek van zijn sigaret. Ook op televisie rookte hij zolang als dat maar mocht. Hij zag ook overal asbakken in, behalve in asbakken zelf. Op zijn nu stilgevallen werkkamer staat het oude witte koffiekopje met de diepzwartbruin geblakerde binnenkant er ontheemd en verlaten bij. ‘Doodzenuwachtig was hij de eerste keer’, zegt Jan Mulder, met wie Remco Campert tien jaar lang literaire tournees maakte, nog voordat ze samen CaMu werden. Remco had een ouderwets toneelkoffertje bij zich, van een collega van zijn moeder: optreden zag hij als een serieuze zaak. Toen hij in 1966 in Brussel tijdens de Nacht van de Poëzie beschimpt werd, hipte hij op het podium van ingehouden drift. In het tijdschrift Podium schreef hij ooit: ‘Zie eigenlijk niks in het voorlezen van ged., tenzij grote hekel aan publiek. God weet ontstaat op deze avond haat tegen aanwezigen. Dan fluks het podium opgesneld en van leer getrokken.’ Maar gaandeweg begon hij ervan te genieten. Niet alleen van de aandacht van het publiek, ook van het on the road zijn en het collegiale plezier. Geheime troef van zijn optredens: zijn onvergelijkbare stem. Op zijn Olivetti, op zijn Triumph, zijn Adler, zijn Underwood (héél vroeger). Hij schrijft omdat hij niet anders kan, koketteert hij, maar waarder is: omdat hij niet anders wil. Na zijn eerste gedicht als 16-jarige, kijkend naar de zilverwitheid van die legendarische berkenstam, ging het vrijwel vanzelf. Een zondagskind met een uniek, ongrijpbaar talent, virtuositeit onder de door hemzelf altijd gul geprezen oppervlakte. ‘Een schrijver hoort op zijn werkkamer’, zei hij en de laatste jaren werd dat zijn domicilie: tussen de boeken en de aanzetjes, zonder vooropgezet plan. ‘Schrijven is kijken met je ogen dicht’, ‘Schrijven is op z’n hondjes zwemmen in de oceaan en je daar gelukkig bij voelen’, ‘Dichten is liegen op een hoger plan’ of, ter relativering van bijna alles: ‘Sommige poëzie/ is met een klein mondje/ nog kleinere dingen zeggen/ erwtjes blazen naar de zon’.||https://www.volkskrant.nl/cultuur-media/sjoelen-drinken-dichten-foto-s-van-en-anekdotes-over-de-bohemien-campert~b51ebdda/
2022-07-13||Is ‘onrealistisch’ een nieuwe manier om te zeggen: ‘liever niet’?||Je bent een millennial en schrijft stukjes over taal voor de papieren krant. Dan weet je: vooral mijn ouders zijn mijn publiek. En hun buren. En hun vrienden, die me trouw een foto van die papieren krant opsturen. Na verloop van tijd beginnen die ouders dan inspraak te eisen. Kan ik niet iets schrijven over het nieuwe en onjuiste gebruik van ‘onrealistisch’? Want wat bedoelt de boerenlobbyclub LTO als die zegt dat de stikstofdoelen van het kabinet ‘onrealistisch’ zijn en een ‘onrealistische kaalslag’ op het platteland veroorzaken? Kúnnen we niet minder stikstof uitstoten? Of zeggen ze eigenlijk: we zijn het hier niet mee eens en willen niet dat er zo veel boeren stoppen. Is onrealistisch een nieuwe manier om te zeggen: ‘onwenselijk’? Ik moest denken aan die arme Alanis Morissette, die belachelijk werd gemaakt omdat ze met de voorbeelden in haar hit Ironic bewees dat ze niet wist wat ironie eigenlijk was. Regen op je trouwdag? Tienduizend lepels hebben terwijl je een mes nodig hebt? Nee Alanis, dat is gewoon onprettig. Maar bij die landbouwlobby is iets gemeners aan de hand. Wie komt aanzetten met realisme doet alsof hij een objectieve onderbouwing geeft. Je appelleert aan een gedeeld beeld van wat wel of niet mogelijk is, en beweert dat de tegenpartij een denkfout maakt. Wie dan niet uitlegt wat die denkfout precies inhoudt, zaait twijfel over cijfers die toch echt op wetenschappelijk onderzoek gebaseerd zijn. Tussen dat gerommel weten politici ook niet meer waar ze het moeten zoeken. Limburgse statenleden lieten in Trouw weten dat ze afstand namen van het kabinetsbeleid omdat het stikstofprobleem is ‘gebaseerd op modellen en berekeningen in plaats van op feiten en meningen’. Meningen?!||https://www.volkskrant.nl/cultuur-media/is-onrealistisch-een-nieuwe-manier-om-te-zeggen-liever-niet~bab57277/
2022-07-13||Ons koloniale verleden in vijftig voorwerpen||Lees de inleiding hier en bekijk de eerste aflevering: het statige portret van Christophle le More.||https://www.volkskrant.nl/cultuur-media/ons-koloniale-verleden-in-vijftig-voorwerpen~b25fb981/
2022-07-13||Meisjes in Engelse stad Telford werden tientallen jaren seksueel misbruikt, autoriteiten grepen niet in||De sociaal kwetsbare meisjes, zo staat er in het rapport, werden door de mannen met alcohol, sigaretten en softdrugs verleid, waarna ze tot seks gedwongen werden, oftewel de loverboy-methode. Onder de mannen bevonden zich relatief veel taxichauffeurs. In het nabijgelegen Wellington bevond zich zelfs een ‘verkrachtingshuis’. ’Talloze meisjes zijn seksueel misbruikt en verkracht’, stelde onderzoeksleider Tom Crowther. ‘Ze werden doelbewust vernederd. Ze werden onderling gedeeld en verhandeld. Ze zijn het slachtoffer geworden van geweld en familieleden werden bedreigd.’ De politie hield zich jarenlang afzijdig vanwege de etnische component. Er bestond een vrees dat optreden schadelijk kon zijn voor de verstandhouding tussen verschillende gemeenschappen. In sommige gevallen kregen de meisjes de schuld: ze werden bijvoorbeeld van prostitutie beticht. Ook de gemeente wilde lange tijd niet ingrijpen. Een voornemen om de licenties van verdachte taxichauffeurs af te pakken werd in 2006 teruggedraaid. In 2013 zijn zeven mannen berecht, vermoedelijk een fractie van het werkelijke aantal daders. Het rapport maakt onder meer gewag van de lotgevallen van Lucy Lowe, die in 2000 op 16-jarige leeftijd samen met haar zus en moeder stierf nadat Azhar Ali Mehmood hun woning in brand had gestoken. De 26-jarige dader, een taxichauffeur, was de vader van Lucy’s zestien maanden oude dochter, die in de tuin van het afgebrande huis werd gevonden. Mehmood kreeg levenslang, maar de zaak werd indertijd niet verder uitgediept. Bij het openen van de beerput in Telford was een belangrijke rol weggelegd voor Geraldine McKelvie, journalist bij The Daily Mirror. Wat er in Telford gebeurd is, staat niet op zichzelf. Ook in Rotherham, Rochdale, Oxford, Derby en Oldham waren misbruikbendes actief. Die zaken kwamen aan het rollen door stug onderzoekswerk van The Times, dat inmiddels heeft geleid tot tientallen veroordelingen en excuses van de autoriteiten. In Oldham, zo leerde een onderzoek, was er een angst bij de autoriteiten dat radicaal-rechts politiek voordeel zou halen uit deze zedenschandalen. Tevens kwam aan het licht dat een tot 19 jaar cel veroordeelde bendeleider uit Rochdale, Shabir Ahmed, op de afdeling Welzijn werkte bij de gemeente Oldham. Onlangs kwam naar aanleiding van een ander onderzoeksrapport een verhaal in het nieuws over de lotgevallen van een twaalfjarig meisje uit Oldham, Sophie genoemd. Nadat ze was aangerand op een kerkhof in Oldham ging het schoolmeisje naar het politiebureau. Daar kreeg ze van agenten te horen dat ze maar eens terug moest komen als ze niet had gedronken. Ze stond nog niet op straat of ze werd opgepikt door enkele mannen, die haar naar een huis reden waar ze door vijf verschillende mannen seksueel zou worden misbruikt. Dit alles speelde zich in 2006 af. Hoe politiek gevoelig het ‘grooming scandal’ ligt, bleek vijf jaar geleden. De Labour-afgevaardigde voor Rotherham, Sarah Champion, schreef toen in een opiniestuk dat er een probleem bestaat met Britse mannen van Pakistaanse komaf die witte meisjes exploiteren. Het artikel leidde ertoe dat ze haar portefeuille in het schaduwkabinet kwijtraakte. Ze maakte excuses voor haar woordkeuze. Bij het misbruikschandaal in haar stad bleek het niet alleen te gaan om mannen van Pakistaanse, maar ook van Iraakse, Bengaalse en Indiase komaf.||https://www.volkskrant.nl/nieuws-achtergrond/meisjes-in-engelse-stad-telford-werden-tientallen-jaren-seksueel-misbruikt-autoriteiten-grepen-niet-in~bd06018c/
2022-07-13||De Volkskeuken: scheermessen met limoenrasp||Jarenlang bakte ik alles in olijfolie. Ik dacht er niet eens over na. Die olijfolie kocht ik van een Griekse meneer met melancholieke ogen die de flessen bij mij thuis afleverde. Toen ik eens liet vallen dat ik zijn Kretenzer trots ook gebruikte om te bakken, schudde hij langdurig zijn weemoedige hoofd: zijn olie was ongefilterde eerste persing, grasgroen goud, die gebruikte je natuurlijk alleen maar koud. Ik hoorde het aan en deed er verder niks mee. Dus ik maar bakken en braden in mijn olijfolie, die elk jaar weer anders is en ongelooflijk lekker smaakt. Totdat het mij op begon te vallen dat de chefs bij wie ik graag op de vingers kijk van die spuitbusjes gebruiken met lichtgele, bijna transparante olie. Doodgewone zonnebloemolie. Minder uitgesproken van smaak dan olijfolie en daarom breed inzetbaar. Vervolgens, ik had de zonnebloemolie nog maar net herontdekt, was er, bam, de oorlog in Oekraïne. Ook in mijn buurtsuper bleef het vak even leeg, maar dat vulde snel weer aan. Bij de Sea Salt Saloon – nee, dat is geen ruige biker bar, maar het beste visrestaurant van Utrecht – had chef Dieter er op een zonovergoten zaterdagmiddag duidelijk zin in en hij serveerde ons gezelschap paling, kokkels, langoustines, de eerste mosselen van het seizoen en zelfs een verdwaalde langoest, groter dan een kreeft, binnengedruppelde bijvangst uit de Noordzee. En scheermessen, ook wel mesheften, van de plancha, het zoete troetelschelpdiertje waarvoor je mij ’s nachts mag wakker maken. We noemen ze zo omdat ze lijken op de ouderwetse scheermessen die in elke rechtgeaarde maffiafilm voorbijkomen, meestal als de baas nat geschoren wordt en ondertussen moordcommando’s dicteert. Maar wat was er nou eerder, het scheermes of het scheermes? Precies. Misschien kunnen we ze voortaan beter zeeasperges noemen, vanwege hun fallische gelijkenis met de trotse groente. Heeft u zin in de smaak van de zomer, dan is dit zomerse, lichte, speelse voorgerecht misschien iets voor u. De scheermessen koopt u bij een goede visdetaillist, op de markt bijvoorbeeld. 1 netje scheermessen (1 kg) zonnebloemolie 1 teen knoflook 2 eetl. olijfolie 2 limoenen, schoongeboend Spoel de scheermessen en laat ze uitlekken. Doe de knoflook met 75 ml zonnebloemolie en de olijfolie in een mengbeker en pureer met de staafmixer. Verhit wat gewone zonnebloemolie in een ruime koekenpan met deksel en bak er de scheermessen in: deksel erop, een minuut of twee, drie, totdat alle schelpen openstaan. Doe dat in twee porties. Verdeel de scheermessen over de borden, lepel er wat knoflookolie over, kruid met wat zeezout en rasp er royaal limoenschil over.||https://www.volkskrant.nl/beter-leven/de-volkskeuken-scheermessen-met-limoenrasp~bc3399f3/
2022-07-13||Cosima Wagner hoort niet graag over de Satan prediken||In het kleine kerkje met de boeren in ontroerende eendracht psalmen gezongen. Een dergelijke eendracht is bron van de liturgie: wat je ervaart als je de arme boeren ziet en wat het zingen je brengt is een vorm van bidden. Terwijl we ‘wir haben einen Gott, der da hilft’ zongen, moest ik denken aan de tijden waarin de protestanten hun leven gaven voor hun geloof. Ik dacht aan Luther en zijn titanenstrijd, en de onopgesmukte kerk, de staande (niet zittende) gemeente en het gezongen gebed brachten mij in een vrome stemming. Wat doet het goed mij op deze manier één met de wereld te kunnen voelen. Helaas sloot de preek van de voorganger allerminst bij mijn stemming aan: hij had het veel over de Satan – wat zou ik graag predikant onder de boeren worden en hoe anders zou ik prediken! Met de kleintjes in het park. De vogelzang heeft me nog nooit zo aangegrepen als nu: het is alsof ik alles anders hoor en versta dan vroeger – als een wonderlijke roep. Ik zou alle onaangenaamheden willen vergeten en gehoor willen geven aan die roep. Een kunstwerk zou tot ons moeten spreken zoals de vogels dat doen – ongrijpbaar, niet te beantwoorden en toch onmiddellijk begrepen.||https://www.volkskrant.nl/cultuur-media/cosima-wagner-hoort-niet-graag-over-de-satan-prediken~b52d8ede/
2022-07-13||Betogers bezetten kantoor premier Sri Lanka na vlucht president||Op beelden is te zien hoe betogers vanaf balkons zwaaien met vlaggen, feest vieren en door het complex lopen. Zij eisen het vertrek van de premier. De autoriteiten grepen niet in. Demonstranten zongen op het terrein terwijl soldaten toekeken. Wickremesinghe was niet aanwezig in het gebouw tijdens de belegering. Ook zijn er berichten dat twee tv-stations uit de lucht zijn gehaald na een bestorming door betogers. Legerleider Shavendra Shiva riep op tot kalmte. De generaal zei dat het leger de grondwet zou respecteren en niet de macht zou overnemen. Wel droeg hij de politieke leiders op om uiterlijk vanavond aan te geven hoe de politieke crisis moet worden opgelost. De bezetting van het kantoor van de premier komt nadat Wickremesinghe eerder de noodtoestand had uitgeroepen om een einde te maken aan de onrust in het land. Sri Lanka bevindt zich in de ernstigste politieke -en economische crisis in decennia omdat de economie volledig is ingestort. Wickremesinghe deed dat als waarnemend president, nadat president Gotabaya Rajapaksa woensdag in alle vroegte het land was ontvlucht naar de Malediven. Rajapaksa benoemde de premier tot interim-president. Volgens een bron binnen zijn regering vliegt hij op woensdag door naar Singapore. Rajapaksa, zijn vrouw en twee lijfwachten vlogen met een vliegtuig van de Sri Lankaanse luchtmacht naar Malé, de hoofdstad van de Malediven. Naar verluidt is hij van plan om door te reizen naar een onbekende eindbestemming. Volgens diverse media is hij onderweg naar Singapore. Op zaterdag moest Rajapaksa ook al vluchten, toen betogers het presidentieel paleis in de hoofdstad Colombo bestormden. Afgelopen weekeinde bevestigde de president dat hij woensdag zou aftreden. Volgens lokale media is het de bedoeling dat het parlement tegen het einde van de week een waarnemend president benoemt, waarna er een nieuwe premier, een interim-regering en uiteindelijk verkiezingen moeten komen. Wickremesinghe, die in mei werd benoemd, zei toen bereid te zijn op te stappen zodra er een nieuwe regering is. Maar daar wilden de demonstranten niet op wachten. In reactie op het nieuws over de vlucht van de president, verzamelden honderden demonstranten zich woensdagochtend bij de ambtswoning van de premier om zijn vertrek te eisen. Met de afkondiging van de noodtoestand en de instelling van een avondklok, had Wickremesinghe de woede onder de demonstranten alleen maar aangewakkerd. De bevolking van Sri Lanka protesteert al geruime tijd wegens de zware economische crisis die gepaard gaat met voedsel-, brandstof en medicijntekorten. Afgelopen weekend kwamen de protesten tot een hoogtepunt. Honderdduizenden mensen namen de hoofdstad Colombo over en bezetten de paleizen van de macht onder het motto: weg met de politieke leiders. Demonstranten dwaalden door de burelen, maakten selfies in de pluchen stoelen, plonsten in het zwembad. Binnen enkele uren werd duidelijk dat Wickremesinghe wilde aftreden, evenals president ‘Gota’ Rajapaksa, om wiens vertrek de massa al maanden roept, vergezeld van de hashtag #GotaGoHome. Het nieuws van de vlucht van Rajapaksa zorgde woensdag er opnieuw voor dat duizenden bewoners de straat opgingen. In het centrum van Colombo riepen ze onder meer ‘Gota dief, Gota dief’. Volgens overheidsbronnen zou Rajapaksa vanuit de Malediven naar een ander Aziatisch land willen reizen. De broers van de president, voormalig premier Mahinda Rajapaksa en voormalig minister van Financiën Basil Rajapaksa zouden nog wel in Sri Lanka zijn, aldus dezelfde bronnen.||https://www.volkskrant.nl/nieuws-achtergrond/betogers-bezetten-kantoor-premier-sri-lanka-na-vlucht-president~b0133149/
2022-07-13||Rusland kan Iraanse kamikazedrones goed gebruiken||Uren nadat het Witte Huis geheime inlichtingen naar buiten had gebracht over de mogelijke Iraanse hulp, wilde het Kremlin alleen bevestigen dat president Vladimir Poetin volgende week Iran bezoekt. Het Iraanse ministerie van Buitenlandse Zaken ontkende de beschuldiging niet eens en zei alleen dat Teheran en Moskou al jaren militair samenwerken. De VS willen niet zeggen hoe ze aan de informatie komen. Het Russische leger wordt al weken geplaagd door een tekort aan hightechwapens. Als Iraanse drones binnenkort inderdaad boven het Oekraïense strijdtoneel verschijnen, wordt Iran het eerste land dat Moskou te hulp komt met wapens. Eerder waren er berichten dat de Russen China hadden benaderd, maar Beijing zou de boot hebben afgehouden. Rusland heeft zelf een grote militaire industrie en is ’s werelds op een na grootste wapenexporteur. Maar door de onverwacht lange oorlog en de westerse sancties zou het Russische leger volgens de Amerikanen en de Britten kampen met een tekort aan geavanceerde wapens, vooral kruisraketten. De nood is inmiddels zo hoog dat de Russische luchtmacht de laatste weken gebruik maakt van oude, minder trefzekere raketten uit de Sovjet-tijd. Dat Rusland ook een tekort heeft aan drones, was tot nu toe niet bekend. Het Russische leger heeft in Oekraïne tal van drones van eigen makelij ingezet voor verkenningen en aanvallen. Oekraïne beweert tot nu toe 676 toestellen te hebben neergeschoten. Maar hoeveel de Russen in bijna vijf maanden oorlog precies hebben verloren is onduidelijk. Rusland zette in 2014 in de strijd in de Donbas met succes verkenningsdrones in. Op het gebied van bewapende drones heeft het echter een forse achterstand op de VS, dat in 2002 de eerste aanval met een drone uitvoerde. Zo werd de Russische aanvalsdrone Orion, die nu in Oekraïne wordt gebruikt, pas in 2019 in Syrië getest. Dat Moskou nu zijn heil moet zoeken bij Iran, dat al jaren flink aan de weg timmert met vooral aanvalsdrones, duidt erop dat de Russen inderdaad in problemen zijn. Volgens Jake Sullivan, nationale veiligheidsadviseur van president Joe Biden, heeft Rusland nu grote moeite om de wapenvoorraden op peil te houden. Door de westerse sancties kunnen de Russische wapenfabrikanten niet meer aan elektronische onderdelen komen. ‘Uit onze informatie blijkt dat de Iraanse regering voorbereidingen treft om Rusland versneld enkele honderden drones te leveren, inclusief bewapende drones’, aldus Sullivan. Volgens hem zou Iran nog deze maand beginnen met het trainen van Russische militairen. Iran is voor de Russen een interessante leverancier vanwege de grote ervaring van Teheran met kamikazedrones. De Houthi-rebellen in Jemen hebben deze kleine, eenvoudige Iraanse ‘zelfmoorddrones’, die voorzien zijn van een explosief van een paar kilo tot zo’n 40 kilo, de afgelopen jaren op grote schaal gebruikt bij aanvallen op Saoedi-Arabië. Ook verdenken de VS Iran en pro-Iraanse milities in Irak ervan de drones te hebben gebruikt tegen Saoedische olie-installaties en Amerikaanse bases in Irak. Volgens Sullivan zou Rusland dezelfde drones krijgen die Iran eerder leverde aan de Houthi’s. Rusland beschikt ook over kamikazedrones, die in de VS ‘rondhangende munitie’ worden genoemd. Maar deze zijn voor zover bekend niet op grote schaal ingezet tegen de Oekraïners. Zo werden in maart wrakstukken gevonden van de Kub-Bla, een zelfmoorddrone die in Syrië is getest en die pas dit jaar in productie zou worden genomen. ‘Het eerste bewijs dat Rusland ‘rondhangende munitie’ in Oekraïne gebruikt’, twitterde de Amerikaanse oud-militair en wapendeskundige Rob Lee, die de inzet van wapens in de oorlog nauwgezet bijhoudt. Met de interesse in Iraanse drones lijkt het erop dat het Kremlin de VS en Oekraïne met gelijke munt wil terugbetalen. Een van de belangrijkste wapens die de VS in het begin van de oorlog leverden, waren namelijk de zelfmoorddrones Switchblade en Phoenix Ghost. Tot nu toe hebben de Oekraïners 821 van zulke drones gekregen om Russische tanks, pantservoertuigen en artilleriestukken te vernietigen. Als de Russen inderdaad een deal sluiten met Teheran, zullen vooral de Amerikaanse zware wapens een belangrijk doelwit worden. De 126 accurate M777-houwitsers en twaalf Himars-raketsystemen die Oekraïne heeft gekregen, vormen nu een grote bedreiging voor het Russische leger in de Donbas. Volgens de Russische nationalist Igor Girkin, oud-minister van Defensie van de Donetsk-republiek, waren vooral de aanvallen met de Himars de afgelopen dagen verwoestend. ‘Er zijn grote verliezen aan personeel en materieel’, meldde Girkin op Telegram. Volgens hem werden onder andere tien Russische munitiemagazijnen vernietigd. Twee van de Iraanse kamikazedrones zijn de Samad en de Mohajer. Deze werden volgens de VS vorig jaar gebruikt bij een aanval in het Saoedische Riyad op het koninklijke paleis. De diverse versies van de Samad zouden een bereik hebben van 500 tot meer dan 1.000 kilometer. Iran beschikt ook over diverse bewapende drones die zo’n 12 tot 24 uur in de lucht kunnen blijven en van afstand bestuurd worden. Het is echter onduidelijk of Rusland ook geïnteresseerd is in deze grotere drones, die aanvallen kunnen uitvoeren met antitankraketten en bommen. Deze drones, zoals de Gaza en de Kaman-22, lijken op de meest gebruikte Amerikaanse aanvalsdrone, de Reaper. Iran claimt dat de Gaza zelfs 36 uur lang kan vliegen en dertien bommen en raketten kan afschieten. De Iraniërs hebben ook een drone die een volledige kopie is van Amerika’s topgeheime stealthdrone, de RQ-170 Sentinel. Deze viel in 2011, tot afgrijzen van de VS, tijdens een spionagemissie in Iraanse handen. De Sentinel, die bij de commandoactie tegen Osama bin Laden in Pakistan werd gebruikt, was zo geheim dat het Pentagon nooit foto’s ervan naar buiten had gebracht. Iran haalde het hightechtoestel helemaal uit elkaar en bouwde het na. In de jaren daarna presenteerde Iran de Saegheh, die als twee druppels water leek op de Sentinel. De Amerikaanse nachtmerrie werd nog groter toen in 2018 bleek dat de drone operationeel was geworden. De Israëlische luchtmacht schoot toen een Saegheh neer die Israël via Syrië was binnengedrongen. Voor de Amerikanen zou de vernedering nog groter worden als de Russen in de komende weken in Oekraïne met deze Iraanse stealthdrone jacht gaan maken op Amerikaanse wapens.||https://www.volkskrant.nl/nieuws-achtergrond/rusland-kan-iraanse-kamikazedrones-goed-gebruiken~be832150/
2022-07-13||Met de nieuwe raket Vega-C als vlaggenschip blijft de Europese onafhankelijkheid in de ruimte gegarandeerd||Vijf meter hoger, 800 kilo extra draagkracht en onder meer de mogelijkheid om meerdere satellieten in verschillende banen boven de aarde te kunnen brengen. Wanneer je de nieuwe Vega-C-raket naast zijn voorganger (de Vega uit 2012) zet, lijken de verschillen in eerste instantie bescheiden. Toch is dat niet zo, zegt Harm van de Wetering, directeur van de Nederlandse ruimtevaartorganisatie NSO (Netherlands Space Office). En dat begint al bij die extra kilogrammen. ‘Daardoor kun je meer vervoeren voor hetzelfde bedrag. De prijs per kilo voor een lancering wordt daardoor concurrerender’, zegt hij. In een wereld waarin commerciële niet-Europese bedrijven zoals het Amerikaanse SpaceX een steeds groter deel van de markt voor lanceringen veroveren, is die concurrentiepositie van steeds groter belang. En dan bewijst de oorlog in Oekraïne ook nog eens dat nationale belangen in de ruimtevaart snel kunnen verschuiven. ‘Neem het voorbeeld van Rusland’, zegt Van de Wetering. ‘De afgelopen tien jaar vond ongeveer 25 procent van de Europese lanceringen plaats met Russische Sojoez-raketten, gewoon vanaf onze eigen lanceerbasis in Frans-Guyana. Sinds de oorlog is dat weggevallen.’ De Vega-C moet – samen met de volgend jaar verwachte Ariane 6-raket – daarom onze toegang tot de ruimte blijven garanderen. ‘De boodschap die wij de politiek steeds vertellen, is deze: óók Nederland kan niet zonder de ruimtevaart’, zegt Van de Wetering. Waar megaprojecten zoals de lancering van ruimtetelescoop James Webb of de vanuit de Amerikaanse ruimtevaartorganisatie Nasa aangezwengelde menselijke terugkeer naar de maan de meeste aandacht vergaren, zijn het de wat minder sexy ‘gewone’ satellieten die het grootste economisch belang vertegenwoordigen. ‘Navigatie, communicatie, internet’, somt Van de Wetering geroutineerd op: stuk voor stuk zijn ze afhankelijk van satellieten. Zelfs ons betalingsverkeer – banktransacties vereisen een tijdsignaal van diezelfde navigatiesatellieten – kan niet zonder de ruimte. ‘Als je een dag lang de beschikking niet hebt over onze satellieten, ontregelt dat direct de maatschappij’, zegt hij. En daar komen de typisch Nederlandse toepassingen nog bovenop. Of dijken verzakken, of brugdelen nog stabiel zijn: ook dat controleert ons land tegenwoordig voornamelijk op satellietbeelden. Dankzij Europese satellieten zijn we bovendien al jaren strategisch onafhankelijk van bijvoorbeeld het Amerikaanse gps-netwerk. ‘Maar als je dan geen moderne lanceertechnologie hebt, blijf je tóch afhankelijk van de goodwill van anderen’, zegt Van de Wetering. Over Vega-C hangt bij de lancering straks overigens een bescheiden zweem van rood-wit-blauw. Zo ontwikkelden de ruimtevaartbedrijven Airbus in Leiden en APP in Klundert respectievelijk het verbindingsstuk tussen de eerste en tweede trap van de raket, en het ontstekingsmechanisme van de derde trap. Nederland is daarmee een van twaalf landen die hun steentje hebben bijgedragen. Volgens het Europees Ruimtegemeenschap (ESA) bedroeg die bijdrage voor Nederland ongeveer 4 procent van het totale project, terwijl Italië met 52 procent de grootste trekker was. De eerste Vega-C-raket vertrekt woensdag vanaf de Europese lanceerbasis in Frans-Guyana en brengt dan in totaal acht Europese wetenschappelijke satellieten in een baan rond de aarde. Daarvan is het Italiaanse natuurkunde-experiment Lares-2 het belangrijkst. Die zal de minuscule vervorming van ruimte en tijd in kaart brengen die de grote massa van de aarde volgens de wetten van Einsteins algemene relativiteitstheorie veroorzaakt in de ruimte boven onze planeet.||https://www.volkskrant.nl/nieuws-achtergrond/met-de-nieuwe-raket-vega-c-als-vlaggenschip-blijft-de-europese-onafhankelijkheid-in-de-ruimte-gegarandeerd~b20d3d00/
2022-07-13||Radicale maatregel: Utrecht reserveert zes weken lang alle sociale huurwoningen voor statushouders||Het gaat om 490 statushouders, die in deze korte periode vrijwel allemaal zullen worden gehuisvest. Met die onorthodoxe maatregel hoopt Utrecht zo snel mogelijk aan zijn wettelijke taakstelling voor de huisvesting van statushouders voor dit jaar te voldoen. Ook wordt de achterstand van vorig jaar ingehaald. ‘We kiezen voor de korte klap. Het doet even zeer, maar daarna kunnen we snel weer overgaan naar normaal’, zegt wethouder voor Asiel en Integratie Rachel Streefland (ChristenUnie). ‘Radicale tijden vragen om radicale oplossingen’, aldus haar PvdA-collega Dennis de Vries van Wonen. Normaliter gaat 70 procent van de vrijkomende corporatiewoningen naar reguliere woningzoekenden en 30 procent naar bijzondere of kwetsbare doelgroepen, waaronder statushouders. Die gebruikelijke verdeling wordt tijdelijk opgeschort. Alleen voor woningzoekenden ‘met hoge nood’ blijven ook in deze periode woningen beschikbaar. Elke gemeente is verplicht statushouders te huisvesten, maar door het grote tekort aan beschikbare en passende sociale huurwoningen loopt Utrecht flink achter op die taakstelling. De gemeente telde in 2021 ongeveer 46.500 corporatiewoningen. De wachttijd voor zo’n huurwoning is gemiddeld elf jaar. In de overvolle asielzoekerscentra (azc's) in het hele land zitten nu ruim 14 duizend statushouders die vaak al jaren wachten op huisvesting. Ze bezetten ongeveer een derde van de totale opvangcapaciteit. Die stagnerende uitstroom is een belangrijke oorzaak voor de huidige crisis in de asielopvang. Daardoor moeten vluchtelingen in het aanmeldcentrum in Ter Apel regelmatig op stoelen of buiten slapen en worden ze van de ene crisisnoodopvang naar de andere gesleept. Eind vorige maand deed het kabinet een dringend beroep op gemeenten om nog dit jaar versneld 7.500 statushouders te huisvesten, eventueel ook in tijdelijke huisvesting zoals kantoren of hotels. Utrecht is de eerste grote gemeente die de handschoen oppakt. Maar de twee wethouders willen geen tijdelijke opvang voor deze groep ‘nieuwe Utrechters’. Streefland: ‘Het gaat om mensen die een herstart willen maken in het leven. Ze moeten zo snel mogelijk inburgeren en een netwerk opbouwen.’ De Vries: ‘Je wilt deze mensen niet steeds van de ene naar de andere locatie slepen.’ Utrecht kiest voor deze aanpak omdat de stad tegelijkertijd extra woningen gaat bouwen voor alle woningzoekenden. In overleg met de woningcorporaties heeft de gemeente besloten om ter bestrijding van de woningnood de komende tweeënhalf jaar 2500 tijdelijke sociale huurwoningen te bouwen: 1.000 in 2023 en 1.500 in 2024. Deze flexwoningen blijven 10 tot 15 jaar staan. ‘Alle woningzoekenden zijn ons even lief’, aldus De Vries. De bestuurders beseffen dat het besluit om statushouders even voorrang te geven, tot scheve gezichten kan leiden bij andere woningzoekenden. Bij sommigen bestaat toch al het beeld dat ‘vluchtelingen onze woningen inpikken’, erkent Streefland. Maar met deze korte ingreep wordt volgens haar voorkomen dat de sociale huurmarkt het hele jaar last heeft van de wettelijke taakstelling voor de huisvesting van statushouders. Utrecht doet al veel aan de opvang van asielzoekers. Zo heeft de gemeente een azc, een noodopvang voor vluchtelingen en een crisisnoodopvang. Ook komt er een tijdelijke azc-locatie en worden Oekraïners opgevangen. Alleen met de huisvesting van statushouders schoot de gemeente tot dusver te kort. ‘Met deze ingreep kleurt de rode vlag in één keer weer groen’, aldus Streefland. ‘Utrecht is een gastvrije stad die ook graag haar bijdrage levert om statushouders een plek te geven. Dat we voor deze radicale maatregel kiezen, geeft aan hoe groot de asiel- en wooncrisis zijn.’ Volgens haar collega De Vries is Utrecht de eerste gemeente die de ‘prop in de asielketen’ zo voortvarend en vernieuwend aanpakt: ‘Dit kan een voorbeeld zijn voor andere gemeenten.’||https://www.volkskrant.nl/nieuws-achtergrond/radicale-maatregel-utrecht-reserveert-zes-weken-lang-alle-sociale-huurwoningen-voor-statushouders~be6f0bff/
2022-07-13||Oud-veiligheidsadviseur Trump bekent: ‘Ik hielp bij plannen staatsgrepen in het buitenland’||Bolton deed dat in een programma van CNN over de commissie die de bestorming van het Capitool op 6 januari 2021 onderzoekt. De leden van de commissie beschuldigen oud-president Donald Trump van het aanzetten tot geweld in een laatste poging om aan de macht te blijven na het verliezen van de verkiezingen van 2020. In een gesprek met CNN-presentator Jake Tapper stelde Bolton echter dat Trump niet competent genoeg was om een ‘zorgvuldig geplande staatsgreep’ te plegen. Dat zei Bolton naar eigen zeggen ‘als iemand die heeft geholpen bij het plannen van staatsgrepen - niet hier - maar in andere plaatsen. Dat kost veel werk. En dat is niet wat hij (Trump, red.) deed.’ Tapper vroeg Bolton op welke pogingen hij doelde. ‘Ik ga niet in op de details’, zei de oud-adviseur, voordat hij Venezuela noemde. ‘Het bleek niet succesvol te zijn. Niet dat we er zoveel mee te maken hadden, maar ik zag wat nodig was voor een oppositie om te proberen een illegaal gekozen president omver te werpen en ze faalden’, zei hij. In 2019 steunde Bolton als nationale veiligheidsadviseur van het Witte Huis openlijk de oproep van de Venezolaanse oppositieleider Juan Guaidó aan het Venezolaanse leger om zijn poging te steunen om de socialistische president Nicolas Maduro te verdrijven. Guaidó - en een groot deel van de internationale gemeenschap - stelden dat de herverkiezing van Maduro niet eerlijk was verlopen. Uiteindelijk bleef Maduro aan de macht. ‘Ik heb het gevoel dat er nog andere dingen zijn die je me niet vertelt (naast Venezuela)’, zei de CNN-presentator. ‘Ik weet zeker dat die er zijn’, antwoordde Bolton. Veel deskundigen op het gebied van buitenlands beleid hebben kritiek op Washingtons stelselmatige interventies in andere landen: van de coup in Iran in 1953 tot de Vietnamoorlog en het steunen van moordzuchtige regimes in Latijns-Amerika in de jaren 60, 70 en 80. Ook deze eeuw liet de VS zijn macht buiten de landsgrenzen gelden met de invasies in Irak en Afghanistan. Het is wel hoogst ongebruikelijk dat Amerikaanse functionarissen openlijk erkennen dat ze een rol hebben gespeeld bij het aanwakkeren van onrust in het buitenland.||https://www.volkskrant.nl/nieuws-achtergrond/oud-veiligheidsadviseur-trump-bekent-ik-hielp-bij-plannen-staatsgrepen-in-het-buitenland~bb1b0c10/
2022-07-13||Zelensky bevestigt ‘iets van vooruitgang’ in onderhandelingen over graanexport • Oekraïne verbreekt banden met Noord-Korea||||https://www.volkskrant.nl/nieuws-achtergrond/zelensky-bevestigt-iets-van-vooruitgang-in-onderhandelingen-over-graanexport-oekraine-verbreekt-banden-met-noord-korea~b8faf65e/
2022-07-13||Nederlandse boeren overtreden mestregels EU, Brussel begint (mede vanwege stikstofdebat) geen strafprocedure||De uitzonderingspositie die Nederland in Brussel had bedongen waardoor boeren extra mest mochten uitrijden, liep op 31 december 2021 af. Sindsdien moeten Nederlandse boeren zich aan de striktere EU-eisen houden, wat ze niet doen. De Europese Commissie erkent dat Nederland de nitraatwetgeving schendt, maar begint vooralsnog geen strafprocedure tegen Nederland omdat Brussel nog met Den Haag overlegt over deze illegale praktijk. Een gang naar de Nederlandse rechter staat echter voor iedereen open, zeggen Commissie-ambtenaren. De afwachtende houding bij de Commissie heeft ook te maken met de boerenprotesten en het verhitte stikstofdebat in Nederland. Een strafprocedure zou het conflict verder aanwakkeren, de Commissie gaat bemoeienis met zo’n gevoelige binnenlandse politieke kwestie liever uit de weg. De Nitraatrichtlijn is in 1991 ingevoerd om de kwaliteit van het grondwater te verbeteren. Nitraat is een stikstofverbinding die in mest voorkomt en in te hoge concentraties schadelijk is voor mens en milieu. De richtlijn schrijft voor dat maximaal 170 kilo stikstof per hectare per jaar mag worden uitgereden. Sinds 2005 heeft Nederland telkens een uitzonderingspositie op de nitraatrichtlijn weten te bedingen. Die maakte het mogelijk dat boeren op zand- en lössgronden in Overijssel, Gelderland, Utrecht, Noord-Brabant en Limburg tot 230 kilo stikstof per hectare mochten uitrijden en in de overige provincies zelfs 250 kilo per hectare. Die uitzonderingen – ‘derogaties’ in EU-jargon – zijn bedoeld om een land meer tijd te geven om, bijvoorbeeld met de inzet van nieuwe technieken, aan de richtlijn te voldoen. In Nederland is dat na zestien jaar nog steeds niet gelukt. Minister Henk Staghouwer van Landbouw, Natuur en Voedselkwaliteit onderhandelt al maanden met de Commissie over verlenging van de derogatie met nog eens vier jaar, en voor dit jaar in ieder geval dezelfde ruimere mestregels als afgelopen jaren. ‘Deze gesprekken verlopen moeizaam’, schreef de bewindsman vorige week aan de Tweede Kamer. Hij beloofde snel ‘meer duidelijkheid te geven over het verloop van de gesprekken’. Staghouwer belde afgelopen woensdag met eurocommissaris Virginijus Sinkevicius van Milieu. Dat gesprek verliep volgens betrokkenen ‘constructief’. Maar als er al een nieuwe uitzondering voor de Nederlandse boeren komt, zal die minder ruim zijn dan die van de afgelopen jaren. Brussel eist dat het stikstofprobleem ‘aan de bron’ wordt aangepakt, wat neerkomt op minder mestproductie. De Commissie wil zekerheid dat de stikstofplannen effectief zijn en zonder verdere vertraging worden uitgevoerd. Niet alleen vanwege de bescherming van de waterkwaliteit, maar ook om ongelijkheid te voorkomen met lidstaten die zich wel aan de regels houden. Een besluit over een nieuwe uitzondering voor Nederland valt op zijn vroegst medio september. Als Den Haag en Brussel geen akkoord bereiken heeft dat ‘op korte termijn grote gevolgen voor de mestmarkt in Nederland’, schreef Staghouwer aan de Tweede Kamer. Boeren moeten dan aan de Nitraatrichtlijn voldoen wat erop neerkomt dat ze 35 tot 47 procent minder mest mogen uitrijden op grond. Veehouders moeten hun mestoverschotten dan bewerken en exporteren, wat de kosten opdrijft. Staghouwer vreest dat dat het risico vergroot op illegaal mest uitrijden en andere vormen van mestfraude. Het overtreden van de Nitraatrichtlijn is pijnlijk voor Nederland dat in de EU altijd hamert op naleving van de regels. In het verleden waren het Nederlandse ministers van Financiën die hun EU-collega’s regelmatig de les lazen over hun lakse interpretatie van Europese begrotingsregels. Premier Mark Rutte bekritiseerde afgelopen jaren tijdens EU-toppen de Poolse en Hongaarse premiers vanwege de uitholling van de rechtsstaat. Naast Nederland hebben ook Denemarken, Vlaanderen, Ierland en Noord-Ierland toestemming om meer mest uit te rijden dan de Nitraatrichtlijn toestaat. Tegen Duitsland, Spanje en België is de Commissie een strafprocedure gestart vanwege overtreding van de regels.||https://www.volkskrant.nl/nieuws-achtergrond/nederlandse-boeren-overtreden-mestregels-eu-brussel-begint-mede-vanwege-stikstofdebat-geen-strafprocedure~be55d27b/
2022-07-13||CBS: prijzen van eten en drinken stegen in decennia niet zo hard als nu||Consumenten moesten vorige maand gemiddeld ruim 11 procent meer neertellen voor voedingsmiddelen. Deze prijsstijging was daarmee hoger dan de algehele inflatie, die 8,6 procent bedroeg. Vooral voor vlees moet veel extra betaald worden, constateert het statistiekbureau. Een stukje vlees op het bord kost ruim 16 procent meer dan een jaar eerder. Vis is 10 procent in prijs gestegen en voor zuivel moet je volgens het CBS 14 procent meer neertellen. Het CBS merkt op dat het niet vaak voorkomt dat de prijzen van voedingsmiddelen zo sterk oplopen. De laatste keer dat de prijzen over een heel jaar gemiddeld met meer dan 10 procent stegen was in 1976. Aan het begin van deze eeuw, in 2001, gingen de prijzen ook sterk omhoog, maar zo sterk als vorige maand was de toename toen niet. Het leven is sinds de Russische inval in Oekraïne over de gehele linie flink duurder geworden. Dat komt vooral doordat de energieprijzen overal de pan uit rijzen en dat werkt door in de kosten van tal van producten. Oekraïne is ook belangrijk voor bijvoorbeeld de graanproductie en het wegvallen van de handelsstroom van agrarische producten heeft eveneens gevolgen voor de prijs en beschikbaarheid van veel producten. Zo werd zonnebloemolie al snel na het begin van het conflict schaars. Een woordvoerder van het CBS wijst erop dat de prijzen van voedingsmiddelen eveneens worden beïnvloed door de prijzen op de wereldmarkt. En die zijn ook afhankelijk van of er in bepaalde gebieden sprake is van bijvoorbeeld slechte oogsten of grote droogte. Daarnaast speelt het aantrekken van de economie na de coronacrisis een rol. De zegsman wijst erop dat de prijzen bij de producenten van voedingsmiddelen hierdoor begin vorig jaar al duidelijk begonnen op te lopen. Hoe de cijfers over de maand juni zich verhouden tot de prijsstijgingen van voedingsmiddelen in de Europese Unie als geheel, is nog niet duidelijk. Maar in mei lag de prijsstijging in Nederland rond het Europees gemiddelde. Volgens het CBS lopen de prijzen in België iets minder sterk op, maar in Duitsland gaan de prijzen juist harder omhoog. Verder valt het de onderzoekers op dat de de stijging van de voedselprijzen vooral in Oost-Europese landen hoger is dan in Nederland.||https://www.volkskrant.nl/nieuws-achtergrond/cbs-prijzen-van-eten-en-drinken-stegen-in-decennia-niet-zo-hard-als-nu~b753e965/
2022-07-13||Deel asielzoekers Ter Apel moet vannacht buiten slapen||Tientallen andere vluchtelingen die niet elders konden worden ondergebracht hebben een plekje gevonden op stoelen in de wachtruimte van de Immigratie- en Naturalisatiedienst (IND) en op matrassen in een sporthal. Ruim 160 asielzoekers zijn dinsdagavond vervroegd ondergebracht in Waalre om het aanmeldcentrum in Ter Apel te ontlasten, liet burgemeester Jan Boelhouwer van Waalre weten. Het gaat daarbij vooral om gezinnen met kinderen. Eigenlijk zouden de 164 asielzoekers woensdagavond naar de sporthallen ’t Hazzo en De Pracht komen, maar het Centraal Orgaan opvang asielzoekers (COA) vroeg de gemeente hun komst met een dag te vervroegen. ,,Het aanmeldcentrum in Ter Apel loopt over en er is een absolute crisissituatie. Doordat wij de asielzoekers een avond eerder opvangen, is er meer ruimte in Ter Apel om andere asielzoekers op te vangen”, aldus de gemeente Waalre dinsdagavond in een verklaring. Burgemeester Boelhouwer vraagt omwonenden om begrip voor de situatie. ,,Zoals u zult begrijpen moesten we direct schakelen, maar in tijden van crisis is dit helaas onontkoombaar. We doen er alles aan om de avond in goede orde te laten verlopen en we hopen van harte op uw begrip. De veiligheid van onze inwoners en de asielzoekers staat hierbij voorop. De locaties zijn vanavond gereed voor de ontvangst. We werken nu samen met alle partners om de asielzoekers te kunnen ontvangen.” Een woordvoerster van het COA zei dinsdagavond nog dat het vermoedelijk zou lukken om iedereen die zich in Ter Apel meldt onderdak te bieden voor de nacht van dinsdag op woensdag. ,,Dat is omdat er mensen naar Waalre gaan, maar ook omdat we gebruik kunnen maken van de crisisnoodopvang in Stadskanaal en Zuidbroek.” Ze kon nog niet zeggen of er mensen opnieuw op stoelen zouden moeten slapen in Ter Apel. In de nacht van maandag op dinsdag was het in het aanmeldcentrum overvol. 128 mensen moesten op stoelen in de wachtruimte van de IND overnachten en 66 mensen op matrassen in een sporthal. Ook brachten ongeveer vijftig mensen op vrijwillige basis de nacht buiten door. Dinsdag is bij het aanmeldcentrum een aantal luifels geplaatst. Dat is gebeurd om mensen die staan te wachten voor het aanmeldcentrum bescherming te bieden tegen de zon en andere weersomstandigheden, aldus de COA-woordvoerster.||https://www.volkskrant.nl/nieuws-achtergrond/deel-asielzoekers-ter-apel-moet-vannacht-buiten-slapen~baa56f47/
2022-07-13||Twitter klaagt Musk aan om afblazen overname||Musk ging eind april akkoord om Twitter voor 44 miljard dollar (43 miljard euro) van de beurs te halen, maar de Tesla-topman heeft besloten zich terug te trekken uit de overnamedeal. Advocaten van Twitter hadden het besluit van Musk om de aankoop van het socialemediabedrijf stop te zetten al ‘ongeldig en onrechtmatig’ genoemd in een brief aan de advocaten van de rijkste man ter wereld. Twitter heeft de zaak tegen Musk aangespannen bij het zogenoemde Court of Chancery in de staat Delaware, dat gespecialiseerd is in conflicten van commerciële aard en vennootschapsrecht. De rechtbank in Delaware moet beslissen of Musk gehouden wordt aan de al gesloten koopovereenkomst, of dat Twitter niet aan de plicht heeft voldaan hem de informatie te geven waar hij om heeft gevraagd. Dat zou hem mogelijk het recht geven de deal te annuleren. Cruciaal in de zaak is het aantal zogenoemde spambots en fake-account op het platform. Musk heeft Twitter herhaaldelijk verweten dat het bedrijf nooit een goed antwoord heeft gegeven op de vraag hoeveel van dergelijke accounts er bestaan op de berichtendienst en welk deel zij uitmaken van het totale aantal gebruikers. Dat aantal is van invloed op de winstgevendheid van Twitter, omdat spamaccounts niet reageren op advertenties. De miljardair beweert dat Twitter gebruikersgegevens verkeerd heeft voorgesteld en dat het aantal spambots op het platform veel hoger is dan het bedrijf zelf zegt. Musk heeft volgens Twitter echter geen enkel bewijs voor deze bewering geleverd en de berichtendienst heeft het herhaaldelijk ontkend.||https://www.volkskrant.nl/nieuws-achtergrond/twitter-klaagt-musk-aan-om-afblazen-overname~bfd21550/
2022-07-13||Onderzoekscommissie bestorming Capitool: Trump benaderde getuige||Bewijs van de poging tot contact zou zijn overgedragen aan Justitie, aldus Cheney: ‘Elke poging om getuigen te beïnvloeden nemen wij zeer serieus.’ Deze onthulling kwam aan het staartje van alweer de zevende zitting van deze commissie, dinsdag in het Congres. Centraal stond deze week de rol van Donald Trump als initiatiefnemer van de demonstratie die vorig jaar uitmondde in de gewelddadige bestorming. De commissie beargumenteert dat Trump al sinds december zinspeelde op een mars richting het Capitool op 6 januari, de dag dat de verkiezingswinst van Joe Biden daar werd bekrachtigd. Die mars zou op een spontane opwelling moeten lijken. Uit door de commissie verkregen documenten, waaronder mails en een onverzonden tweet, zou blijken dat Trump echter al veel langer beoogde dat zijn speech die dag zou eindigen met de mars. De commissie zoomde in op een vergadering die ze ‘de gestoordste bijeenkomst van Trumps presidentschap’ noemt. Voormalig medewerkers van het Witte Huis beschreven hoe een groep buitenstaanders op de avond van 18 december 2020 toegang had verkregen tot de kamer van Trump. Zij bespraken daar met de president strategieën om aan de macht te blijven ondanks verlies van de verkiezingen. Toen Trumps vaste medewerkers daar lucht van kregen, ontstond tussen de twee partijen geschreeuw, gescheld en een ‘verbaal gevecht’ dat ‘bijna fysiek’ werd. Getuigen Mark Meadows, voormalig stafchef, en Pat Cipollone, jurist, stonden tijdens die bijeenkomst tegenover onder meer veiligheidsadviseur Michael Flynn en Sydney Powell, een advocate die Trumps leugens over verkiezingsfraude onderschrijft. ‘Waar is het bewijs?’, zou Cipollone naar eigen zeggen steeds hebben herhaald. Volgens commissielid Jamie Raskin, een Democraat, was deze ruzie ‘van cruciaal belang’, omdat Trump daar ‘urenlang kon aanhoren’ hoe zijn eigen adviseurs en juristen ‘gehakt maakten van de ongegronde beweringen’ over fraude. Uren na deze ontmoeting maakte Trump zijn keuze tussen de twee kampen. Hij stuurde een tweet de wereld in waarin hij zijn achterban voor het eerst opriep om op 6 januari naar Washington D.C. te togen: ‘Be there, will be wild!’ Daaraan zouden uiteindelijk duizenden mensen gehoor geven. Een van hen was Stephen Ayres, de eerste getuige die zelf wordt vervolgd voor zijn deelname aan de Capitoolbestorming. Zonder de oproep van Trump, zei Ayres, zou hij nooit met de menigte het parlementsgebouw zijn binnengedrongen. Inmiddels is hij van zijn geloof in de fraudeleugens afgevallen, maar kampt hij nog altijd met de gevolgen. ‘Ik ben mijn baan kwijt’, zei Ayres, ‘en mijn huis’. Na afloop van de zitting schudde hij de hand van een politieagent die bij de Capitoolbestorming gewond raakte. Een andere opvallende getuige was Jason Van Tatenhove, voormalig woordvoerder van de rechts-extremistische groep Oath Keepers, die een cruciale rol speelde tijdens de bestorming. Ook Van Tatenhove heeft inmiddels afstand genomen van het gedachtegoed. ‘We moeten het beestje bij de naam noemen’, zei hij. ‘Dit was een gewapende opstand’ die had ‘kunnen uitmonden in een burgeroorlog’. De commissie ziet in deze getuigenissen verder bewijs dat de acties van de bestormers direct zijn geïnspireerd en zelfs gedirigeerd door de oud-president. Zoals Trumps tweet volgens de parlementaire commissie de aftrap vormde van de Capitoolbestorming, zo betekende een tweet van hem ook het einde. Nadat de bestorming uren aan de gang was, riep de president de bestormers op om naar huis te gaan. ‘Toen was het snel afgelopen’, zei Stephen Ayres, die zag welk effect die woorden hadden op de bestormers binnen het parlement. Volgens de commissie staat Trumps verantwoordelijkheid voor de gebeurtenissen vast. ‘Trump is een 76-jarige man’, zei commissielid Cheney, ‘geen beïnvloedbaar kind.’ Deze week beperkte de commissie zich voornamelijk tot Trumps rol tijdens de aanloop naar de bestorming. Volgende week vindt weer een zitting plaats over de acties van Trump en zijn medewerkers op de dag zelf. Dan zal mogelijk ook de, vooralsnog onbenoemde, door Trump benaderde getuige te horen zijn.||https://www.volkskrant.nl/nieuws-achtergrond/onderzoekscommissie-bestorming-capitool-trump-benaderde-getuige~bd5bad25/
