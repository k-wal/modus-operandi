2022-07-16||Sifan Hassan loopt het podium net mis op de 10.000 meter: ‘Ik voelde me te goed en dacht het net als vroeger te doen’||Plekje voor plekje schoof Sifan Hassan in de slotronden van de 10.000 meter bij de WK atletiek naar voren. Onzichtbaar bijna, tot ze met nog 200 meter te gaan haar eindspurt inzette. Ze zoefde aan de buitenkant naar voren, kwam op het laatste rechte stuk zelfs tot naast het trio dat aanvankelijk voor haar uit rende. In extremis zakte ze toch weer terug terwijl Letesenbet Gidey de wereldtitel greep in 30.09,94, voor Hellen Obiri (30.10,02) en Margaret Kipkemboi (30.10,07). Hassan bleef op 30.10,56 steken. ‘De laatste 200 meter heb ik dom gelopen’, kapittelde Hassan zichzelf. In haar opmars naar voren was ze in de bocht naar buiten gedrukt omdat de Ehtiopische Gidey en Keniaanse Obiri en Kipkemboi naast elkaar kwamen te lopen. Zo spurtte ze ongewild in baan 3 en maakte zo in die veel te ruime buitenbocht onnodige extra meters. ‘Had ik maar gewacht tot de laatste 100 meter. Maar ik voelde me te goed en dacht het net als vroeger te doen.’ Vroeger is vorig jaar toen ze in Tokio olympisch kampioene werd op de 10.000 meter, en ook op de 5.000 meter. Vroeger is ook zoals in 2019 toen ze wereldkampioene werd in Doha. Het waren de jaren dat ze razendsterk was en kon doen wat ze wilde: lange kopbeurten of met een spurt in de buitenbocht. Het kon allemaal. Maar nu is dat anders. Hassan nam na de Spelen van Tokio lang rust. Ze had geen zin om te lopen, was bovendien bevreesd dat een te fanatiek doortrainen na jaren van bikkelen te riskant zou zijn. Met haar talent, dat van de 1.500 tot de 10.000 meter reikt, ligt roofbouw op de loer. En dus ging ze pas 10 weken voor de WK in Eugene serieus in training. Tot haar schrik viel het tempo aan het begin van de wedstrijd haar zwaarder dan verwacht. En dat terwijl de Japanse Ririka Hironaka en de Britse Eilish McColgan, die het gros van het kopwerk deden, niet eens zo voortvarend onderweg waren. ‘Ik dacht dat ik geen goed slot zou hebben.’ In de staart van de groep loopsters probeerde ze vervolgens zoveel mogelijk energie te sparen. Geen van haar concurrenten liep zo dicht tegen de rand aan de binnenkant van de bochten aan als zij. Ze rende geen centimeter te veel. En ze vond telkens loopsters voor en schuin voor zich, als windschermen voor haar uit. ‘Slim’, oordeelde ze zelf. En slim was het, want na vijf kilometer begon ze zich steeds beter te voelen. Elke paar rondes schoof ze een plekje op en kwam steeds lekkerder in haar pas. Zo goed ging het dat ze zich in die laatste halve ronde overschatte. Teleurgesteld was ze niet. Ze was even realistisch als ze voorafgaand aan de race was. Wie weinig traint mag maar weinig verwachten. ‘Ik heb de keuze gemaakt. En je kunt niet slapen en daarna winnen', zei ze. ‘Met maar twee maanden training is het moeilijk om een perfecte 10.000 meter te lopen.’ Net over de finish was Hassan de enige die zich niet van vermoeidheid op het rode tartan liet vallen. Ze legde haar handen in haar nek en bleef overeind staan. Het was nog een teken van haar trainingsachterstand. ‘Ik voelde geen verzuring’, zei ze. ‘Ik kon nog niet zo diep gaan omdat ik daar nog niet voldoende voor getraind heb.’ Dat ze ondanks alles zo dicht in de buurt kwam van de zege en de medailles was vooral een opsteker. Dat ze een tactische fout had gemaakt deed daar weinig aan af. ‘Tot de laatste 200 meter deed ik het fantastisch.’ Ze krijgt dit toernooi nog een herkansing, want Hassan doet ook mee aan de 5.000 meter, waarvan de voorrondes woensdag op het programma staan. Die afstand ligt haar als relatief explosieve loopster, wier wortels op de 1.500 meter liggen, van nature beter dan de langste baanafstand. En dus hoopt ze alsnog op een WK-medaille. ‘Ik ga het in ieder geval proberen.’||https://www.volkskrant.nl/sport/sifan-hassan-loopt-het-podium-net-mis-op-de-10-000-meter-ik-voelde-me-te-goed-en-dacht-het-net-als-vroeger-te-doen~be0729d0/
2022-07-16||Matla schiet hockeysters langs Australië en naar zevende WK-finale op rij||Nederland, al jarenlang de mondiale nummer één van de wereldranglijst, maakte na rust het verschil tegen de Australische hockeysters (nummer drie van de wereld). Wie anders dan de vrouw die patent heeft op belangrijke goals, forceerde in de halve finale de beslissing; Frédérique Matla. Bij de elfde Nederlandse strafcorner van de wedstrijd pushte Matla na 42 minuten verwoestend raak in de linkerhoek. Een bevrijding voor Nederland én een bevrijding voor de 25-jarige spits, die dit WK nog te weinig haar uitzonderlijke kwaliteiten heeft laten zien. In de finale wacht zondagavond (21.30 uur) Argentinië, dat zaterdagavond na shoot-outs met 4-2 van Duitsland won. ‘Fijn dat er eindelijk een strafcorner in vloog’, reageerde Matla na de wedstrijd voor de tv-camera van ZiggoSport. ‘Het was een taai potje, maar we staan in de finale en daar kwamen we voor’. Met het bereiken van de eindstrijd boekte de regerend olympisch kampioen een opzienbarende mijlpaal. Het is voor de zevende keer op rij dat de Nederlandse hockeysters om de wereldtitel spelen. Van de voorgaande zes finales ging de wereldtitel driemaal naar Nederland; in 2006, 2014 en 2018. Ondanks het bereiken van de finale, sprankelt het dit WK nog te weinig bij het Nederlands team dat de afgelopen periode geteisterd werd door interne strubbelingen. In de poulefase – die Nederland in Amstelveen speelde – kon de ploeg van interim-bondscoach Jamilon Mülders niet overtuigen tegen Ierland, Duitsland en Chili. Nederland had vaak moeite om openingen te vinden in de gesloten verdedigingslinie van de tegenstanders. In de kwartfinale tegen België, dinsdag, riepen de hockeysters na een uitstekende beginfase de problemen over zich af door de score na de openingstreffer niet op te voeren. Na de zwaarbevochten 2-1-overwinning op België mocht Nederland haar koffers pakken en reisde woensdag af naar het snikhete Spanje. Tegen het zeer verdedigend ingestelde Australië had Nederland, evenals in de voorgaande vier WK-duels, opnieuw moeite om door de defensie te breken. Een handvol goed uitgespeelde kansen en de eerste tien strafcorners leverden geen doelpunt op. De Australische lijnstopper Renee Taylor en vooral de Australische keeper Jocelyn Bartram voorkwamen met fabuleuze reddingen een Nederlands doelpunt. In het derde kwart verdiende de jarige Lidewij Welten (32) na een sterke actie over de rechterflank de elfde strafcorner voor Nederland. Matla knalde overtuigend raak, waardoor Nederland ‘gewoon’ weer in de finale staat. Voor het eerst in de historie van het WK hockey vindt het toernooi plaats in twee landen. In Terrassa – op 30 kilometer ten noorden van Barcelona – wordt er gespeeld op historische grond. Het Estadi Olímpic de Terrassa was in 1992 het decor van het olympisch hockeytoernooi.||https://www.volkskrant.nl/nieuws-achtergrond/matla-schiet-hockeysters-langs-australie-en-naar-zevende-wk-finale-op-rij~bbe5cee6/
2022-07-16||Noord-Macedonië slikt Bulgaarse bezwaren en stemt voor compromis om bij de EU te kunnen||Een kleine meerderheid van het Noord-Macedonische parlement (68 van de 120 stemmen) ging akkoord met het door Frankrijk opgestelde voorstel. Dat is erop gericht Bulgarije, en de Bulgaren in Noord-Macedonië, tevreden te stellen. Bulgarije blokkeerde tot nu toe de EU-toetreding van het buurland, omdat het eerst gelijke rechten wil voor de kleine Bulgaarse minderheid in het buurland. Die worden nu in de grondwet vastgelegd. Daarin zijn al de rechten van andere minderheden gewaarborgd, waaronder die van de grootste minderheid: de Albanezen. Aan de stemming gingen niet alleen drie dagen van debat vooraf, maar ook weken van protesten. De oppositiepartijen hadden tot die demonstraties opgeroepen omdat zij het Bulgaars-Franse compromis zien als een bedreiging van de Macedonische taal en identiteit. Die identiteit is een uiterst gevoelig punt sinds het land in 1991, na het uiteenvallen van Joegoslavië, onafhankelijk werd. Rond de eeuwwisseling was er een korte gewapende opstand van de Albanese minderheid, die eindigde in afspraken over een machtsdeling tussen Macedoniërs en Albanezen. De laatsten maken 24 procent uit van de bevolking. Daarna kreeg Macedonië het aan de stok met buurland Griekenland dat al duizenden jaren een provincie had die Macedonië heette, en daarom de naam van het nieuwe buurland aanvocht. Griekenland blokkeerde jarenlang de Macedonische toetreding tot de EU en de Navo. Die blokkade werd opgeheven toen Macedonië in 2018 akkoord ging met een naamswijziging. Sindsdien heet het Noord-Macedonië. Het land trad in 2020 toe tot de Navo. Bulgaarse bezwaren bleven echter in de weg staan voor toetreding tot de EU. Bulgarije eiste dat de Bulgaren in Noord-Macedonië dezelfde rechten zouden krijgen als de Albanezen en de overige erkende minderheden. Formeel leven er maar 3.500 etnische Bulgaren in het land, maar zo’n 100 duizend Macedoniërs hebben een Bulgaars paspoort dat ze kunnen krijgen op grond van Bulgaarse afstamming. Bulgarije hoeft volgens het compromis de Macedonische taal niet te erkennen, een ander punt dat heel slecht valt bij de Macedonische nationalisten in de oppositie. Volgens het buurland stammen de Macedoniërs en hun taal uit Bulgarije. De voorzitter van de Europese Commissie, Ursula von der Leyen, kwam donderdag naar het parlement in Skopje om te pleiten voor het compromis. Ze benadrukte dat de EU het Macedonisch als nationale taal erkent, en ook de onafhankelijkheid van Noord-Macedonië ondersteunt. Ook de Noord-Macedonische premier Dimitar Kovačevski zag de stemming als een overwinning: ‘Eindelijk zal het Macedonisch in heel Europa klinken.’ De oppositie verliet voor de stemming de zaal. Von der Leyen beloofde dat de Commissie – als Noord-Macedonië instemde – ‘meteen volgende week’ het toetredingsproces in gang zou zetten. De EU toonde zich verheugd met de uitslag van de stemming, maar voor Noord-Macedonië is de discussie in eigen land nog lang niet afgelopen. Voor een grondwetswijziging is een tweederde meerderheid nodig, en die is er bij lange na niet in het parlement. De oppositie heeft herhaaldelijk laten weten dat zij niet akkoord zal gaan met een grondwetswijziging.||https://www.volkskrant.nl/nieuws-achtergrond/noord-macedonie-slikt-bulgaarse-bezwaren-en-stemt-voor-compromis-om-bij-de-eu-te-kunnen~b8674600/
2022-07-16||Een boks voor Bin Salman en liefdesverklaringen in Tel Aviv: Bidens bezoek aan het Midden-Oosten stond vooral in het teken van realpolitik||Het team van Joe Biden heeft lang het hoofd gebroken over de ontmoeting met de Saoedische kroonprins Mohammed bin Salman, vrijdagavond. Jarenlang hield Biden vol niet met de man in gesprek te willen vanwege de mensenrechtenschendingen in zijn land en de moord op journalist Jamal Khashoggi in 2018. Maar toen brak de oorlog in Oekraïne uit en stegen de olieprijzen. Dat laatste is een ernstige politieke bedreiging voor Biden, bang om bij de verkiezingen in november zetels te verliezen aan de Republikeinen. Meer export door de Saoedi’s kan de prijs dempen, is de hoop. Daarvoor moet Biden de kroonprins lief aankijken. Maar niet té lief, want dan zou hij hypocriet overkomen. De oplossing: Biden zou de hand van Bin Salman niet schudden — te amicaal — maar hij zou hem een boks geven, met het coronavirus als smoes. Dat was echter alleen te verkopen als hij eerdere gesprekspartners in het Midden-Oosten ook met een boks zou begroeten. Daarvoor was het vrijdag te laat: de notoire knuffelaar Biden had al allerlei mensen vastgepakt. Uiteindelijk werd het toch de boks. Natuurlijk kreeg Biden naderhand de vraag of hij de kroonprins had geconfronteerd met de moord op Khashoggi, naar alle waarschijnlijkheid in opdracht van Bin Salman zelf. ‘Hij zei dat hij er niet persoonlijk verantwoordelijk voor was’, zei Biden vrijdagavond. ‘Ik maakte duidelijk dat ik dat ik dacht van wel.’ De Saoediërs spraken Biden tegen. Zij zeggen dat de president het achter gesloten deuren wel had over mensenrechtenschendingen, maar niet direct over de moord op de journalist. En over een verhoging van de olieproductie bleven ze onduidelijk. Ze hebben daarvoor geen concrete beloftes gedaan. Kreeg hij in eigen land maar zoveel liefde, moet Joe Biden soms hebben gedacht tijdens zijn bezoek aan Israël. De Israëliërs, zo dol op Donald Trump, gebruikten veel grote woorden om ook hun liefde voor zijn Democratische opvolger uit te spreken. ‘Onze broer Joseph’, zei president Isaac Herzog donderdag over Biden. Yair Lapid, demissionair premier, noemde hem ‘een van Israëls beste vrienden ooit’. De Israeliërs hopen dat de president hen helpt om hun banden met Saoedi-Arabië te normaliseren. Dat is alvast een beetje gelukt. Donderdagavond werd bekend dat Saoedi-Arabië het luchtruim zal openen voor alle vliegtuigen, dus ook die uit Israël. Biden maakte de liefdesverklaring wederkerig. ‘Alsof ik naar huis terugkeer’, zei Biden donderdag in Tel Aviv, ‘onze relatie gaat dieper dan ooit tevoren.’ Daarmee weerstond hij de druk van de linkerflank van zijn partij om zich kritischer op te stellen ten opzichte van Israël. Sommige Democratische politici noemen het land een apartheidsstaat, vanwege de positie van de Palestijnen. Biden wilde er niet van weten. ‘Israël is onze bondgenoot’, aldus de president. Een van de belangrijkste taken van Biden tijdens zijn reis door het Midden-Oosten was steun vergaren voor het heropenen van onderhandelingen met Iran. Trump stapte in 2018 uit het nucleaire akkoord met dat land. Biden wil een nieuw akkoord, maar de Israëli’s vinden dat niks. Voor Biden dus een balanceeract. ‘Ik denk dat het een gigantische fout was van de laatste president om uit de deal te stappen’, zei Biden. ‘[Iran staat] ​​nu dichterbij een kernwapen dan voorheen.’ Op donderdag tekenden Israël en de VS een verklaring waarin staat dat Washington bereid is alles in te zetten om te voorkomen dat Iran een kernmacht wordt. Dat was vooral een symbolisch gebaar, maar op de vraag of hij bereid was geweld te gebruiken om te voorkomen dat Iran een nucleair wapen zou verkrijgen, antwoordde Biden bevestigend. ‘Als dat het laatste redmiddel is, wel.’ Biden had de Palestijnen deze week weinig te bieden. Zij hoopten dat de progressieve Biden een aantal door Trump doorgevoerde koerswijzigingen zou terugdraaien, maar dit lijkt geen prioriteit. Zo blijft de door Trump verhuisde ambassade in Jeruzalem. Wel zegde Biden meer hulp toe voor Palestijnse vluchtelingen en ziekenhuizen. Op een persconferentie samen met de Palestijnse president Abbas kwam journalist Shireen Abu Akleh ter sprake. Israëlische militairen schoten haar in mei dood. ‘De Verenigde Staten blijven aandringen op een transparant feitenonderzoek’, zei Biden, zonder hierbij te benoemen dat de kogel van Israëlische militairen kwam. Zo’n vijftien aanwezige journalisten hadden als steunbetuiging aan hun collega een shirt aangetrokken met daarop het gezicht van de Amerikaans-Palestijnse journalist.||https://www.volkskrant.nl/nieuws-achtergrond/een-boks-voor-bin-salman-en-liefdesverklaringen-in-tel-aviv-bidens-bezoek-aan-het-midden-oosten-stond-vooral-in-het-teken-van-realpolitik~b94a7f95/
2022-07-16||Hoofdredacteuren roepen rechtbank op uitsluiting AD bij Marengo-zittingen terug te draaien||Op de videobeelden die het AD van het omvangrijke liquidatieproces tegen Ridouan T. en zijn vijftien medeverdachten verspreidde, waren de namen van alle verdachten te horen. Dat is tegen de strikte regels die de rechtbank hanteert. AD-hoofdredacteur Rennie Rijpma weet de uitglijder aan een ‘menselijke fout’. Die fout was weliswaar ‘ernstig’, schrijft het Nederlands Genootschap van Hoofdredacteuren, dat alle belangrijke dagbladen, tijdschriften, radio- en televisieprogramma’s vertegenwoordigt, zaterdag in een brief. Maar een hele journalistieke organisatie daar een half jaar lang voor straffen – de uitsluiting geldt alleen voor de rest van het jaar – gaat het genootschap te ver. ‘Dit kunnen wij niet anders zien dan als een niet te aanvaarden aantasting van de journalistiek’, aldus voorzitter Marcel Gelauff, tevens hoofdredacteur van NOS Nieuws. Dat de rechtbank met de straf een voorbeeld wil stellen aan andere media, verbaast het Genootschap van Hoofdredacteuren zeer, schrijft Gelauff. Volgens hem zijn journalisten zich al voldoende bewust van het belang van de veiligheid bij rechtszaken als Marengo. Ook de Nederlandse Vereniging van Journalisten heeft de maatregel veroordeeld. Algemeen secretaris Thomas Bruning noemt het ‘alarmerend’ dat een rechtbank een krant ‘zo’n zware sanctie’ oplegt voor iets wat per ongeluk mis is gegaan. Volgens Bruning zou een rechtbank ‘zeer terughoudend’ moeten zijn met een maatregel die het journalisten onmogelijk maakt om hun vak uit te oefenen. Het Nederlands Genootschap van Hoofdredacteuren heeft het gerechtsbestuur gevraagd om de opgelegde straf aan het AD te heroverwegen. Ook rechtbankverslaggevers en -tekenaars hebben zich bij die oproep aangesloten. De verdachten in het Marengo-proces staan terecht voor onder meer betrokkenheid bij zes liquidaties. Het proces kwam in een stroomversnelling toen een van de verdachten, Nabil B., begin 2017 besloot belastende verklaringen tegen de organisatie af te leggen. Een week nadat het OM bekend had gemaakt dat Nabil B. kroongetuige was geworden, werd diens broer Reduan doodgeschoten. In de jaren daarna werden ook zijn advocaat Derk Wiersum en vertrouwenspersoon Peter R. de Vries geliquideerd.||https://www.volkskrant.nl/nieuws-achtergrond/hoofdredacteuren-roepen-rechtbank-op-uitsluiting-ad-bij-marengo-zittingen-terug-te-draaien~ba4d9aad/
2022-07-16||Na twee keer een tweede plaats wint Michael Matthews de 14de etappe in de Tour||Matthews (31) was eerder deze Tour al tweemaal tweede. Hij pakte zijn vierde ritzege in de Tour, maar de laatste dateerde alweer van 2017. De Italiaan Alberto Bettiol werd tweede. De Fransman Thibaut Pinot finishte als derde. Bauke Mollema, die net Matthews, Bettiol en Pinot deel uitmaakte van een vroeg weggereden kopgroep, finishte als negentiende. De gele leiderstrui bleef in handen van Jonas Vingegaard. De Deen van Jumbo-Visma behield zijn voorsprong van 2.22 op Tadej Pogacar, hoewel de Sloveen op de slotklim nog verwoede pogingen deed zijn rivaal op enige afstand te rijden. Het tweetal nam wel weer meer afstand van de andere klassementsrenners in de top-10. Zondag volgt een rit van Rodez naar Carcassonne, die de sprinters wellicht nog een kans biedt. Maandag is er een rustdag alvorens het peloton de Pyreneeën intrekt. Na een onrustige openingsfase ontstond een kopgroep van 23 renners. Dat gebeurde nadat Pogacar een uur lang strijd had geleverd met de Jumbo’s. Toen de rust was teruggekeerd, kreeg de kopgroep de kans weg te lopen naar een voorsprong van op een bepaald moment meer dan 14 minuten. De Zuid-Afrikaan Louis Meintjes dreigde zelfs virtueel in het geel te komen, maar daarna zette de Belg Wout van Aert zich namens Vingegaard op kop van de achtervolgende groep. Mollema had met de Amerikaan Quinn Simmons een ploeggenoot mee, die op ruim 50 kilometer voor de streep een eerste aanval deed. Matthews was de volgende. Hij kreeg gezelschap van de Oostenrijker Felix Grossschartner, de Spanjaard Luis León Sánchez en de Deen Andreas Kron. Mollema had moeite aan te klampen bij een uitdunnende eerste groep achtervolgers. Kron raakte door een lekke band zijn plek in de kopgroep kwijt. Achter de drie ontstond een groep van negen waaruit Bettiol op de slotklim naar Matthews toe reed. Die had zijn medevluchters achtergelaten, maar pareerde de aanval van de Italiaan om zijn triomftocht op de landingsbaan van het vliegveld van Mende af te ronden met ritwinst. Matthews geldt vooral als een sprinter met inhoud, voor wie met name in iets lastigere ritten kansen liggen. Met die capaciteiten won de Australiër in 2017 twee ritten in de Tour en ook de groene trui. Zaterdag toonde hij echter onvermoede kwaliteiten. Op een lastige klim richting het vliegveld van Mende, de Côte de la Croix Neuve, werd hij als eenzame leider gepasseerd door de Italiaan Alberto Bettiol, maar vond hij ook zijn tweede adem. ‘Ik heb laten zien dat ik meer ben dan een sprinter’, sprak hij tevreden. Matthews kwam zelfs nog solo als eerste aan op de landingsbaan. Matthews (31) leek eraan voor de moeite toen Bettiol, winnaar van de Ronde van Vlaanderen in 2019, hem 3 kilometer voor de finish passeerde. ‘Maar ik geef nooit op, dat is het verhaal van mijn loopbaan’, vertelde de renner van BikeExchange-Jayco, eerder deze Tour twee keer balend als tweede. De zege droeg hij op aan zijn vrouw en 4-jarige dochter. ‘Zij zijn altijd in me blijven geloven. Ik heb veel aan ze gedacht - wat ze allemaal opofferen voor mij. Vandaag heb ik laten zien waarvoor ze dat doen.’ Een dag eerder had hij nog gebaald. De rit naar Saint-Étienne leek op zijn lijf geschreven, terwijl de ploeg ook nog Dylan Groenewegen achter de hand had. Maar BikeExchange slaagde er niet in het gat met de kopgroep te dichten. Matthews: ‘Frustrerend, net als die twee eerdere tweede plaatsen van mij. Maar we wisten ook dat er vandaag en morgen nog kansen kwamen, wellicht de laatste in deze Tour voor mij.’ Op voor hem minder vertrouwd terrein - de slotklim leek net te zwaar - werd Matthews vanuit de wagen gesouffleerd door ploegleider Mathew Hayman. ‘De ‘coolste’ ploegleider van allemaal’ zei Matthews. ‘Hij liet me wachten en zei precies wanneer ik moest aanvallen.’ Zo koel was Hayman niet geweest in de slotfase, toen hij Bettiol de kop over zag nemen. ‘Ik dacht dat het afgelopen was voor ons’, vertelde de ploegleider, een oud-renner van Rabobank. Groenewegen, winnaar van de derde etappe, deelde in de teamvreugde. ‘Onze Tour was al redelijk geslaagd, maar nu helemaal.’ Matthews, die rijdt voor BikeExchange-Jayco, werd op de klim gepasseerd door Alberto Bettiol. Hij leek geklopt, maar passeerde de Italiaan nog net onder de top. Matthews (31) was eerder deze Tour al tweemaal tweede. Het was zijn vierde ritzege in de Tour, maar de laatste dateerde alweer van 2017. Bettiol werd nog wel tweede. De Fransman Thibaut Pinot kwam als derde over de streep. Bauke Mollema, die net als de renners voor hem deel uitmaakte van een vroeg weggereden kopgroep, finishte als negentiende. De gele leiderstrui bleef in handen van Jonas Vingegaard. De Deen van Jumbo-Visma behield zijn voorsprong van 2.22 op Tadej Pogacar, hoewel de Sloveen op de slotklim nog verwoede pogingen deed zijn rivaal op enige afstand te rijden. Het tweetal nam wel weer meer afstand van de andere klassementsrenners in de top-10. Zondag volgt een rit van Rodez naar Carcassonne, die de sprinters wellicht nog een kans biedt. Maandag is er een rustdag alvorens het peloton de Pyreneeën intrekt.||https://www.volkskrant.nl/nieuws-achtergrond/na-twee-keer-een-tweede-plaats-wint-michael-matthews-de-14de-etappe-in-de-tour~b617460e/
2022-07-16||Langdurig rood staan kan niet meer: ook ING stopt kredieten zonder aflosverplichting||Eerder besloot ING al om geen nieuwe doorlopende kredieten meer te verstrekken, nu moeten ook bestaande rekeninghouders eraan geloven. Het gaat om de zogeheten Continu Limiet voor ex-studenten. Hiermee konden afgestudeerden en 30-plussers tot 1.000 euro rood staan. Omdat de rekening geen aflossingsverplichting kent, bleven klanten vaak langdurig in de min staan tegen 9,9 procent rente. De rekeninghouders kunnen overstappen op een krediet waarbij ze iedere drie maanden een positief saldo moeten hebben. ING is niet de enige bank die de regels voor rood staan verder aanscherpt: de Rabobank liet klanten per brief weten vanaf eind deze maand alle kredietlimieten aan te passen van 3.100 naar 2.500 euro. Daarmee wil de bank voorkomen dat zij meer lenen dan noodzakelijk. ABN Amro stopte vorig jaar al met doorlopend rood staan, ook voor bestaande klanten. Daarmee is het inmiddels bij geen enkele bank meer mogelijk voor klanten om langer dan drie maanden achtereen een negatief saldo te hebben. Volgens ING heeft de stap niets te maken met de onzekere economische omstandigheden, maar past deze binnen de nieuwe strategie van de bank om klanten te helpen met een ‘gezonde financiële huishouding’. De Consumentenbond kan die redenering volgen. ‘Banken moeten ervoor zorgen dat hun klanten niet in de financiële problemen komen’, laat een woordvoerder weten. Daarnaast wijst zij op strengere regelgeving die eraan komt vanuit Brussel. ‘Dat zou op de achtergrond een rol kunnen spelen.’ Rood staan is de afgelopen jaren steeds verder uit de gratie geraakt. De rentes die rekeninghouders ervoor betalen, zijn tijdens de coronacrisis weliswaar naar beneden bijgesteld, maar nog altijd zeer fors: variërend van 8 tot 9,9 procent. Desondanks staat 16 procent van de Nederlanders volgens het Nibud maandelijks of altijd rood. Een deel van hen doet dat terwijl er nog geld op de spaarrekening staat. Het bedrag dat ermee gemoeid is, is in tien jaar tijd overigens wel ruim gehalveerd, bleek eerder uit cijfers van De Nederlandsche Bank.||https://www.volkskrant.nl/nieuws-achtergrond/langdurig-rood-staan-kan-niet-meer-ook-ing-stopt-kredieten-zonder-aflosverplichting~b7fd0349/
2022-07-16||Hitte teistert Zuid-Europa: tienduizenden hectare bos gaan in vlammen op, ouderen bezwijken en masse onder hoge temperaturen||Duizenden mensen in Portugal, Spanje, Frankrijk en Marokko zijn geëvacueerd en de brandweer is massaal uitgerukt om het vuur onder controle te krijgen. Portugal en Spanje krijgen ook hulp van andere landen. Het kan niet voorkomen dat de bosbranden op sommige plaatsen alleen maar groter worden. In het departement Gironde in het zuidwesten van Frankrijk bijvoorbeeld, staat zaterdag 10 duizend hectare bos in brand – een dag eerder was dat nog 7.300. In totaal zijn er uit het gebied al ruim 12 duizend mensen geëvacueerd, onder wie duizenden vakantiegangers, met name kampeerders. Frankrijk heeft al weken te maken met bosbranden als gevolg van de droogte, die op haar beurt het gevolg is van de extreem hoge temperaturen. Deze week is het in sommige delen van Europa en Noord-Afrika meer dan 47 graden geweest. In Portugal begonnen de branden vorige week. Daar is volgens de natuurbeschermingsorganisatie ICNF in totaal al ruim 40 duizend hectare land verwoest. Voor het hele vasteland geldt al sinds zondag de op twee na hoogste noodtoestand. 800 Portugezen hebben hun huizen moeten verlaten. Pedro Pimpão, de burgemeester van het dorpje Pombal in centraal Portugal noemt de situatie ‘onwaarschijnlijk slecht’. ‘Huizen branden af en mensen zijn gewond geraakt, zowel brandweermannen als burgers.’ Enkele dorpen in de streek zouden volledig geïsoleerd zijn geweest, waardoor inwoners zelf hun huizen moesten beschermen, omdat de brandweer het gebied lange tijd niet kon bereiken. In het zuiden van Portugal lijkt het vuur redelijk onder controle, maar in het noorden woedt het vuur door. De brandweer komt materieel en mensen tekort. Spanje is al te hulp geschoten, en de Europese Unie heeft dit weekeinde nog twee blustoestellen uit Italië naar het land gestuurd. Spanje kampt zelf ook met bosbranden: aan de Costa del Sol moesten vrijdag 2.300 mensen vluchten voor het vuur dat zich verspreidde in de heuvels bij Málaga. De vlammen verwoestten binnen een paar uur ongeveer 1.000 hectare bos. Vakantiegangers op het strand van Torremolinos konden grote kolommen rook zien opstijgen, maar dankzij de sterk landinwaartse winden liepen de badplaatsen geen gevaar. De hitte eist ook op een andere manier slachtoffers: er zijn in Spanje al zeker 360 mensen overleden door de extreme warmte, meldt het gezondheidsinstituut Carlos III. Alleen vrijdag al telde het instituut 123 doden. De autoriteiten houden er rekening mee dat het aantal doden verder zal oplopen. Tijdens de eerste hittegolf in juni bezweken ruim zevenhonderd mensen. Die reeks extreem hete dagen kwam ongebruikelijk vroeg. Andere landen rond de Middellandse zee worden ook getroffen door de hitte: het water in de rivier de Po in het noorden van Italië staat extreem laag en de regering heeft de noodtoestand uitgeroepen in het gebied. In Griekenland woeden er branden in Feriza, zo’n 50 kilometer ten zuidoosten van Athene, en bij Rethymno, in het noorden van Kreta, zijn zeven dorpen geëvacueerd. Ook in het noorden van Marokko zijn meerdere dorpen geëvacueerd in de provincies Larache, Ouezzane, Taza en Tetouan. Eén dorp in het gebied Ksar El Kebir is volledig verwoest.||https://www.volkskrant.nl/nieuws-achtergrond/hitte-teistert-zuid-europa-tienduizenden-hectare-bos-gaan-in-vlammen-op-ouderen-bezwijken-en-masse-onder-hoge-temperaturen~b6a34d9d/
2022-07-16||Mexico arresteert een van beroemdste drugscriminelen: Rafael Caro Quintero||De VS hadden een prijs van 20 miljoen dollar op de arrestatie van Caro Quintero gezet. Weinig Mexicaanse drugsbazen worden zo gehaat door de Amerikanen als Rafael Caro Quintero, een van de grondleggers van de drugsimperia die opkwamen in Mexico in de jaren tachtig en negentig. Hij werd al eens veroordeeld voor de moord op de Amerikaanse politieagent Enrique ‘Kiki’ Camarena, lid van de Amerikaanse DEA, de Drug Enforcement Administration. Hij zat 28 jaar vast, maar een Mexicaanse rechter oordeelde in 2013 dat hij moest worden vrijgelaten. Onmiddellijk dook hij onder en begaf zich weer in de drugshandel. Vrijdag kwam aan zijn vrijheid een einde toen hij werd gevonden door een legerhond genaamd Max, aldus de Mexicaanse marine. Hij werd gearresteerd in de gemeente Choix in de noordelijke staat Sinaloa, een van de staten die sinds jaar en dag te boek staat als hart van de Mexicaanse drugshandel. Op diezelfde vrijdag stortte in de stad Los Mochis in Sinaloa een legerhelikopter neer. Bij de crash kwamen veertien leden van de Mexicaanse marine om. Het succes van de vangst van Caro Quintero lijkt toevallig samen te gaan met een groot verlies. Volgens de marine is er geen verband tussen de arrestatie van de drugsbaas en het helikopterongeluk. Inmiddels 69 jaar oud, behoort Caro Quintero tot de eerste generatie meedogenloze drugsbaronnen. Samen met Miguel Ángel Félix Gallardo richtte hij het Guadalajara-kartel op, de eerste overkoepelende Mexicaanse drugsorganisatie die meerdere ‘plazas’, meerdere territoria, verenigde en van de marihuanateelt- en smokkel overstapte op de import van (onder andere Colombiaanse) cocaïne, bestemd voor de Verenigde Staten. In de strijd tegen dat kartel stuurden de VS halverwege de jaren tachtig agenten van de DEA naar Mexico. Eén van hen, Enrique Camarena, werd vervolgens ontvoerd, gemarteld en vermoord. De jacht van Camarena op Félix Gallardo en het noodlottige einde van de Amerikaan speelt een prominente rol in de Netflix-serie Narcos: Mexico. Caro Quintero vluchtte na de moord op Camarena naar Costa Rica, maar werd daar gearresteerd en uitgeleverd aan Mexico, waar hij veertig jaar cel kreeg. Drugsbaas Félix Gallardo, ook wel ‘jefe de jefes’ (baas der bazen) genoemd, zit sinds 1989 vast. Sinds 2013, negen jaar lang, was Caro Quintero een vrij man. Een rechter stelde dat jaar dat er fouten waren gemaakt in het eerdere vonnis. De Amerikanen uitten meteen kritiek op de vrijlating en eisten dat Mexico opnieuw jacht maakte op de verantwoordelijke voor de moord van een DEA-agent. Ondanks zijn status in de jaren tachtig, was hij de afgelopen jaren geen belangrijke speler meer in de Mexicaanse drugshandel. Zijn vangst is vooral van grote symbolische waarde, stelde voormalig DEA-baas van internationale operaties Mike Vigil in het Mexicaanse nieuwsprogramma Los Periodistas. ‘De prijs op zijn hoofd was hoger dan die de VS uitloofden voor Pablo Escobar of ‘El Chapo’ Guzmán.’ Rafael Caro Quintero wordt waarschijnlijk binnen korte tijd uitgeleverd aan de VS. De Amerikaanse officier van justitie Merrick Garland stelde dat de Verenigde Staten meteen om diens uitlevering zullen vragen. ‘Er is geen schuilplaats voor wie Amerikaanse agenten ontvoert, martelt en vermoordt’, reageerde hij. ‘We zijn de Mexicaanse autoriteiten zeer dankbaar voor de vangst van Caro Quintero.’ De arrestatie vond plaats in de week waarin de Mexicaanse president Andrés Manuel López Obrador zijn ambtgenoot Joe Biden ontmoette in Washington.||https://www.volkskrant.nl/nieuws-achtergrond/mexico-arresteert-een-van-beroemdste-drugscriminelen-rafael-caro-quintero~b850dbf3/
2022-07-16||Zilver en een nationaal record voor estafetteteam, dat goud binnen handbereik had||Het scheelde weinig of Femke Bol had op de openingsdag van de WK atletiek meteen een wereldtitel binnengesleept. Als slotloopster in de finale van de gemengde 4x400 meter stormde ze als een razende af op de lopers voor haar. ‘Ineens dacht ik: ik kan Amerika hebben en ook nog even dat ik de Dominicaanse Republiek ook zou pakken.’ Uiteindelijk hield Fiordaliza Cofil van de Dominicaanse Republiek 0,08 seconden over op Bol, die finishte in 3.09,90. Dat was een nationaal record op het onderdeel dat pas voor de tweede keer op het programma staat bij de WK. Vorige zomer in Tokio, toen de gemengde estafette voor het eerst op het olympische programma stond, eindigde Nederland als vierde. Met zilver en een nationaal record konden de lopers niet meer dan tevreden zijn, vonden ze. Ze hadden bovendien het team van de VS, dat tot 3.10,16 kwam, in eigen huis verslagen. En dat terwijl de Amerikanen lang fier aan de leiding gingen. Bol glunderde. ‘Direct na afloop dacht ik: hoe kan ik nou nog als tweede over de streep komen?’ Bij het uitkomen van de laatste had ze nog een achterstand van zeker 20 meter. Net zo blij als Bol was Lieke Klaver. Ingetogener was de vreugde bij Tony van Diepen en Leemarvin Bonevacia. Bij die laatste sloeg zijn humeur bovendien helemaal om toen hij in het gesprek met de pers zijn 400-metertijd van de finale voorgeschoteld kreeg: 46,50 seconden. Op vrijdagochtend was het nog 44,93 geweest. Dat Nederland toen op een tragere totaaltijd van 3.12,63 uitkwam, was omdat Eveline Saalberg in plaats van Bol als laatste in actie kwam. En omdat zowel Klaver als Van Diepen in de finale zichzelf verbeterden ten opzichte van de ochtend. Voordat hij zijn tijd te zien kreeg, zei Bonevacia dat hij niet was geschrokken van de achterstand die hij opliep ten opzichte van de Amerikaan Elija Godwin, die een flinke voorsprong opbouwde in de eerste ronde. Dat het beter kon, gaf hij wel toe. ‘Ik ga er met de coach nog naar kijken’, zei hij. Toen hij besefte dat hij 1,5 seconde had vermorst in een race die op 0,08 seconden was beslist, betrok zijn gezicht. Hij schrok alsnog. Van Diepen probeerde hem op te beuren, duwde hem de zilveren medaille onder de neus. Dat eremetaal, al bestaat de medaille in Eugene hoofdzakelijk uit plastic, is echt veel waard, wilde hij ermee zeggen. Er zijn immers niet veel Nederlanders die zich kunnen beroepen op een tweede plek op een WK. Maar Bonevacia viel stil en zei niet veel meer, terwijl Van Diepen hardop zocht naar logische verklaringen die zijn ploegmaat gerust moesten stellen. Zoals de observatie dat het voor een startloper extra zwaar is om tweemaal op één dag te moeten lopen. Het wegkomen uit stilstand bij de start is explosiever en belastender dan het op tempo geraken na het aannemen van het stokje. Of dat Bonevacia’s lichaam misschien onbewust al wat reserve inbouwde omdat hij op zondag alweer in actie moet komen op de individuele 400 meter. ‘Je lichaam weet automatisch dat je later nog moet knallen en houdt dan vanzelf wat in.’ Van Diepen zelf loopt de 800 meter van woensdag en heeft dus langer om van de estafette te herstellen. Bol en Klaver kregen van de sfeeromslag bij Bonevacia niet veel mee. Zij waren juist positief verrast door hun rondetijd (49,32 voor Klaver, 48,95 voor Bol) en blikten alweer vrolijk vooruit naar het vervolg van de WK. ‘We zijn in topvorm’, zei Bol, een van de favorieten voor de 400 meter horden. ‘We gaan hier nog wel vaker langskomen.’||https://www.volkskrant.nl/sport/zilver-en-een-nationaal-record-voor-estafetteteam-dat-goud-binnen-handbereik-had~b84d9787/
2022-07-16||Elf jaar en vier maanden, drie keer per week 520 woorden, 46 weken per jaar, telt op tot 3 miljard stukjes ||Schrijvers van krantenstukken kunnen niet zonder lezers en die van de Volkskrant zijn de leukste. Ze zijn belangstellend en nieuwsgierig, gul met adviezen en commentaren, er is geen misstand die ze ontgaat, en als in de krant heeft gestaan dat een vrijwilliger tijdens de lockdown in Kampala hiv-medicijnen rondbrengt op een gammele fiets met slechte remmen, bezorgen Volkskrant-lezers hem een nieuwe. (En anders bellen ze de krant wel om aan te bieden de studie van Mayra uit Colombia te financieren. Ze wil dierenarts worden maar er is thuis geen geld voor, schreef onze correspondent. Hij deed dit zonder enige bijbedoeling, maar dat was buiten het grote hart van de Volkskrant-lezer gerekend). Het contact met lezers is frequent, soms hoogfrequent, als je columns schrijft op deze plek, die we op de krant ‘de twee’ noemen, wat een hopeloos ouderwetse benaming is sinds ons werk digitaal in brokjes wordt uitgeserveerd. Dat contact is zeer welkom, want de taak van de pagina-2-schrijver is om de lezer door het nieuws en de gekte van alledag te loodsen. Je probeert iets tussen gids en anker te zijn, al overkomt het je om de haverklap dat je zelf verdwaalt of kopje-onder gaat. Met je grote mond en je stellige zinnen. Dan is het zaak dat de lezer en jij elkaar vertrouwen: zij vertrouwt erop dat je een uitweg vindt, jij vertrouwt op haar begrip. Dit is de laatste. Het is mooi geweest. Elf jaar en vier maanden, drie keer per week 520 woorden, 46 weken per jaar, minus die zeven keer dat ik moest verzaken wegens ziekte of dood, telt op tot 3 miljard stukjes of daaromtrent. Veel te veel in elk geval. Voor een preciezere berekening verwijs ik naar Ionica Smeets. Wat op de zeef blijft liggen na die circa 3 miljard stukken is aan de lezer om te bepalen; ze zijn niet meer van mij, ze zijn van de lezer. Het contact is vooral lief contact. Lezers sturen eenregelige berichtjes ter aanmoediging of correctie, om hun bezorgdheid te onderstrepen, een tegenvisie te ontvouwen, taalfouten te verbeteren, ideeën te toetsen, of om gewoon hallo te zeggen. Ze vragen aandacht voor hun gevechten met autoriteiten, die vaak gekmakend zijn en waar je iets aan probeert te doen, maar dan wreken zich de beperkingen van de column: veel autoriteiten blijven ook na doorwrochte publicaties doorgaan met wat ze deden. Soms sturen lezers bijlagen van zeventien kantjes met plannen voor een betere wereld. Het zijn altijd goede plannen, al zijn ze vaak te omvangrijk voor de krant – de column is een genre dat veel praktische beperkingen kent. Een enkeling is vasthoudend (‘Uit uw stukje maak ik op dat u mijn bericht van 7 maart jongstleden niet heeft gelezen, cq niet heeft begrepen’, gevolgd door: ‘Dit is al de vierde keer dat u weigert te onderkennen wat ik in mijn schrijven van 7 maart, 10 april en 17 mei uiteen heb gezet, bijlagen wederom bijgevoegd. Jammer!’), culminerend in: ‘Mevrouw Sitalsing begrijpt er niets van. Cc. Hoofdredactie, cc Ombudsman’). Lezers sturen de boeiendste boeken op, linkjes naar de mooiste artikelen, de fraaiste kunst (speciale vermelding voor de reeks schitterende portretten van Hollandse schurken die ik van een trouwe lezer uit Pieterburen kreeg). En als je schrijft dat je dozen vol oude telegrammen hebt geërfd omdat je vader en je moeder dood zijn, overstelpen de lezers je met de liefste berichten. In netjes terugschrijven ben ik hopeloos tekortgeschoten, want ik ben slordig en onattent en er stond altijd een nieuwe deadline voor te dringen. Daarom zo: ontzettend veel dank. Tot elders in de krant.||https://www.volkskrant.nl/columns-opinie/elf-jaar-en-vier-maanden-drie-keer-per-week-520-woorden-46-weken-per-jaar-telt-op-tot-3-miljard-stukjes~bb1b2320/
2022-07-16||De Volkskrant tv-selectie voor zondag 17 juli||BBC 1, 18.10 uur (Animatie, Pete Docter, David Silverman en Lee Unkrich, 2001) Het eerste zaadje van de Pixar-hit Monsters Inc. werd geplant toen Pete Docter van zijn vrouw hoorde dat hij de eerste lach van hun kind had gemist, nadat de animatieregisseur tot diep in de nacht had doorgewerkt. Zo verzon hij het harige turquoise monster Sully, die worstelt met het besef dat zijn baan als professioneel angstaanjager van kinderen eigenlijk niet is te combineren met zijn zorgplicht als (surrogaat)vader. Detailrijke animatie (Sully is voorzien van ruim 2,3 miljoen individueel geanimeerde haren) met een groot kloppend hart. RTL 7, 20.00 uur (Actie, Robert Rodriguez, 1995) Nog altijd uitermate feestelijke remake van Rodriguez’ eigen, voor een appel en een ei gemaakte speelfilmdebuut El mariachi, waarin een muzikant met een gitaarkoffer vol wapens de dood van zijn vriendin probeert te wreken. Salma Hayek speelt de eigenares van een boekwinkel die als dekmantel fungeert voor Bucho (Joaquim de Almeida), de drugsbaron op wie wordt gejaagd door de op wraak beluste El mariachi (Antonio Banderas). Ook Steve Buscemi en zelfs Rodriguez’ goede vriend Quentin Tarantino doen mee. NPO 3, 20.18 uur In het kosmopolitische Londen is zoveel te beleven dat Tom Waes er met gemak een heel seizoen mee kan vullen. Omdat er ook nog andere bestemmingen op zijn lijstje staan, moet hij dus keuzen maken. Dat levert in Reizen Waes: Wereldsteden een bonte aflevering op. Waes gaat op zoek naar oer-Engelse fenomenen én naar facetten die van Londen een echte wereldstad maken. Zo bezoekt hij de grootste fan van het Britse koningshuis, ziet hij hoe er in Oost-Londen wordt gebokst met de blote vuist en beleeft hij een memorabele avond met de Jamaicanen in Brixton. NPO 2, 20.40 uur Na het uitbreken van de Tweede Wereldoorlog werd er bij de Grebbeberg hevig gevochten. Het Duitse leger was sinds de Eerste Wereldoorlog flink gemoderniseerd, maar bij de Nederlandse strijdkrachten was weinig veranderd. Toch kon er op de strategisch gelegen heuvel bij Rhenen enkele dagen weerstand worden geboden aan de invasiemacht. In een special van Andere tijden gaat Grebbeberg-onderzoeker Michiel Teunissen met experts van de Landmacht op zoek naar de resten van twee Nederlandse soldaten. Andere tijden vertelt wat zij in mei 1940 meemaakten. NPO 2, 21.46 uur Het werk van pakket- of maaltijdbezorger is behoorlijk slopend en het levert ook nog eens bijzonder weinig op. In de aflevering van deze week geven de geportretteerden in Bezorgd een blik in hun financiën. Maaltijdkoerier Mandeep en chauffeur Dirk zijn zelfstandigen. Ze worden per rit betaald en hebben geen vangnet wanneer ze ziek worden of een ongeluk krijgen. Bram heeft een pakketpunt aan huis, wat hem zo’n 25 cent per pakket oplevert. Momenteel komt dat neer op een euro per uur. Het uitzendbureau geeft Joy een baantje in een pakketsorteercentrum. NPO 2, 22.08 uur Nu onderzoeksjournalistiek op veel plaatsen is wegbezuinigd, komen de speurneuzen van Bellingcat regelmatig in het nieuws. In het internationale netwerk Bellingcat werken amateur-onderzoeksjournalisten en computervirtuozen samen om ‘de waarheid’ te achterhalen. Zo stortte Bellingcat zich op de berichtgeving over vlucht MH17, de aanslag op Sergej Skripal en de situatie in Syrië. Maar wie staat garant voor de kwaliteit van hun conclusies? In Bellingcat – Truth in a Post-Truth World duikt regisseur Hans Pool in de wereld van deze burgerjournalisten. Veronica, 22.50 uur (Sciencefiction, Neill Blomkamp, 2015) Het is 2016: een experimentele, zelfdenkende politierobot komt in handen van een bende (gespeeld door leden van rap/popformatie Die Antwoord) die de schuchtere, kunstminnende droid wil opvoeden tot ‘illest gangsta on the block’. Chappie vliegt alle kanten op, van gangsterparodie en slapstick (‘What’s up fuckmother’, zegt de robot) tot sociaal-maatschappelijke kritiek en filosofische bespiegeling op computerbewustzijn. De Zuid-Afrikaanse sciencefictionspecialist Neill Blomkamp borduurt precies voort op zijn maatschappijkritische korte films – te zien op YouTube – over een robot in politiefunctie (Tetra Vaal), een robot met zelfbewustzijn (Yellow) en een robot als kantoorklerk (Tempbot).||https://www.volkskrant.nl/cultuur-media/de-volkskrant-tv-selectie-voor-zondag-17-juli~b3271008/
2022-07-16||Bert Wagendorp en Sheila Sitalsing stoppen: ‘Als wij echt invloed hadden, was Rutte geen premier meer’||Even voor de duidelijkheid: dit is geen afscheidsinterview, want Bert Wagendorp blijft eenmaal in de week een column schrijven en ook Sheila Sitalsing keert na de zomer gewoon terug bij de Volkskrant. In welke hoedanigheid precies, daarover is ze nog in gesprek met de hoofdredactie. Alleen weten ze een ding wel zeker: geen dagelijkse columns meer op pagina twee. Die tijd is vanaf morgen voorbij. En dus eindigt er deze week een tijdperk voor veel Volkskrantlezers, namelijk het tijdperk waarin Sitalsing en Wagendorp om en om de column ‘op de 2’ schreven en zodoende uitgroeiden tot de twee belangrijkste stemmen van de krant. Twee columnisten die de trivialiteiten jarenlang probeerden te mijden, nooit gebrand waren op het in leven houden van verontwaardiging alleen, laat staan dat ze simpelweg meedeinden op de golfbeweging genaamd waan van de dag. Altijd probeerden ze de hoofdlijnen in zicht te houden en de lezer bij de hand te nemen. Dag in dag uit, iedere dag weer, en dat samen ruim elf jaar lang. ‘Ik wilde eigenlijk helemaal stoppen’, zegt Bert Wagendorp, die voor hij in 2006 Jan Blokker opvolgde als vaste columnist onder meer sportverslaggever was en correspondent voor de krant in Londen. ‘Ik voelde mij echt gesloopt. Die laatste twintig, dertig columns vorig jaar waren echt afzien, echt vreselijk. Elke dag was weer een worsteling. Ik had het idee dat ik alles al eens opgeschreven had. Dat kan goed zijn natuurlijk, want het was mijn vijftiende jaar. Het was op.’ ‘Ik had iets soortgelijks’, zegt Sheila Sitalsing, die voor ze in 2011 vaste columnist werd onder meer werkte als correspondent in Brussel voor Elsevier, politiek redacteur was voor de Volkskrant en chef van de economieredactie. ‘Eigenlijk wilde ik twee jaar geleden al stoppen. Nieuws gaat namelijk in cycli, waardoor je als columnist steeds vaker denkt: hé, dit heb ik al eens meegemaakt. En inderdaad, als je dan terug zoekt, blijk je in 2013 al eens een column over het onderwerp te hebben geschreven. ‘De namen zijn weliswaar anders, maar de gebeurtenissen altijd hetzelfde. Vervolgens ga je heel veel moeite doen die column niet te laten lijken op de vorige, maar eigenlijk ben je dan je kunstje aan het herhalen. De reden dat ik toch nog door ben gegaan, was de coronacrisis. Dat was wel iets compleet nieuws. Daar kreeg ik, als columnist tenminste, een nieuwe boost van.’ Wagendorp: ‘Voor mij maakte dat het juist veel erger. Ik heb op een gegeven moment geteld en in dat ene jaar had ik 48 columns over corona geschreven. Ik heb het van alle kanten bekeken, elke vierkante millimeter geanalyseerd. En precies op dat moment kwam er wéér een nieuwe golf.’ Sitalsing: ‘Bert was als correspondent natuurlijk al in Engeland geweest, ik zat zelf ook al heel lang in de journalistiek, dus onze verwachtingen over wat je kunt bereiken in dit vak waren tegen die tijd al niet zo heel hoog meer. Toen ik ooit begon als journalist dacht ik nog allemaal schandalen te onthullen en regeringen te laten vallen, maar daar genees je vanzelf van als je lang verslaggever bent. ‘Dat is geen cynisme, het is een realistische inschatting van wat je kunt bereiken. Je moet natuurlijk wel ambitie hebben, zeker als je de column op pagina twee mag schrijven, want dat is een belangrijke plek voor zowel de krant als de lezer. Je moet nooit gemakzuchtig worden.’ Wagendorp: ‘Ik had bovendien al lang gezien dat Jan Blokker vóór mij ook geen enkele invloed had, ook al was hij een hele grote naam. Mijn ambitie was enkel om iedere dag een leesbaar stuk te maken waar de lezer ook nog een beetje plezier aan beleeft.’ Sitalsing: ‘Je schrijft altijd voor de lezer. Je maakt de krant voor de lezer. Je wilt de wereld inzichtelijk maken voor de lezer. Je wilt de lezer helpen begrijpen wat er in godsnaam allemaal gebeurt, zodat de lezer zich misschien iets minder wanhopig voelt, iets meer grip krijgt, of samen met jou lekker boos kan worden. Zodra je iets gaat schrijven voor de politiek, zodra je een speler wilt zijn, doe je iets verkeerd, want je bent door niemand verkozen om mee te doen.’ Wagendorp: ‘Soms word je wel ongewild tot een speler gemaakt. Ik zat zelf bijvoorbeeld erg aan te springen tegen die Uruzgan-missie – moesten we die verlengen of niet? De PvdA twijfelde. Toen schreef ik: hou toch eens op met het aanleggen van fietspaden in Uruzgan. We bereiken helemaal niets. Volgens partijleider Wouter Bos hitste ik daarmee zijn achterban op. Het zou mijn schuld zijn dat het PvdA-congres tegen de missie stemde. Hij heeft toen toenmalig hoofdredacteur Pieter Broertjes opgebeld en gezegd dat die Wagendorp eens op moest rotten.’ Sitalsing: ‘Dat was natuurlijk vooral een manier van Bos om de schuld voor zijn falen bij iemand anders neer te leggen. Als wij echt zoveel invloed hadden, dan was Rutte ook al lang geen premier meer.’ Wagendorp: ‘Er is vooral een enorme hoeveelheid columnisten bijgekomen. Toen ik nog in Engeland zat, vond ik dat er in The Guardian veel te veel columnisten waren, maar dat waren er minder dan wij inmiddels hebben. Bovendien zijn er ook buiten de krant, en dan vooral online, inmiddels een miljoen columnisten in Nederland.’ Sitalsing: ‘Het heeft er voor gezorgd dat ik steeds selectiever ben geworden. Soms gebeurt er iets en dan weet je: hier verschijnen morgen minstens 18 stukjes over, met als gevolg dat ik soms bijna dwangmatig op zoek ging naar iets anders om maar niet stukje 19 te hoeven schrijven.’ Sheila: ‘Pas op, want een column is niet hetzelfde als een mening. Er bestaat een idee dat wanneer je een stukje schrijft waarin staat wat je vindt, je dan automatisch een column hebt geschreven. Maar een column is veel meer dan dat. Die hoeft helemaal geen mening te bevatten, maar kan ook een analyse bieden, een observatie of juist een relativering.’ Wagendorp: ‘Dat is inderdaad een hele ouderwetse opvatting van wat een column is.’ Sitalsing: ‘Ik begin vaak aan stukken zonder precies te weten wat ik er nu eigenlijk van vind. Een mening is niet wat een column maakt, want meningen zijn overal.’ Wagendorp: ‘Vroeger moest een columnist minstens een keer per week iedereen achter zich aan krijgen. Dat was een criterium voor wat een goede columnist was.’ Sitalsing: ‘Wat Schimmelpenninck nu een beetje doet.’ Wagendorp: ‘Ja, die doet dat nog. Die scheldt nog voluit op domrechts, maar over het algemeen zijn ophef en mening veel minder belangrijk geworden. Het gaat eerder om originaliteit.’ Sitalsing: ‘Wat een column onderscheidt van alle andere stukken is de stamina van de schrijver. Een column is een stuk dat met ijzeren regelmaat verschijnt. Iedereen kan een keer een leuk stukje schrijven, maar daarmee ben je nog geen columnist. Een columnist is namelijk iemand die iedere dag, of om de dag een stuk schrijft. Een keer in de week kan ook nog, maar op onze opiniepagina’s staan ook stukken die slechts een keer in de twee weken verschijnen. Dan ben je eigenlijk al geen columnist meer.’ Wagendorp: ‘Dus bij jou zit het in de regelmaat?’ Sitalsing: ‘Dat is een van de elementen: een ijzeren regelmaat. Ik had altijd enorme bewondering voor Rob Hoogland van De Telegraaf. Dat was een van mijn favoriete columnisten, omdat hij iedere dag in de krant stond. Zijn stem hoorde bij die krant, hij ademde die krant.’ Wagendorp: ‘Daardoor gaat zo’n stem ook tot het dna van de krant behoren. Zodra je Rob Hoogland leest, weet je: dit is De Telegraaf.’ Sitalsing: ‘Ja, ik vind ook dat columnisten moeten voortkomen uit de krant. Je moet weten waar de krant staat. Jij bent bepalend voor de krant, maar de krant moet dat ook voor jou zijn geweest. Je moet verantwoordelijkheid voelen. Ik ben daarom ook nooit zo’n fan van columnisten van buitenaf. Mensen die iets heel anders doen, een keer in de week invliegen om een leuk stukje te schrijven en vervolgens weer verder gaan.’ Wagendorp: ‘Dat komt omdat er op gegeven moment is besloten dat we breder moeten worden als krant. Dat er ruimte moet zijn voor alle meningen. Alleen hadden we die meningen niet allemaal beschikbaar op de redactie, dus moesten ze van buiten worden gehaald. Het gevolg was alleen wel dat je je afvroeg: wat doet deze column eigenlijk in de Volkskrant?’ Wagendorp: ‘Ik ga geen namen noemen, maar wij hebben ons allebei geregeld geërgerd aan sommige bijdragen op de opiniepagina’s. Dat was uiteindelijk helemaal losgeslagen. Het idee was: we hebben debat nodig in de krant, maar dat was onzin. We hebben helemaal geen debat nodig. Er is namelijk al genoeg debat.’ Sitalsing: ‘Er moet altijd ten minste één goede zin in staan, eentje die direct op een tegeltje kan. Maar het is vooral belangrijk iets te doen met de harde schijf van de lezer. Die moet aan het einde van het stukje denken: ‘Oh, je kunt er dus ook heel anders tegenaan kijken.’ Of: ‘Oh, wat ben ik nu kwaad.’’ Wagendorp: ‘De meeste lezers vinden het vooral een goede column als ze het met de inhoud eens zijn. ‘Ik lees hier mijn opvatting, dus het is geweldig’’ Sitalsing: ‘Ja, dat vind ik erg vervelend. Heel vaak zeggen mensen: ‘Goede column!’, terwijl ze eigenlijk bedoelen: ‘Ik ben het met je eens.’ Maar dat is niet hetzelfde. Een goede column leidt je onontkoombaar naar een plek waar je misschien helemaal niet naartoe geleid wilt worden.’ Wagendorp: ‘Sheila is analytisch heel erg sterk. Als je haar stuk gelezen hebt, denk je automatisch: het is zo. Dit is waar.’ Sitalsing: ‘Bert is een hele goede schrijver. Wat hij heel goed kan, is iets op een droge, van alle opsmuk ontdane manier schetsen waardoor het heel erg grappig wordt, of juist heel erg intens. Ik geef weleens workshops aan studenten en daarbij gebruik ik altijd een column van Bert over een vergissingsbombardement waarbij het zusje van zijn moeder omkwam. Daarbij moet de hele klas altijd huilen. Het is beschreven als een film.’ Wagendorp: ‘In die column staat trouwens geen enkele mening. Daaraan zie je dat het genre van de column erg veranderd is. Er zijn zoveel subgenres te gebruiken.’ Sitalsing: ‘En die moet je ook allemaal gebruiken. Anders wordt het saai. Je moet verschillende onderwerpen hebben, verschillende stijlen, verschillende thema’s, verschillende registers, emoties. Je moet met alles variëren, anders denkt de lezer als vanzelf: daar heb je weer zo’n stukje van die auteur. Er zijn columnisten die elke keer hetzelfde schrijven. Dan weet je van tevoren al waarover het gaat, waarin het eindigt, welke zinnetjes er volgen.’ Wagendorp: ‘Ik hou zelf erg van columns die van binnenuit komen. Dus vanuit de regering, of vanuit een bedrijf, waardoor ze in staat zijn je dingen te vertellen die je nog niet wist.’ Sitalsing: ‘We hebben in de Volkskrant een aantal schrijvende huisartsen, en met name van Joost Zaat ben ik erg fan. Hij schrijft vanuit de spreekkamer – een plek waar je zelf niet vaak komt en die je dus iets kan vertellen wat je zelf nog niet wist. Dat is veel waardevoller dan iemand die slechts wat vindt.’ Sitalsing: ‘Dat is een van de redenen dat ik stop. Ik wil meer onder de mensen komen. Ik probeerde op de dagen dat ik niet schreef wel met allerlei mensen thee of koffie te drinken om mij te laten bijpraten. Verder volgde ik heel veel debatten, probeerde ik naar zaaltjes te gaan.’ Wagendorp: ‘Maar er zit toch een groot verschil tussen theoretische kennis en praktische kennis. En die praktische kennis krijg je niet door stukken te lezen. Die komt alleen van de straat.’ Wagendorp: ‘Ik vind van wel. Het heeft natuurlijk ook zijn voordelen als iemand heel jong is, zodat hij kan beschrijven wat hij daardoor meemaakt, maar voor een overkoepelende blik is het wel handig wanneer je wat bagage meeneemt.’ Sitalsing: ‘Ik heb in Den Haag en Brussel gewerkt en zonder die ervaringen had ik nooit de stukken kunnen schrijven die ik nu schrijf. Echt nooit. De dingen die je daar leert, kun je niet bij elkaar googelen. Daarom is het ook zo belangrijk af en toe weer nieuwe bronnen aan te boren. Ik ben eerlijk gezegd een beetje moe geworden van mijn eigen stem. Ik zie er verschrikkelijk naar uit weer naar buiten te gaan en mijn pen te gebruiken om andere mensen in de krant te krijgen.’||https://www.volkskrant.nl/nieuws-achtergrond/bert-wagendorp-en-sheila-sitalsing-stoppen-als-wij-echt-invloed-hadden-was-rutte-geen-premier-meer~bca71593a/
2022-07-16||Saoedische kroonprins Bin Salman ontkent tegen Biden verantwoordelijkheid voor dood Khashoggi||De Amerikaanse inlichtingendiensten concludeerden eerder dat Bin Salman wel degelijk verantwoordelijk was voor de dood van Khashoggi. Die gold als een streng criticus van het Saoedische regime en werd in 2018 vermoord in het Saoedisch consulaat in Turkije. Hij was op dat moment werkzaam voor de Amerikaanse krant The Washington Post. Amerikaanse inlichtingendiensten deden uitgebreid onderzoek naar de moord en kwamen tot de conclusie dat Bin Salman verantwoordelijk was. Biden zei tijdens zijn verkiezingscampagne twee jaar geleden nog dat hij van Saoedi-Arabië een ‘paria’ zou maken vanwege de mensenrechtenschendingen in het land, maar daar was bij het bezoek weinig van te merken. Biden en de kroonprins begroetten elkaar in een paleis in de kustplaats Jeddah met een boks. Biden bracht in het daaropvolgende gesprek ter sprake dat hij meent dat Bin Salman verantwoordelijk was voor de moord op Khashoggi. De kroonprins ontkende daarop enige betrokkenheid bij de moord en zei de verantwoordelijken ter verantwoording te hebben geroepen, aldus Biden na afloop. Tijdens het gesprek, waaraan ook andere Saoedische leiders deelnamen, boekten partijen volgens Biden verder ‘aanzienlijke vooruitgang’ op het gebied van veiligheid en economische kwesties. Zo was er overeenstemming over het verwijderen van vredestroepen van het strategisch gelegen eiland Tiran, voor de Saoedische en Egyptische kust. De troepen zijn sinds 1978 gestationeerd op Tiran, als onderdeel van akkoorden uit dat jaar die de basis vormden voor een vredesakkoord tussen Israël en Egypte. Ook kwam Saoedi-Arabië met toezeggingen over de olieproductie en kwamen beide landen overeen meer samen te werken op het gebied van mobiele technologie. ‘Saoedi-Arabië heeft toegezegd de wereldwijde oliemarkt in evenwicht te houden voor duurzame economische groei', aldus een woordvoerder van Biden. Inwoners van de VS gaan al maanden gebukt onder zeer hoge brandstofprijzen.||https://www.volkskrant.nl/nieuws-achtergrond/saoedische-kroonprins-bin-salman-ontkent-tegen-biden-verantwoordelijkheid-voor-dood-khashoggi~bb4bdb30/
