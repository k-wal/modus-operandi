2022-07-17||De Volkskeuken: zomerse sperziebonensalade||Oorlog bestaat niet in Olia Hercules’ boek Home Food. Dat is best opmerkelijk, want de Oekraïense, in Londen woonachtige chef en kookboekenauteur, mede gevormd in de keuken van Yotam Ottolenghi, heeft duidelijk van zich laten horen sinds de Russische inval in haar thuisland. Zij en een goede vriendin, de Russische kok Alissa Timoshkina, zijn mede-initiatiefnemers van het platform #CookForUkraine, waarop Oekraïense recepten worden gedeeld en waar vanuit de culinaire wereld geld wordt ingezameld voor Oekraïne. Maar in haar nieuwste boek Home Food (uitgeverij Bloomsbury, de Nederlandse vertaling De keukens van Oekraïne verschijnt eind november bij Kosmos Uitgevers) staat geen woord over het huidige geweld. Het land waaruit haar home food stamt, is het Oekraïne van haar jeugd, haar familie en vrienden. En niet alleen Oekraïne is thuis, maar ook Cyprus, waar ze op haar 13de met haar ouders naartoe verhuisde, en Italië, waar ze een kookstage liep en feestend met haar Italiaanse studiegenoten de kneepjes van de pasta en de sugo della mama onder de knie kreeg. Het is een coming-of-ageboek in gerechten, de smaakgeworden herinneringen aan een ongeschonden, liefdevolle en, vanuit kinderperspectief, magische wereld. Die wereld, stel ik me zo voor, daar horen geen bommen en soldaten in. Die moet behouden blijven op een plek waar niemand haar kapot kan maken en die je tot leven kunt wekken wanneer je er behoefte aan hebt. Zoals in dit boek. De sperziebonensalade, een vondst voor warme dagen, is niet Oekraïens. Die stamt uit het Engelse Riverford Farm Cook Book en is door Hercules zo vaak gemaakt dat die geëvolueerd is tot een eigen versie. scheutje zonnebloemolie 100 g noten en/of zaden (bijvoorbeeld walnoten en pompoenpitten) scheutje ahornsiroop (optioneel) snufje chilivlokken 300 g sperziebonen, topjes eraf 2 appels, gewassen, klokhuis eruit, in stukjes 1 stengel bleekselderij, in kleine stukjes 1 venkelknol, in zeer dunne plakken Dressing: 1 teentje knoflook, fijngehakt 2 theel. Dijonmosterd 2 theel. honing of ahornsiroop 3 eetl. sherry- of wijnazijn, of citroensap 3 eetl. olijfolie Verhit de zonnebloemolie in een koekenpan en rooster daarin de noten en/of zaden tot ze licht gebruind zijn. Ik vind het lekker om er een scheutje ahornsiroop door te doen en ze een paar minuten te laten karamelliseren. Roer er een snuf zout en een snuf chilivlokken doorheen, bak ca. 30 sec. mee. Doe het noten-zadenmengsel in een kom. Kook de sperziebonen 5-7 min. Spoel ze af met koud water en laat ze uitlekken. Meng de ingrediënten voor de dressing. Hussel de bonen met de appel, bleekselderij en venkel en roer vervolgens de dressing erdoor. Proef en voeg zo nodig nog wat zout toe. De salade kunt u van tevoren maken en wegzetten in de koelkast. Roer voor het serveren weer even door en bestrooi met de noten en zaden.||https://www.volkskrant.nl/beter-leven/de-volkskeuken-zomerse-sperziebonensalade~bf458f7e/
2022-07-17||Directeur kunstmanifestatie Documenta 15 moet opstappen na klachten over antisemitisme ||Onder Schormanns leiding had de groep Indonesische curatoren een kunstwerk uit 2002 uitgekozen dat een prominente plek binnen de stad kreeg. In de muurschildering was een op een soldaat lijkende persoon afgebeeld als een varken met een davidsster. Er was ook een man te zien met slaaplokken, een kenmerk van orthodoxe joden, met een zwarte hoed en een SS-embleem. Het werk werd al enkele dagen na de opening op 18 juni afgedekt, maar de protesten namen niet af. De Duitse minister van Cultuur Claudia Roth heeft een onderzoek ingelast naar de manier waarop het werk op de tentoonstelling terecht is gekomen. Nadat er wekenlang was gevraagd om het vertrek van Schormann (60) stapte zij zaterdag op onder zware druk van politici en haar eigen raad van bestuur. Die laatste sprak zijn ‘diepe afkeuring’ uit over de ‘duidelijk antisemitische boodschap’. Eerder deze maand besloot de Duitse kunstenaar Hito Steyerl, vrijwel de enige gevestigde naam in deze editie, dat haar kunstwerk uit de tentoonstelling moest worden verwijderd. Schorman bleef de vrijheid van de kunstenaars verdedigen. Documenta telt 1.500 deelnemers en heeft dit jaar voor het eerst een collectief van curatoren, het Indonesische Ruangrupa. De onrust begon al in januari met aantijgingen door de Kassel Alliance Against Anti-Semitism. Volgens een lid van deze groep zou het uitgenodigde Palestijnse kunstenaarscollectief The Question of Funding antisemitische sympathieën hebben, wat door deskundigen werd ontkend. Bij een inbraak eind mei zou een bericht zijn achtergelaten op de muren, het nummer 187, dat op meerdere plekken in de wereld door criminelen wordt als codewoord voor moord. Een ander woord, Peralta, zou kunnen verwijzen naar de Spaanse neonazi Isabel Peralta.||https://www.volkskrant.nl/nieuws-achtergrond/directeur-kunstmanifestatie-documenta-15-moet-opstappen-na-klachten-over-antisemitisme~b4ba4ad4/
2022-07-17||Hockeysters kronen zich na emotioneel zwaarbeladen jaar voor derde keer op rij tot wereldkampioen||Nederland-Argentinië was bij voorbaat een droomfinale; de nummer één van de wereldranglijst tegen de nummer twee die dit toernooi zoveel indruk maakte. De WK-finale was tevens een reprise van de olympische eindstrijd van vorig jaar toen Nederland met 3-1 won van ‘Las Leonas’, zoals de bijnaam van de Argentijnse hockeysters luidt. Nederland bereikte de finale dankzij een zwaarbevochten maar dikverdiende 1-0 overwinning op Australië zaterdag in de halve finale. Argentinië wist zich in de andere halve finale pas na shoot-outs te ontdoen van Duitsland. In het snikhete Terrassa (bij aanvang van de wedstrijd om 21.45 uur was het nog 28 graden) kwam Nederland na een aarzelende beginfase in het tweede kwart uitstekend op stoom. Bij de eerste de beste Nederlandse strafcorner in de zestiende minuut was het raak. De push van Yibbi Jansen werd slecht verwerkt door de Argentijnse keeper Belén Succi waarna Maria Verschoor van dichtbij attent reageerde en de 1-0 binnentikte. Zeven minuten later verdubbelde Frédérique Matla, na een subliem passje van Laurien Leurink, de score met een verwoestend backhandschot; 2-0. Dat was ook de ruststand in het met 7.000 toeschouwers gevulde knusse stadion dat in 1992 het decor vormde van het olympisch hockeytoernooi. Na rust liet Nederland zich niet gek maken door de fysiek sterke en soms ook gefrustreerde Argentijnse vrouwen. De snelle Felice Albers forceerde in het derde kwart de beslissing na een aanval met een ‘hogeschoolhockey-gehalte’. Na prachtig voorwerk van Eva de Goede en Freeke Moes rondde Albers beheerst af; 3-0. Argentinië kwam in het laatste kwart terug tot 3-1 via een strafcorner van WK-topscorer Agustina Gorzelany (haar achtste goal), maar de zege van Nederland kwam geen moment in gevaar. Met de negende wereldtitel in de historie (en de vierde in de afgelopen vijf edities) duurt de hegemonie van de Nederlandse hockeysters voort. En dat na een ongekend heftig jaar waarin de vrouwenploeg werd geteisterd door interne problemen. Na de gouden Olympische Spelen van Tokio kwam afgelopen najaar naar buiten dat er bij het succesvolle team al langere tijd een ongezond prestatieklimaat heerste onder de toenmalige bondscoach Alyson Annan. Vooral de jongere garde klaagde over sterke hiërarchische verhoudingen in de ploeg en sprak van een angstcultuur. Verschillende speelsters klaagden dat ze niet zichzelf konden zijn en dat ze gebukt gingen onder verbale intimidatie. Bondscoach Annan werd verantwoordelijk gehouden voor de negatieve topsportcultuur en moest begin dit jaar opstappen. Met de aanstelling van de tijdelijke bondscoach Jamilon Mülders lag de nadruk bij het Nederlands team niet meer op de prestaties op het veld. Mülders vond het mentale welzijn van zijn (deels) beschadigde spelersgroep veel belangrijker. Pas als je als persoon goed in je vel zit en helemaal in balans bent, kun je op het veld tot mooie prestaties komen, is het adagium van de Duitse coach. Mülders zag het als zijn belangrijkste taak om als ploeg dichter bij elkaar te komen. Door de hoge prestatiedruk waren de hockeysters de connectie met elkaar verloren. Het afgelopen half jaar stak de bondscoach veel tijd en energie in het versterken van de verbinding tussen zijn speelsters. Tijdens het WK vertelden Mülders en de hockeysters dat ze nog midden in het proces naar een nieuwe groepscultuur zitten. De coach wilde zich dit WK derhalve niet wagen aan een doelstelling voor zijn ploeg die al jarenlang het mondiale hockey domineert. ‘We komen van ver en de impact van alle gebeurtenissen het afgelopen jaar is heel groot’, aldus de bondscoach, die na de zomer wordt opgevolgd door Paul van Ass. Waar Nederland er op het WK te weinig in slaagde om dominant en sprankelend hockey op de mat te leggen, boorde de ploeg dit toernooi wel een nieuwe kwaliteit aan. Met een ongekende vechtersmentaliteit knokte Nederland zich tegen België en Australië door de knock-outfase heen. In de finale tegen Argentinië werd er niet alleen voor iedere meter gestreden, maar speelde Nederland ook haar beste hockey van het toernooi. De ploeg van scheidend coach Mülders en de afzwaaiende aanvoerder Marloes Keetels (na 176 interlands) had haar beste spel tot het laatst bewaard. Nederland liet in de eindstrijd zien dat er geen twijfel over bestaat wie nog altijd de mondiale nummer één is.||https://www.volkskrant.nl/sport/hockeysters-kronen-zich-na-emotioneel-zwaarbeladen-jaar-voor-derde-keer-op-rij-tot-wereldkampioen~b698ed6c/
2022-07-17||Deze foto’s leggen de chaos in aanmeldcentrum Ter Apel pijnlijk bloot ||De beelden die Volkskrant-fotograaf Harry Cock tussen donderdagmiddag en zaterdagochtend maakte, tekenen het tot voor kort amper voorstelbare aangezicht van het aanmeldcentrum voor asielzoekers in Ter Apel. Hij zag zo’n 150 mensen die de nacht doorbrengen voor de poorten van het terrein, wachtend tot de loketten van de Immigratie- en Naturalisatiedienst (IND) opengaan. Ze hopen de volgende dag wel te worden geregistreerd door de vreemdelingenpolitie, om te kunnen beginnen met hun asielprocedure. Omdat de doorstroming naar asielzoekerscentra stokt, loopt het aanmeldcentrum in Ter Apel al maanden over. Degenen die er niet meer bij kunnen, worden tijdelijk opgevangen op noodlocaties elders in het land. Sommige vluchtelingen hebben al vijftien verschillende noodlocaties gezien, zegt Vluchtelingenwerk Nederland. Ze weigeren daarom nog langer ’s avonds in de bus te stappen naar bijvoorbeeld Stadskanaal, omdat ze denken dat ze bij terugkeer in Ter Apel bij de IND achter aan in de rij moeten aansluiten. Er is geen bewijs dat het voor de asielprocedure helpt om de nacht door te brengen in een slaapzakje, liggend tegen het hek van het aanmeldcentrum. Maar Vluchtelingenwerk, dat ook op het centrum is gevestigd, zegt ‘niet te kunnen uitsluiten dat mensen er toch voordeel van hebben’. ‘Zo chaotisch is het momenteel.’ De IND reageert: ‘Wij kunnen elke dag alle mensen helpen die dat willen.’ ‘Onhoudbaar’, vindt staatssecretaris Eric van der Burg de situatie in de Nederlandse asielopvang, ‘en in Ter Apel in het bijzonder’. Volgens de VVD’er wordt er ‘met man en macht’ gewerkt om die situatie te verbeteren. Daarom helpt het volgens hem niet als gemeenten weigeren (meer) asielzoekers op te vangen. Er is een wetsvoorstel in de maak om gemeenten daartoe te dwingen. ‘Helaas is er niet één knop waaraan kan worden gedraaid. Verschillende partijen moeten keihard werken om de situatie te verbeteren. Dat kost tijd.’ Overdag, als alle slapers van de noodopvanglocaties terugkeren, ligt het gras bij Ter Apel vol. Dan doden drie- tot vierhonderd mensen (schatting van het Centraal Orgaan opvang asielzoekers, COA) er de tijd. Als de avond valt, maken medewerkers van het centrum een ronde om kinderen, vrouwen en mensen met een zwakke gezondheid eruit te pikken. Voor hen is in principe altijd een bed beschikbaar in de sporthal van het aanmeldcentrum of in de nachtopvang, waar vluchtelingen slapen die nog niet zijn geregistreerd. Wie pech heeft, belandt op een stoel of op de grond van het IND-kantoor, dat na 22.00 uur dienstdoet als slaapzaal. En hoewel er volgens het COA genoeg (nood-)opvangplekken zijn, ‘maar we misschien niet iedereen met die boodschap hebben bereikt’, gaat het soms mis. Vluchtelingenwerk zegt dat een groep vluchtelingen vrijdagnacht in het gras moest slapen doordat de bus naar de opvanglocatie in Budel niet kwam. Hun slaapzakken worden over de hekken gegooid. Een groep mannen uit Algerije en Marokko, met weinig tot geen kans op een toekomst in Nederland, provoceert andere vluchtelingen en daagt de politie uit, waardoor de sfeer onrustig is. Soms slapen zelfs kinderen voor de hekken, zegt het COA. Doordat sommige ouders niet in een bus naar een noodopvanglocatie willen, uit angst achteraan te belanden bij de IND, kiezen ze ervoor met hun gezin buiten te slapen. Alleenstaande ouders wekken al hun kinderen als er eentje naar de wc moet. Geen moeder of vader laat ze immers liever alleen in het gras liggen, naast vreemde mannen die een vreemde taal spreken, in een ver en vreemd land. ‘Die foto van die slapende jongen, met zijn hoofd op dat pak incontinentieverband... Dat vind ik toch wel het allerergst: om te moeten zien hoe de kinderen er in Ter Apel aan toe zijn. Sommigen proberen er het beste van te maken, anderen kijken je vooral met holle ogen aan. Ze zijn uitgeput tot op het bot. En dat hebben wij ze als land aangedaan. ‘Onze mensen die om beurten naar Ter Apel gaan om mensen te helpen, worden tegenwoordig gedebrieft. Ze kunnen het eigenlijk niet aanzien, wat daar nu gebeurt. De omstandigheden zijn echt beneden de humanitaire grens en ver onder de wettelijke opvangrichtlijn. Dit is geen festival, waar het je eigen keuze is om op een drassig weilandje te gaan liggen. Dit zijn mensen die verlangen naar rust, een veilige plek, een dak boven hun hoofd.’ ‘Deze foto’s laten asielzoekers zien in mensonterende omstandigheden. Het zij mannen, vrouwen en kinderen die zijn gevlucht zijn voor oorlog, vervolging en geweld. Wij bezoeken regelmatig noodopvanglocaties waar de leefomstandigheden heel sober zijn, maar deze beelden tarten elke beschrijving. ‘We zien hier niet alleen alleenstaande jonge mannen die buiten slapen. Ook heel jonge kinderen en moeders slapen op de harde grond onder wegwerpdekens en op geïmproviseerde kussens van de verpakking van wc-rollen. Hiermee wordt echt een grens overschreden. Nederland voldoet hiermee niet aan zijn internationale en Europese verplichtingen om adequate opvang te bieden. En dat terwijl er geen hoge(re) instroom is. Deze crisis heeft een lange aanloop gehad, waarbij meerdere partijen steeds advies en hulp hebben aangeboden. ‘Zelfs in crisistijd en bij veel instroom moeten EU-lidstaten, dus ook Nederland, krachtens de Opvangrichtlijn van de EU in minimale basisbehoeften voorzien. Buiten slapen valt daar wat ons betreft niet onder. En als de asielopvang goed was geregeld, zouden ouders er niet voor kiezen buiten te slapen, bang om hun plaatsje in de rij van het IND-loket kwijt te raken.’ ‘Er hebben in de nacht van donderdag op vrijdag drie gezinnen met kinderen buiten geslapen, van vrijdag op zaterdag weten we dat niet precies (Volkskrant-fotograaf Harry Cock zag die nacht geen gezinnen buiten slapen, red.). Er is deze mensen een plek binnen aangeboden, maar die hebben ze geweigerd. In totaal hebben zo’n 150 mensen buiten geslapen. Een deel vrijwillig, een deel niet-vrijwillig. Sommige mensen besluiten buiten te slapen zodat ze de volgende ochtend als eerste in de rij staan, om zo de hele procedure door te lopen. Die mensen weigeren dan bijvoorbeeld om ’s avonds in een bus naar de noodopvang te stappen. Dat er zo veel mensen buiten de hekken liggen, willen we natuurlijk absoluut niet. Dit is het zoveelste signaal dat er iets moet gebeuren.’ ‘De sfeer in de nacht van vrijdag op zaterdag was grimmig voor de hekken van het terrein. Jonge mannen uit Algerije en Marokko, die eerder door Amsterdam waren geweigerd in de crisisopvang, provoceerden andere asielzoekers. Ze klommen over de hekken en zochten ruzie met beveiligers en medewerkers van het COA. ‘Dat leidt tot een gevoel van onveiligheid. De hele nacht zijn politie en beveiliging bezig geweest met damagecontrol. Deze jongens gaan de strijd aan met de politie, die houdt zich daarom afzijdig tot het niet anders meer kan. We onderzoeken of deze groep geïsoleerd kan worden. Probleem is dat je pas kunt ingrijpen bij strafbaar gedrag. Dan kan iemand worden opgesloten in de htl (‘handhaving en toezichtlocatie’) in Hoogeveen. ‘Om humanitaire redenen hebben we die overkappingen laten plaatsen die je op de foto ziet. Die zijn bedoeld om mensen overdag te beschermen tegen de zon of de regen. Als een soort grote bushalte. Er zijn extra waterpunten geplaatst, het Rode Kruis en het COA delen voedsel uit. Men probeert een zo rustig mogelijke situatie te creëren voor deze mensen.’ Kenneth Roth, algemeen directeur van Human Rights Watch: ‘Het is nauwelijks voorstelbaar dat Nederland, een van de welvarendste landen ter wereld, dit probleem niet eerder heeft zien aankomen. En geen oplossing heeft bedacht, zodat asielzoekers niet aan hun lot worden overgelaten, zonder humaan onderdak. Ik vrees dat politieke afwegingen – de druk van uiterst rechts – een tijdige reactie hebben vertraagd. ‘Het lijkt erop dat de oplossingen veel makkelijker en effectiever werden gevonden voor de veel grotere groep van 50 duizend Oekraïense vluchtelingen. De standaard van opvang zou niet lager moeten liggen voor asielzoekers die geen witte christenen zijn. Evenmin zou de overheid een inhumaan beleid moeten voeren, waardoor asielzoekers ontmoedigd worden om te komen.’ Jan Pronk, oud-minister (PvdA) en voormalig speciaal gezant van de Verenigde Naties: ‘Het stuit je tegen de borst dat dit in een beschaafde samenleving als Nederland kan gebeuren. Er wordt vaak gezegd dat vooral jonge mannen zich melden bij Ter Apel, maar op de foto’s zie je gezinnen met kleine kinderen in de buitenlucht liggen. Dat maakt het extra tragisch dat de Nederlandse autoriteiten zo onachtzaam zijn. ‘Dit is een probleem van eigen maaksel. Ik verbaas me al jaren over het stop-and-gobeleid, het continu op- en afschalen bij het COA, de IND en andere instanties. Louter om geld te besparen. Maar daarmee haal je problemen op je hals en op termijn kost het je veel meer, omdat je telkens voor veel geld noodoplossingen moet zoeken en nieuwe systemen moet optuigen. ‘Er zijn altijd fluctuaties in de toestroom van mensen, dat moet je kunnen opvangen. Er is op een gegeven moment voldoende opvangcapaciteit geweest. Als de toestroom een tijdje wat minder is, kun je beter de locaties openhouden, dat kost veel minder dan telkens sluiten en weer openen. ‘Ik kan me herinneren dat wij begin jaren negentig ook eens de situatie hadden waarbij er in allerijl tenten opgezet moesten worden bij het opvangcentrum. Er was een grote toestroom van Joegoslaven. Dat gaf een golf van afgrijzen door het land toen. Die fout hebben we in de kabinetten-Kok daarna niet meer gemaakt. ‘Dit is zo’n voorbeeld van slecht bestuur. Ik kan het staatssecretaris Van der Burg niet eens kwalijk nemen. Hij doet zijn best en is creatief, maar hij is met twee linkerhanden bezig. ‘Er is in de politiek vrees voor de reactie vanuit de samenleving. En er zullen personen of instanties zijn die een afschrikbeleid goedkeuren, maar ik heb niet het idee dat het kabinet bewust daarvoor kiest. Het gaat vooral om de centen, penny-wise, pound-foolish.’||https://www.volkskrant.nl/nieuws-achtergrond/deze-foto-s-leggen-de-chaos-in-aanmeldcentrum-ter-apel-pijnlijk-bloot~bfab73a0/
2022-07-17||‘Het loont om in de ontsnapping te zitten. Dan krijg je elke tien minuten een nieuwe ijspanty’||‘Gezond is het natuurlijk niet om in 38 graden, als het weerbericht zegt dat je niet naar buiten moet gaan en uit de zon moet blijven, een wielerwedstrijd van 200 kilometer te organiseren. Ik heb er meer problemen mee dan ik had verwacht en daar baal ik van. Ik heb ruim voor de Tour een hitteprotocol gevolgd. Heb ik uit de literatuur gehaald, daarin is vrij veel te vinden over hitteadaptatie, het aanpassen van je lichaam aan warmte. Hoe het werkt, volgens de wetenschappelijke publicaties: je moet proberen een uur per dag je lichaamstemperatuur boven de 38,5 graden te verhogen. Tijdens ons trainingskamp op hoogte ging ik daarom elke dag na de training een uur in een warm bad zitten. Daarmee worden in je lichaam processen in gang gezet die je doen aanpassen aan de hitte. Als je er even mee stopt, zakt die adaptatie weg, maar als je het een tijdje hebt gedaan, bouw je het weer snel op. Het effect van wat ik voor de Tour heb gedaan is bij mij wat weggezakt. Nu ik zie hoe heet het is, had ik mijn hitteadaptatie nog strikter moeten volgen. Ik had het in de eerste koelere dagen van de Tour in Denemarken door moeten zetten. Maar ja, dat kwam er na mijn allereerste Tourervaringen niet van. Ik weet nu wel hoe ik het in mijn volgende Tour beter moet doen. Deze hitte is niet nieuw voor me. In 2015 reed ik als amateur de Ronde van Portugal en was het tien dagen tussen de 35 en 40 graden. Ik was een keer zo oververhit dat ik ging bibberen en het koud kreeg. Ik dacht: o mooi, het koelt weer wat af, totdat ik een bord zag met 37 graden erop. Het kwam goed. Na de finish heb ik goed gekoeld en de volgende dag was ik er weer. Warmte hoort nu eenmaal bij de Tour, maar zorgt wel voor een extra belasting. Ik heb op die warme dagen nu een paar keer gehad dat ik volle bak aan het fietsen was, echt op de limiet, maar op mijn vermogensmeter zag dat ik 50 watt minder leverde. Dat is echt significant: 10 tot 20 procent minder. Hitte heeft dus heel veel impact op je prestaties. Renners die er goed tegen kunnen, komen op warme dagen bovendrijven. Tijdens een warme rit is het zaak veel te koelen, de hele tijd, ook als het even iets minder warm is. Je moet goed drinken, maar niet te veel en niet alleen water, maar iets met zout en mineralen erin. En gelrepen uit de vriezer: eet je op als een waterijsje. Iedereen is vooral voortdurend in de weer met panty’s waarin ijsblokjes zitten voor in je nek. Logistiek is dat een uitdaging. De ploegleiderswagen heeft ze en er staan mensen van de ploeg langs de kant. Maar je kunt niet altijd vanuit een jagend peloton naar de auto, die mensen kunnen niet overal staan en als het hard gaat, kun je vaak nét niet iets van ze aanpakken. Het is een voordeel om als het heet is in de kopgroep van de ontsnapping te zitten. Dan heb ik voortdurend een auto van de ploeg achter me en daar kan ik me makkelijk naar laten afzakken. Krijg ik elke tien minuten een nieuwe ijspanty.’||https://www.volkskrant.nl/sport/het-loont-om-in-de-ontsnapping-te-zitten-dan-krijg-je-elke-tien-minuten-een-nieuwe-ijspanty~b410f2b8/
2022-07-17||Slachtoffer in zaak over burenruzie dwingt hoger beroep af||De zaak is het gevolg van de verruiming van de slachtofferrechten in het strafproces. Sinds 2005 hebben slachtoffers spreekrecht, dat in 2012 en 2016 is uitgebreid. Volgens het slachtoffer is dat in deze zaak geschonden. Het gaat over een burenruzie. Tijdens het strafproces las een dochter namens het slachtoffer een slachtofferverklaring voor. Daarin wilde ze ingaan op de strafbare feiten, de mogelijke bewezenverklaring, de mogelijke schuld van de verdachte en de straf. De rechter onderbrak haar met de mededeling dat ze alleen mocht praten over wat de ten laste gelegde feiten met het slachtoffer – haar moeder – hebben gedaan. Dat is niet juist, oordeelde de voorzieningenrechter tijdens een kort geding op 4 juli, dat het slachtoffer had aangespannen. Al sinds 1 juli 2016 is het slachtofferspreekrecht niet meer beperkt tot de gevolgen van een misdrijf, maar mag een slachtoffer ook spreken over bewijsvoering en de strafmaat. De rechter had deze slachtofferverklaring niet mogen onderbreken en het slachtoffer heeft geen eerlijk proces gehad, aldus de kortgedingrechter. Ook de officier van justitie kreeg een tik op de vingers. Die had voor de verdachte van de burenruzie vrijspraak geëist – die door de rechter is opgelegd – wegens gebrek aan bewijs. Nadat de advocaat van het slachtoffer de officier had gewezen op de schending van het onbeperkt spreekrecht, weigerde het OM in hoger beroep te gaan. Volgens de officier ‘geniet het Openbaar Ministerie een grote mate van beleidsvrijheid’ bij het al dan niet instellen van een hoger beroep. De voorzieningenrechter oordeelde dat die redenering ‘onnavolgbaar’ is, en gebood het OM alsnog in beroep te gaan ‘op de juiste gronden’. Het OM tekende vervolgens conform het vonnis beroep aan maar wil dat nu, na ‘heroverweging’, weer intrekken. ‘De inzet van een hoger beroep is dat tot een andere uitspraak wordt gekomen’, schrijft de officier in een mail aan de advocaat van het slachtoffer. ‘Het OM is nog steeds van mening dat er onvoldoende wettig en overtuigend bewijs is voor een veroordeling.’ Daarop heeft de advocaat, Selçuk Ikiz, namens het slachtoffer een nieuw kort geding aangespannen, dat vandaag dient in Den Haag. Hij eist een verbod op intrekking van het hoger beroep. ‘De verdachte heeft een eerlijk proces gehad en het slachtoffer niet, maar het OM vindt het recht op een eerlijk proces beduidend minder belangrijk dan de beleidsvrijheid om al dan niet in beroep te gaan’, zegt Ikiz. ‘Als het slachtoffer wel haar onbeperkt spreekrecht had mogen uitoefenen, had ze onduidelijk gebleven feiten en omstandigheden kunnen toelichten. Wij denken dat die onduidelijkheden in het voordeel voor de verdachte hebben gewerkt, en dat de zaak een andere uitkomst had gekregen als het slachtoffer een eerlijk proces had gehad.’ Oud-rechter en emeritus hoogleraar strafrecht Theo de Roos noemt het ‘heel uitzonderlijk dat een kortgedingrechter met grote klompen in een strafproces treedt’. Zowel de rechter als de officier heeft volgens hem ‘geblunderd’: ‘Iedere rechter weet dat het spreekrecht is uitgebreid. En als professioneel procesdeelnemer had de officier de rechter op die fout moeten wijzen.’ Volgens De Roos klopt het dat het Openbaar Ministerie bepaalt of het in appel gaat, maar ‘je kunt niet helemaal uitsluiten dat het uitoefenen van het spreekrecht tot een ander standpunt van de aanklager en de rechter had geleid’.||https://www.volkskrant.nl/nieuws-achtergrond/slachtoffer-in-zaak-over-burenruzie-dwingt-hoger-beroep-af~b83a5ccf/
2022-07-17||Koelvesten en panty’s gevuld met ijs: hitte plaagt het peloton van de Tour||Etappewinnaar Jasper Philipsen giet zondag aan het eind van de middag in Carcassonne een volle fles water leeg over zijn verhitte hoofd. Tweevoudig winnaar van de Tour de France en boezemvriend Tadej Pogacar komt voorbij en sprenkelt er nog een extra dosis overheen. Groenetruidrager Wout van Aert bekommert zich eerst over zijn zoontje Georges, die hem met zijn vrouw Sarah bij de finish opwacht, en voert hem enkele slokjes. De taferelen zeggen veel over de moordende hitte van de afgelopen uren. In zinderend Occitanië is het tegen de 40 graden Celcius. Wielrennen is niet de gevaarlijkste sport als de temperatuur recordhoogten bereikt: de rijwind voert lichaamswarmte af. Maar als het peloton zondag in de 15de etappe 202,5 kilometer moet afleggen tussen Rodez en de oude vestingstad, ziet de Tourorganisatie zich genoodzaakt speciale maatregelen te nemen. De brandweer sproeit op kritieke plekken water op het asfalt om smelten te voorkomen, de temperatuur van het wegdek kan oplopen tot zestig graden. In overleg met de wedstrijdjury en de rennersvakbond is besloten langs het hele parcours bevoorrading toe te staan, met uitzondering van de laatste 10 kilometer. Renners mogen overal bidons weggooien naar toeschouwers, in normale omstandigheden zijn daarvoor enkele zones aangewezen. De limiet om nog binnen te komen, is opgetrokken van 9 naar 20 procent van de winnende tijd. De ploegen zelf laten zich niet onbetuigd. Bidons zijn niet aan te slepen. Renners jagen er per half uur een drinkbus doorheen, nog los van de exemplaren waarin alleen water ter verkoeling zit. Enkele teams kiezen ervoor de concentraties aan energiepoeder terug te brengen om te voorkomen dat ze te veel suikers binnen krijgen. Verlies aan zouten wordt gecompenseerd door tabletten in te nemen, zowel aan de start als onderweg. Ploegartsen hameren erop dat ze zich toch vooral goed insmeren. De Brit Thomas Pidcock verloor zaterdag een minuut in het algemeen klassement toen hij zich liet terugzakken naar de auto van zijn team: hij was de zonnebrand vergeten. Gemeengoed in het peloton zijn panty’s gevuld met ijsblokjes die renners in hun nek leggen of onder hun shirt stoppen. Het smeltwater loopt langs het lijf, vaak worden de kousjes binnen het half uur al weer vervangen. Voor de start en na de finish dragen de selecties van onder meer Jumbo-Visma en Team UAE Emirates koelvesten. Alle protocollen ten spijt, op termijn zijn rigoureuzere ingrepen niet uit te sluiten, zoals het inkorten of zelfs schrappen van etappes. Tot dusver was daarvan alleen sprake in barre weersomstandigheden. Zo werd in 2019 een bergetappe in de Alpen stilgelegd toen modderstromen na een stortbui het parcours bedekten. Maar het moment dat de hitte koersen onverantwoord maakt, komt dichterbij. Metingen wijzen uit dat in Frankrijk de temperaturen sneller stijgen dan het gemiddelde wereldwijd. Dit proces zou de komende jaren alleen maar versnellen. Laatste bericht: de Deen Michael Mørkøv mist zelfs de opgerekte tijdslimiet en moet de Tour verlaten.||https://www.volkskrant.nl/sport/koelvesten-en-panty-s-gevuld-met-ijs-hitte-plaagt-het-peloton-van-de-tour~bab0ea1a/
2022-07-17||Engelsen gaan hitterecord tegemoet||Alleen dolle honden en Engelsen, zo luidde een wijsheid tijdens het Britse wereldrijk, trekken eropuit in de middaghitte. Maar komende dagen zullen zelfs Engelsen, en hun bulldogs, ervoor waken om op het heetst van de dag de deur uit te gaan. In grote delen van het eiland zal het kwik maandag en dinsdag waarschijnlijk de veertig graden Celsius passeren, of de honderd in Fahrenheit. Hoe dan ook een record. Het record zat er al jaren aan te komen. Bloedhete zomers zijn de afgelopen twee decennia meer regel dan uitzondering geworden op de Britse eilanden. Drie jaar geleden werd in de botanische tuinen van Cambridge een temperatuur van 38,7 graden gemeten, waarmee het record uit 2003 (38,5) werd verbeterd. Bij al deze temperaturen was de befaamde en eindeloze hittezomer van 1976, waar veel oudere Britten met plezier aan terugdenken, bijna gewoontjes. Het vooruitzicht van de hoge temperaturen heeft geleid tot meerdere bijeenkomsten van het Cobra-team, een ploeg van ministers die bijeenkomt bij noodsituaties. Dat gebeurde onder leiding van Kit Malthouse, de chancellor of the Duchy of Lancaster, het manusje-van-alles in het kabinet. Waarnemend premier Boris Johnson, die in de aanloop naar de coronacrisis zulke bijeenkomsten ook pleegde te missen, was druk met het voorbereiden van een afscheidsfeest op buitenhuis Chequers. Veel meer dan het geven van goedbedoelde adviezen kan de regering niet doen. Net als tijdens de pandemie is mensen aangeraden om zoveel mogelijk thuis te werken. Aan de andere kant kan het met name voor kleinbehuisde kantoorwerkers aantrekkelijk zijn om de verkoeling van het kantoor op te zoeken. Een hindernis bij deze vlucht naar koelte is het transport. Vanwege de hitte op het spoor worden grote vertragingen voorspeld. Bovendien zal het op de stations en in de treinen vooral tijdens de avondspits niet te harden zijn. Scholen zullen gewoon openblijven, al zal de uniformplicht in veel gevallen worden vervangen door zomerse kledingvoorschriften (broeken en rokken op knielengte, geen sandalen of slippers en al helemaal geen naveltruitjes). Als scholen de deuren sluiten, zo vrezen onderwijsambtenaren, zal de gedurende de pandemie opgelopen leerachterstand nog groter worden. Bovendien bestaat de kans dat scholieren naar plassen, meren of kanalen trekken, met al het verdrinkingsgevaar van dien. Sommige gemeenten overwegen strooiwagens in te zetten die normaal gesproken in de wintermaanden van stal worden gehaald. Zout en pekel worden vervangen door zand en grind. De hitte heeft ook gezorgd voor een nieuw front in de cultuurstrijd. Progressieve politici wijzen erop dat dit klimaatverandering-in-werking is, waarbij ze steun krijgen van meteorologen en klimaatwetenschappers. Vanuit conservatieve hoek komt de mededeling dat het gewoon lekker heet weer is, en dat een beetje Engelsman zich niet van de wijs laat brengen. ‘We zouden van de zonneschijn moeten genieten,’ beweerde vice-premier Dominic Raab zondag tijdens een televisie-interview. Of dat ook geldt voor de paleiswachters met hun berenmutsen, valt te betwijfelen.||https://www.volkskrant.nl/nieuws-achtergrond/engelsen-gaan-hitterecord-tegemoet~bce4fb6a/
2022-07-17||Ambtenaren, plant tulpen tot de grond weer vrij van blaam en schuldgevoel is||Aan de randen van de stad Charkiv sleepten Oekraïense ambulancebroeders onlangs dode Russische lichamen een truck in. Als de door de hitte opgezwollen lijven van deze achtergebleven mannen niet door Oekraïners werden geborgen, dan zouden ze ongeïdentificeerd wegrotten en nooit op hun eigen grond begraven worden. ‘Mogen de Russen hun zakken vullen met zonnebloempitten, dan groeit er nog iets moois uit hen wanneer ze hier sterven’, zei een oude Oekraïense vrouw toen de invasie net begonnen was. Afgelopen week herhaalde fixer Andrea deze woorden tegen Volkskrant-journalist Michael Persson in de zuid-Oekraïense loopgraven. Bijna poëtisch, die oorlog. Het is natuurlijk niet zo, dat er zonnebloempitten in de zakken van Russische soldaten zitten, of dat er bij elke raket een zakje zaden zit om bij de ontploffing in een stad als Vinnytsia in de vruchtbare aarde te landen. Mocht het wel zo zijn, dan zou de kapotgeschoten en getormenteerde Oekraïense grond binnen no-time vol fleurige oorlogsmonumenten staan. Duizenden oorlogsmonumenten in een strijd die nog lang niet voorbij is. Mensenlevens zouden nog steeds elke dag in elkaar storten, maar wel in een felgekleurde omgeving. Er zouden spectaculaire luchtfoto’s van Oekraïne verschijnen: overal kleine en grote vlakken geel. Er zou een kaart gemaakt worden met daarop onder meer de plaats waar een jonge jongen, opgegroeid in Poetins Rusland, door zijn kop is geknald. Er zou een locatie te zien zijn waar een Oekraïense reddingswerker op een antitankmijn stapte. Er zou een geel stipje te zien zijn, precies op de plek waar de 4 jaar oude Liza samen met haar moeder door het park wandelde op weg van school naar huis, precies waar ze haar laatste stappen zette voor ze dodelijk geraakt werd. Elk jaar zouden uit de zaden van de vorige zonnebloemen nieuwe verschijnen. In Nederland zochten ambtenaren de afgelopen jaren in werkgroepen naar manieren om excuses te maken voor misstappen met gruwelijke gevolgen. Er werd, na lang zoeken naar de goede woorden, sorry gezegd tegen de gedupeerden van de toeslagenaffaire, voor Srebrenica en ook de Dutchbatters kregen excuses. Ik vraag me af wat er zou gebeuren als ambtenaren geen woorden maar bloemen zouden gebruiken. (Hiermee zeg ik overigens niet dat een dode Russische soldaat die verandert in een zonnebloem een passend excuus is voor de onmenselijke en naargeestige oorlogsmisdaden die worden gepleegd.) Ik zou een actuele kaart willen van Nederland, waarop te zien is dat opeens overal ambtelijk blauwe tulpen verschijnen. In straten van Dutchbatters, voor elk toeslagenouders-huis, in verzakte straten in Groningen, voor oude panden die bestaan dankzij onze VOC-rijkdom. (Voor het Nederlandse slavernijverleden is nog geen sorry gezegd, te veel excuses tegelijk is ingewikkeld, vernam ik, misschien zijn bloemen een tussenoplossing?) Ambtenaren, vul jullie zakken en aktetassen met tulpenbollen. Plant ze stiekem of heel opzichtig waar ze volgens jullie nodig zijn. Kom elk jaar terug, plant zolang je wil, tot de grond weer vrij van blaam en schuldgevoel is. En, lieve mensen van de interdepartementale werkgroep Excuses, mochten jullie dit een topidee vinden, dan kunnen jullie ook vast wat zonnebloempitten naar de Russische ambassade sturen, een klein en simpel gebaar. Een monument is zo gemaakt. Daar zijn geen eindeloze meetings voor nodig.||https://www.volkskrant.nl/columns-opinie/ambtenaren-plant-tulpen-tot-de-grond-weer-vrij-van-blaam-en-schuldgevoel-is~bd62cb88/
2022-07-17||Biden botst opnieuw met ‘opstandige’ senator Manchin over dwarsbomen klimaatplannen ||Na maanden intensieve onderhandelingen achter gesloten deuren besloot hij toch niet akkoord te gaan met nieuwe klimaatmaatregelen. Bij veel woeste Democraten is geen terughoudendheid meer om hun kritiek op Manchin publiekelijk te ventileren. ‘Hij saboteert wat de Amerikanen willen, wat een meerderheid van de Democraten wil’, fulmineerde een zichtbaar woeste Bernie Sanders, de progressieve senator uit Vermont, zondag op ABC News. ‘Opzettelijk torpedeert hij de agenda van de president.’ De wereld staat letterlijk in brand, reageerde Tina Smith, senator uit Minnesota, ‘terwijl hij zich aansluit bij elke Republikein om effectieve maatregelen te stoppen’. Omdat de Democraten de helft van de zetels in de Senaat bezitten, hebben ze unanieme steun van alle partijleden nodig om wetten door te voeren waarvoor ze geen steun van Republikeinen kunnen verwachten. Joe Manchin blijkt, steeds opnieuw, voor Joe Biden het grootste obstakel om zijn ambities te verwezenlijken. Manchin staat te boek als — voor Democratische begrippen — zeer conservatief. Als senator van steenkolenstaat West Virginia heeft hij weinig op met groene maatregelen bedoeld om klimaatverandering het hoofd te bieden, zoals speciale klimaatbelastingen voor bedrijven. Eind vorig jaar gaf Joe Manchin al de doodsteek aan Joe Bidens Build Back Better-plan, een uiterst ambitieus pakket maatregelen dat de Verenigde Staten een socialer en groener gezicht zou geven. Het plan ging niet door. Toch bleven de Democraten met Manchin in gesprek gaan, in de hoop om een sterk afgeslankt klimaatvoorstel met zijn goedkeuring alsnog door de Senaat te krijgen. Achter gesloten deuren leek er eind vorige week toch een akkoord te komen, maar donderdagavond laat zei Manchin alsnog geen extra klimaatbelastingen voor bedrijven te willen steunen en ook geen 500 miljard dollar die klimaatverandering moet tegengaan. Zijn uitleg: de hoge inflatie, nu op 9,1 procent, is belangrijker. ‘Inflatie leidt tot veel doden’, zei Manchin vrijdag tegen een radiostation in West Virginia. ‘Mensen kunnen geen benzine kopen, ze hebben moeite om boodschappen te kopen.’ ‘Dit is een man die veel verdient aan fossiele brandstoffen, een man die campagnebijdragen heeft ontvangen van 25 Republikeinse miljardairs’, reageerde Bernie Sanders zondag op ABC News. ‘Naar mijn bescheiden mening vertegenwoordigt Manchin de allerrijkste mensen in dit land, geen werkende families in West Virginia of Amerika.’ Manchin heeft al jarenlang miljoenen verdiend aan de kolenindustrie in zijn staat. Vorig jaar alleen zou het hem meer dan een half miljoen dollar hebben opgeleverd, drie keer zijn jaarsalaris als senator. Als de Senaat niet in actie komt om de klimaatcrisis aan te pakken bezwoer Biden zijn bevoegdheden als president aan te wenden, liet hij vrijdag weten vanuit Saoedi-Arabië. Hoe precies lichtte hij niet verder toe. Dat het Biden nu wéér niet is gelukt om Manchin te overtuigen is een enorme nederlaag voor de president die beloofde ‘de groenste ooit’ te worden. Biden zit gevangen tussen twee werelden. Zijn progressieve achterban verwijt hem gebroken klimaatbeloften, onder meer vanwege het uitgeven van nieuwe boorvergunningen. Fossiel en groen gaan nou eenmaal niet samen. De andere zijde draagt hem juist de torenhoge benzineprijs na, dat hij dáár niet genoeg tegen onderneemt. Beide kampen zien falend leiderschap. Hoewel Manchin nog niet definitief de rug heeft toegekeerd naar de plannen van de Democraten en het nog even wil aanzien, gaat het klimaatteam van het Witte Huis, dat na een jaar van onderhandelingen geen akkoord verwacht, een reeks nog kleinere klimaatvoorstellen samenstellen die de opwarming van de aarde kunnen tegengaan. Ook al zijn die niet voldoende om Bidens belofte de uitstoot van broeikasgassen in het land tegen het einde van dit decennium met ongeveer de helft te verminderen. Iets waar vooral jonge Amerikaanse kiezers zich zorgen over maken: zij raken steeds meer teleurgesteld in de president. Volgens een opiniepeiling van New York Times/Siena College wil 94 procent van de kiezers onder de 30 jaar dat Biden zich niet opnieuw verkiesbaar stelt tijdens de verkiezingen in 2024. Niet omdat hij dan oud is, 81 jaar, maar omdat ze vinden dat hij slecht presteert.||https://www.volkskrant.nl/nieuws-achtergrond/biden-botst-opnieuw-met-opstandige-senator-manchin-over-dwarsbomen-klimaatplannen~bbe3dca6/
2022-07-17||Iedereen dezelfde bidons en rijstkoeken – wat de renner niet bevalt is voor het publiek||Het wordt stil in de ravitailleringszone als het peloton op een licht hellende weg komt aangefietst. Net waren de verzorgers van de wielerploegen, ieder met drie á vier tasjes met gekoelde drank en eten om de schouder, nog ontspannen met elkaar aan het kletsen. Nu staan ze geconcentreerd klaar aan de rechterkant van de weg. In hun uitgestrekte rechterhand bungelt één etenszakje, de linkerhand omklemt de hengsels van de andere tasjes. Camiel Aldershof, ploegarts van het Nederlandse Team DSM, ziet ‘zijn’ eerste renner uit het peloton opdoemen. Doordat de weg enigszins stijgt, is diens snelheid niet te hoog en pakt hij soepel het zakje aan. Meteen brengt Aldershof het volgende tasje van linker- naar rechterhand. Binnen tien tellen zijn hij en zijn collega, vijftig meter verderop, ‘los’ en hangen zeven etenszakjes om de nekken van evenveel DSM-renners. Altijd weer een spannend moment, vertelt Aldershof. ‘Soms, als het niet anders kan, moeten we uitdelen als ze met 60 kilometer per uur voorbij komen. Da’s echt gevaarlijk.’ In elke Touretappe, dus ook deze veertiende, zaterdag van Saint-Étienne naar Mende, is een stuk van de route afgezet voor publiek voor een veilige overdracht van de zakjes. Elders op de route mogen op hete dagen zoals nu overal bidons worden uitgereikt. Met een elastiek zijn dan vaak ingevroren gels of pantykousen met ijsklontjes aan de flessen vastgemaakt. Door een sportdrank gesponsorde bogen met ‘Ravitaillement début’ en ‘Ravitaillement fin’ markeren begin en einde van de circa 400 meter lange verzorgingsstrook na 89 kilometer koers en nog 100 te gaan. Voor en na de zone mogen de renners alles wat niet van hun gading is, bidons, repen, mierzoete sportgel, weggooien. De kinderen van het stadje ten zuiden van Le Puy-en-Velay rapen alles op. Wat DSM in de etenszakjes doet, is de uitkomst van een algoritme, vertelt Lieke Dommerholt, voormalig topvolleybalster, nu de sportdiëtiste van de wielerploeg. ‘Van elke renner en renster van Team DSM hebben we gedurende jaren heel veel data verzameld. Denk aan aantal uren slaap, stresslevel, lactaatniveau, hartslag, gewicht natuurlijk en het wattage dat hij of zij onder verschillende omstandigheden trapt.’ Data-analisten laten daar een mede met hoofdsponsor DSM – het chemieconcern dat steeds meer nadruk op gezondheid en voeding legt – ontwikkeld algoritme op los. Wat eruit rolt is, wat Dommerholt personalized nutrition noemt. Oftewel individueel inzicht over wat elke renner nodig heeft aan voeding. In de winter, tijdens een trainingskamp, voor een eendagsklassieker en voor de grootste koers van allemaal, de Tour de France. De weg van de ravitailleringszone mag dan omhoog lopen, de snelheid waarmee de nog zeven in koers zijnde DSM-renners langskomen biedt teamarts Aldershof onvoldoende tijd om een administratie te raadplegen van de individuele voorkeuren. ‘Personalized nutrition’ is vooral iets van rondom de koers. In alle zakjes zit daarom hetzelfde: een bidon met alleen isotone sportdrank en eentje, gemarkeerd met een streepje bovenop, met daaraan eiwitten toegevoegd. ‘Dat is zodat renners al tijdens de koers kunnen herstellen’, legt Dommerholt uit. ‘Voor een grote ronde is dat extreem belangrijk, want ze moeten de volgende dag weer een prestatie leveren.’ Verder zit een rijstkoek in het zakje met een handige drukknoop, een fruitreep, een reep met chocoladesmaak, een uitknijpbare verpakking met energiegel, een klein blikje cola en, onmisbaar op de warme dagen deze Tour, een ijspanty: ijsklontjes in een kous om in de nek te leggen. ‘Hoewel de werking hetzelfde als een gel is, heeft een reep onze voorkeur’, zegt Dommerholt. ‘Daarin zitten vezels, eiwitten en het is meer maagvulling. Een hele dag louter vloeibaar voedsel tot je nemen is lastig vol te houden.’ Veel renners in de Tour hebben voor hun neus, op het stuur, een lijstje geplakt dat ze eraan moet herinneren om de zoveel kilometers te eten en te drinken. Een vorm van lowtech waar DSM-diëtiste Dommerholt een beetje om moet grinniken. ‘Dat deden wij járen geleden ook.’ De renners van de ploeg weten volgens haar inmiddels bijna intuïtief wanneer ze wat tot zich moeten nemen. ‘Voldoende koolhydraten binnenkrijgen is het allerbelangrijkst’, stelt de sportdiëtiste. ‘Dat is de brandstof voor de motor van het lichaam, maar die brandstof gaat snel op, dus die moet je tijdig bijvullen anders kom je man met de hamer tegen.’ De ijzeren regel is 90 gram koolhydraten per uur. ‘Daar hebben we zo veel mee geoefend dat het ook niet nodig is om de renners via de fietscomputer te waarschuwen. Die 90-per-uur zit in hun systeem.’ De verpakking van de endurance bar met chocoladesmaak vermeldt 30 gram koolhydraten waarvan 14 gram suiker. Het grootste deel van de 90 gram moet dan ook uit de bidon komen. ‘Maar op deze warme dagen’, legt sportarts Aldershof uit, ‘doen we daar de helft minder in, want de renners drinken veel meer.’ Waar DSM dan weer niet voor heeft gekozen, in tegenstelling tot veel andere ploegen, is om dezer dagen bidons met alleen water te vullen. Niet om te drinken, maar zodat de renner zichzelf verkoelend nat kan spuiten. Dat risico is Aldershof te groot. Het gevaar bestaat dat renners in de hectiek van een Touretappe, afgeleid door warmte en vermoeidheid, een volle fles energiedrank over hun hoofd gieten. ‘Dat wil je echt niet, dat plakkerige spul over je heen.’||https://www.volkskrant.nl/sport/iedereen-dezelfde-bidons-en-rijstkoeken-wat-de-renner-niet-bevalt-is-voor-het-publiek~be8f56c2/
2022-07-17||Hitte was mijn vriend, al moet ik daaraan toevoegen dat er grenzen zijn aan klimatologische vriendschap||‘In het prachtige wijnjaar 1957, toen de zon Frankrijk doorstoofde met dagelijks een slordige veertig graden, heb ik de waterdragers leren bewonderen.’ De auteur van deze zonbeschenen zin is Barend Barendse. In een verhaal waar de hitte vanaf straalt brengt hij een ode aan de waterdragers, ‘de huurlingen in het verblindend schitterende leger der edelen, voorbestemd om te sneuvelen en met hun lichaam het duizendmaal waardevollere lichaam van de hoge man op het hoge paard te beschermen’. De ode verscheen in een zogenaamde Tourspecial van een weekblad uit het jaar 1965. De special die ik van mijn vader had gekregen was een alomvattende ode aan de Tour, een seculier en behapbaar lijdensverhaal, hoewel religie het monopolie op lijden nog lang niet verspeeld had. Hoe dan ook, ik was op een leeftijd dat de wielerspecial me een bijzonder aantrekkelijk alternatief bood op verlossing. Nog maar net toegetreden tot het corps der misdienaars in het dorp was Jezus uiteraard de ongenaakbare superheld, maar dat Hij de gewoonte had verstoppertje te spelen op momenten dat je Hem echt nodig had was ook het keiharde bewijs dat je Hem niet verdiende. Terugdenkend aan mijn carrière aan het altaar ben ik Hem eigenlijk nooit waardig geweest. Nimmer zocht een eng wit handje in mijn onderbroek naar de voltrekking van wat in bepaalde dogmatische geschriften als het volmaakt mystiek huwelijk wordt beschouwd. De herder waaronder ik viel had de discipline van Dachau overleefd. Mijn herder sloeg zijn assistentjes soms met een massief eikenhouten kleerhanger waaraan normaliter een loodzwaar kazuifel hing, maar dat was dan ook alles. Ik dwaal af, en niet zo’n beetje. De meute is intussen vertrokken richting Carcassonne. Volgens de weersvoorspelling wordt het bijna veertig graden. Ik lees dat lokale brandweerkorpsen ongeveer een kwartier voor de passage van het peloton het asfalt koelen met verkwikkend water. Coureurs wapenen zich met ijszakken en ijslolly’s. Sommige ploegen hebben een heus irrigatieprotocol ingesteld om te overleven. Geboren in het prachtige wijnjaar 1957 was ondergetekende als vanzelf voorbestemd de hitte te bagatelliseren, zo niet te negeren. In de jaren tachtig was ik inderdaad op mijn best wanneer de thermometer een catastrofe voorspelde. Hitte was mijn vriend, al moet ik daaraan toevoegen dat er grenzen zijn aan klimatologische vriendschap. Extreme hitte hoopt zich uiteindelijk in de oogbol op. In het blad van mijn vader dat ik voor de gelegenheid uit het archief haal, staan fantastische foto’s. Een peloton plundert in het voorbijgaan een bar. Een half peloton springt onderweg in een fontein. Een waterdrager torst een emmer op het stuur waaruit de kopmannen hun droogte bestrijden. Vooral deze riep de belofte op van verlossing: twee coureurs hangen tegen elkaar in een strijd het meeste water aan een druipende rotswand te onttrekken. De tijden zijn veranderd, de noden blijven gelijk. De Tour is een archaïsch lichaam dat in de uitwerking van zijn commerciële gelijk het lijden niet kan verzachten.||https://www.volkskrant.nl/sport/hitte-was-mijn-vriend-al-moet-ik-daaraan-toevoegen-dat-er-grenzen-zijn-aan-klimatologische-vriendschap~b5ebfad7/
2022-07-17||Akkoord over export van Oekraïens graan is nog lang geen gelopen race||Woensdag hebben Russische en Oekraïense onderhandelaars in Istanboel een soort-van-stap naar een principe-akkoord gezet over de export van Oekraïens graan uit de havens aan de Zwarte Zee. Dat is bemoedigend. Kennelijk zijn de Russen en Oekraïners het, met dank aan de bemiddelende rol van Turkije en de Verenigde Naties, eens over het probleem, en eens over de noodzaak van een oplossing. In tijden van leugens en desinformatie (vooral van Russische kant) is die gevonden gemeenschappelijke grond vooruitgang. Kennelijk bestaan er nog steeds gedeelde waarheden en wellicht zelfs gedeelde waarden. Het probleem is bekend: door de blokkade van de havens Odesa en Mykolajiv kan het Oekraïense graan, dat met name in Oost-Afrika en het Midden-Oosten een belangrijke rol speelt in de voedselvoorziening, alleen via moeilijke omwegen en flessenhalzen het land uit. De capaciteit van die verbindingen is hooguit een kwart van de normale route. De blokkade is deels te wijten aan de Russische oorlogsschepen die in het gebied patrouilleren, en deels aan de mijnen die de Oekraïners zelf hebben gelegd om een eventuele Russische landing te bemoeilijken. Het opheffen van de blokkade vereist wederzijds vertrouwen of op zijn minst vertrouwen in de garanties die derde partijen (zoals Turkije) kunnen bieden. Dit betekent dat de details van de deal allesbepalend zijn – en die zijn nog niet uitgewerkt. Wie gaat de schepen begeleiden, zodat de reders genoeg zekerheid hebben dat het veilig is? Wie gaat de schepen controleren, zodat de Russen genoeg zekerheid hebben dat er geen wapens worden gesmokkeld? Wie gaat de Russen op afstand houden, zodat de Oekraïners hun mijnen durven te ruimen? VN-secretaris-generaal António Guterres erkende dat die vragen nog niet zijn beantwoord. Hij noemde dat ‘technisch werk’, alsof er alleen nog maar wat gesleuteld moet worden. Dat is een te simpele suggestie. Deze details zijn hoofdzaken. Zeker gezien het feit dat de Russische leider Vladimir Poetin nog zijn fiat moet geven aan het akkoord, is het nog lang geen gelopen race. Mocht het akkoord inderdaad tot stand komen dan lijkt het erop dat Turkije een spilfunctie krijgt, met in elk geval een coördinatiecentrum in Istanbul, en wellicht ook met begeleiden van de graanschepen. Daarmee zou een Navo-partner een belangrijke rol gaan spelen in de eerste grote Europese oorlog van deze eeuw. Ook Nederland zal zich rekenschap moeten geven van deze nieuwe betrokkenheid, en de verantwoordelijkheden die daaruit voortvloeien. In het Volkskrant Commentaar wordt het standpunt van de krant verwoord. Het komt tot stand na een discussie tussen de commentatoren en de hoofdredactie.||https://www.volkskrant.nl/columns-opinie/akkoord-over-export-van-oekraiens-graan-is-nog-lang-geen-gelopen-race~ba0458b2/
2022-07-17||Dromen zijn zo veel meer dan ruis: ze maken ons attent op onze zorgen en kunnen inzicht bieden||Ricardo en ik zaten achter onze duo-beeldschermen, toen ik me realiseerde dat ik nog een voorwoord moest schrijven voor het studentenblaadje. Een onderwerp, riep ik tegen de Italiaan met wie ik in de de brugklas regelmatig Nintendo-cassettes had geruild, ik heb iets nodig, snel! ‘Honden’, antwoordde hij, zijn ogen strak op het scherm houdend. Honden – dát leek me nu een uitstekend onderwerp voor een voorwoord, en terwijl ik peinsde of ik me zou richten op het hondachtige in de mens of het mensachtige in de hond, betrad ik de Groningse UB, die vanbinnen een parkeergarage was, en waar het dak instortte, en terwijl ik me met alle macht de biljartende honden op het kleed in het café probeerde te herinneren bouwde de spanning op, verdween de wereld in zichzelf, en werd ik wakker. ‘Ricardo’, noteerde ik even later in mijn droomschrift. ‘Honden.’ ‘Biljart.’ De sfeer van de droom kwam me niet onbekend voor, al bestond de cast uit zeer oude bekenden en was het lang geleden dat ik de decors had betreden. De laatste weken, zo bewees het blauwe schrift, droomde ik wel vaker over nijpende (schrijf)klusjes. De nacht ervoor ging het bijvoorbeeld nog over een snel te leveren verhaal over een dvd: fietsend door een onderzeeboot die ik direct herkende als de Amsterdamse Rozengracht realiseerde ik me met een schok dat ik het einde niet kende en dat het ding tevens thuis lag bij een ex... En eerder die week had ik mijn oude middelbare school weer eens bezocht, waar het aardrijkskunde-examen nog altijd niet bleek te zijn afgelegd, en ik zonder lesrooster een wanhopige dwaaltocht door de gangen maakte, terwijl de toets al over een paar uur begon. Naderende deadlines, verzuimde examens – we konden hier wel spreken van een terugkerend themaatje. Het voelde alsof de auteur van mijn dromen me iets probeerde te vertellen. Alleen die auteur, realiseerde ik me, dat was ikzelf. Probeerde ik mezelf dan iets te vertellen? Wat denkt ú? Denkt u er überhaupt iets van? ‘Ander onderwerp graag, Volkskrant-redactie!’, wellicht? Weinig schijnt u namelijk kouder te laten dan andermans droomleven. Enkele jaren geleden belichtte radioproducer Sarah Koenig in de podcast This American Life zeven onderwerpen waarover interessante mensen eigenlijk niet zouden moeten praten. Dromen betrokken daarbij een keurige vijfde plek, direct na onder meer slaap (vierde plaats), dieet (tweede) en menstruatie (eerste). ‘Tell a dream, lose a reader’, vatte de Amerikaanse schrijver Henry James zijn kijk op dromen ooit handzaam samen, een aforisme dat de heersende opinie over dromen opnieuw goed lijkt weer te geven. Ergens snap je het wel, die geringschattende houding tegenover dromen. Lekkere verhalen zijn het allerminst. Ze missen de logica van boeiende vertellingen. Ze zijn ongevaarlijk (want de dromer blijft standaard ongedeerd), onsamenhangend (er is amper oorzaak en gevolg) en willekeurig (alles is mogelijk, waardoor het onderscheid tussen het gewone en het bijzondere wegvalt). Het is vooral die schijnbare willekeur die het aanhoren van dromen vaak tot een beproeving maakt. En toch zijn er goede redenen om er aandacht aan te schenken, aan die van uzelf en van anderen. Dromen zijn van niet te onderschatten waarde, zo betoogden meerdere slaapwetenschappers in een reeks populair-wetenschappelijke boeken – en dat vind ik zelf ook. En niet alleen uit gezondheidsoverwegingen. Ze zijn meer dan de natuurlijke nachttherapeut die onze negatieve ervaringen verwerkt, meer dan de interne virtual-realityruimte waarin we ons gevaarloos kunnen voorbereiden op toekomstige uitdagingen: ze heten ook een belangrijke bron te zijn van zelfkennis. ‘Dromen’, schrijft wetenschapsjournalist Alice Robb in haar aanbevolen boek Wat onze dromen ons vertellen, ‘kunnen ons helpen om onszelf beter te leren kennen, omdat ze diepgewortelde angsten en verlangens omhooghalen, en ons verborgen verwachtingen en spanningen onder ogen doen zien. Ze bieden een venster op de psyche: een droom kan de sleutel bieden om een emotioneel probleem te herkennen.’ Daarmee, zou ik hieraan toe willen voegen, zijn ze van grote diagnostische waarde. Hoog tijd voor een herwaardering van de droom en de analyse ervan, kortom. Tenminste, zo denken sommigen erover. ‘Het interpretatievraagstuk’, schrijft de Franse wetenschapsjournalist Guillaume Jacquemont in het eerder dit jaar in Nederlandse vertaling verschenen De wetenschap van dromen, ‘is het grootste twistpunt in de droomwetenschap.’ Veel neurowetenschappers zijn uitgesproken kritisch over de waarde van droomduiding. En sommigen laat het totaal onverschillig. Zij stellen zich op het standpunt van Allan Hobson en Robert McCarley, de neurowetenschappers volgens wie dromen weinig meer zijn dan willekeurige reacties op een neuraal proces: de Dick Swaabs van de droomwetenschap. In hun onderzoek, dat eruit bestond dat ze micro-elektroden implanteerden in de hersenstammen van katten, concludeerden ze dat dromen slechts de weerslag zijn van veranderende neuro-chemische balansen die, ik citeer Alice Robb, ‘een golf van vervormde signalen uit de pons van de hersenstam [sturen] naar de voorhersenen’. De pogingen van de voorhersenen om uit deze signalen een verhaal te bakken is wat wij ervaren als dromen. Daarmee worden ze gedegradeerd tot biochemische bijproducten, de wolken van de geest. Onze verre voorvaderen zouden van een dergelijke visie vreemd hebben opgekeken. Zij beschouwden dromen als berichten uit een andere dimensie. In het oude Babylonië keek men naar dromen als naar geschenken van bovennatuurlijke entiteiten, waarbij aangename exemplaren afkomstig zouden zijn van goden die ons welgezind waren, terwijl akelige van demonen kwamen. De oude Grieken, vervolgens, zagen dromen als een lijntje naar de Olympus, bestemd om het aardvolk te instrueren of adviseren. Wie kampte met een vraag begaf zich naar de plaatselijke slaaptempel, waar men zich onder begeleiding van een droompriester iets kon laten influisteren door Afrodite & Co. Artemidoros van Daldis, een beroemde 2de-eeuwse helderziende en droomanalist, floreerde binnen deze cultuur. Hij schreef de Oneirokritika, een vijfdelig droomwoordenboek waarvan hij het materiaal bijeensprokkelde in Griekenland, Noord-Afrika en andere gebieden rond de Middellandse Zee – droomduiding gold daar indertijd als een lucratief ambacht. De dromen die Artemidoros beschreef, hadden niet zelden een incestueus of pederastisch karakter, maar de betekenis die de helderziende eraan toedichtte was seksueel noch persoonlijk, eerder economisch. Artemidoros treft ons als een man geobsedeerd door fortuin, de groei en krimp ervan, het uitgeven en oppotten. Het zegt, zoals de dichter A. Alvarez al opmerkte, iets over de cultuur waarvan hij deel uitmaakte, een wereld waar geld sexyer was dan seks: immers, les petit plaisirs des pauvres waren gratis, terwijl rijkdom zijn eigen vaak erotiserende vorm van macht genereerde. En dus keek Artemidoros naar dromen zoals investeerders doen naar beurskoersen: toekomstgericht. Verloor men in een droom bijvoorbeeld een tand, dan betekende dit dat de dromer zich zorgen maakte over de betaling van zijn huis. Droomde hij echter over een uitvallende hoektand, dan draaide het eveneens om het verlies van bezit, al betrof het nu waardeloze troep. Anders dan de auteurs van veel hedendaagse droomboeken, te vinden op de newageplank, geloofde Artemidoros niet dat objecten in dromen een vastomlijnde betekenis hadden. Bij de duiding diende men altijd rekening te houden met het leven en de persoon van de dromer. Voor een overtuigende analyse volstond het niet om te weten dat in de droom een man naar bed ging met zijn moeder. Of de man en zijn moeder het deden in missionarishouding, en of die moeder in werkelijkheid nog leefde en of haar echtgenoot gezond was, waren eveneens van belang. Was dat allemaal het geval, dan luidde de droombetekenis volgens Artemidoros ‘dat de man en zijn vader elkaar verachtten’. Was de man in kwestie echter een boer, dan moest de geslachtsdaad worden opgevat als het planten van zaadjes op vreemde plekken, en zou de droom erop wijzen dat de man angstig was voor een mislukte oogst – waarmee we terug zijn bij de jacht op bestaansmiddelen. Dromen waren voor Artemidoros voorboden van voor- of tegenspoed, maar je kon ze ook anders bekijken. Sigmund Freud, de 19de-eeuwse Weense zenuwarts, keek er héél anders naar. Voor hem waren dromen geen boodschappen van de goden. Ze kwamen van binnenuit. Exacter: ze kwamen uit het onderbewuste. In Freuds architectonische kijk op de geest waren onze primitieve verlangens weggestopt in het souterrain, terwijl ons denkend vermogen zetelde op de beletage van het bewustzijn. Tijdens de slaap ging deze orde op de schop: de driften mochten naar boven, maar er stond een pr-medewerker naast de trap, een droomcensor. Deze zette ongehoorde verlangens om in droombeelden, opdat ze onze slaap niet zouden verstoren. Waar hedendaagse slaapwetenschappers menen dat slaap de schil is rond de (voor ons geestelijke welzijn onmisbare) droom, meende Freud dat onze dromen een ongestoorde slaap faciliteerden. Ze waren, zoals Robb schrijft, als de beschermende ‘zonnebril’ tegen het ‘licht van onze verlangens’, en het was aan de droomanalist om de ‘latente’ droominhoud te vertalen in een ‘manifeste’ – ‘droomarbeid’ noemde Freud dit. Zij bestond deels uit symbolen die vaker wel dan niet seksueel van aard waren. ‘Langwerpige voorwerpen, zoals stokken, boomstammen, en paraplu’s (...), en alle langwerpige puntige wapens (...) vertegenwoordigen het mannelijke lid’, schreef de therapeut in De droomduiding. Holle voorwerpen zoals dozen, kisten, kamers en tunnels verwezen ondertussen naar de vagina of naar de vrouw. Een ladder beklimmen stond dan weer voor geslachtsgemeenschap, en spelen met een kind voor masturbatie. De kleur roze stond voor het vleselijke. Er valt veel in te brengen tegen dit soort analyses en dat is ook veelvoudig gebeurd. Dat Freuds theorie, waarover hij in het begin zelf ook twijfels had, en die hij aanvankelijk meer in een therapeutisch dan in een wetenschappelijk licht zag, op empirische wijze niet te toetsen valt, en daarmee de facto buiten de wetenschap valt, bijvoorbeeld. Dat zij het ongelukkige bijeffect had dat ze jeugdherinneringen kon creëeren die bij nader inzien niet werkelijk hadden plaatsgevonden. Dat de volgens Freud zo essentiële ‘wensvervulling’ slecht te rijmen viel met de broeinesten aan negativiteit die dromen in werkelijkheid zijn. Allemaal waar, en toch is het onwijs om Freuds ideeën af te serveren, zoals gebruik is geworden. Freud sloeg misschien door in zijn obsessie met seks en geweld, maar zijn overtuiging dat dromen innerlijke boodschappen bevatten, sneed hout. Ze zijn meer dan het ‘schuim op het bier van de slaap’, waarvoor Freuds sceptici ze hielden. Het is niet alleen mijn gezonde verstand dat dat zegt. Het bleek ook uit het droomdataonderzoek dat de Amerikanen Calvin Hall en Robert Van De Castle in de jaren veertig van de 20ste eeuw publiceerden. Daaruit bleek dat er een onmiskenbaar verband bestaat tussen de inhoud van onze dromen en onze identiteit, een niet te missen constante tussen droomscenario’s en persoonlijkheidskenmerken als sekse, karakter, vrijetijdsbestedingen en religieuze achtergrond. Praktisch vertaald: sporters dromen vaak over sport, musici over muziek. Bent u van nature een ruziemaker, dan zullen confrontaties in uw dromen een grote rol spelen. Bent u eenzaam, dan zal u in uw dromen eerder omringd worden door onbekende of gezichtloze droomkarakters. Het is trouwens niet alleen onze persoonlijkheid die doorklinkt in onze dromen. De bredere cultuur waarvan wij deel uitmaken treft men er evenzeer in terug. In de dromen die de Duitse journaliste Charlotte Beradt verzamelde in de jaren 1933 en 1939 (gepubliceerd in Das Dritte Reich des Traums) waren termen als ‘Dienst van toezicht op telefonisch verkeer’, ‘Droomverbod’, ‘Concentratiekamp’ en ‘De Ariënverklaring’ niet van de lucht. Dromen, kunnen we hieruit afleiden, zijn meer dan gratuite neurologisch ruis. Ze maken ons attent op onze dagelijkse zorgen en kunnen er ook inzicht in bieden. Ontwikkelingscoach en droomuitlegger Bas Klinkhamer biedt daarbij een helpende hand. In de cursussen persoonlijke groei die hij sinds 1982 geeft, spelen dromen een cruciale rol. Klinkhamer, wiens methode een mix is van Freud, Jung en Adler, is directeur van de ITIP School voor Leven en Werk, en heeft daarnaast een droomopleiding waar droomcursussen worden gegeven. Ook duidt hij vaak dromen op radio en tv. Via de telefoon vraag ik hem wat dromen ons kunnen leren. Dromen, zegt Klinkhamer, verrijken ons zelfinzicht: ze geven ons een completer beeld van wie we zijn. ‘In ons wakende leven hebben we daarvan onbewust een vastomlijnd beeld: wie voor een dubbeltje geboren is, wordt nooit een kwartje, een echte Klinkhamer geeft nooit op... dat soort dingen. We hebben een vast beeld van onszelf, en passen ons ook nog eens voortdurend aan aan de sociale verwachtingen die anderen van ons hebben. In de nacht komt dat aanpassende vermogen op een lagere stand te staan. Andere aspecten van ons kunnen daardoor naar boven komen.’ Waarom gebeurt dat vooral ’s nachts? ‘Het dagbewustzijn is een mal: we nemen maar heel beperkt waar. Het droombewustzijn biedt meer ruimte voor emotie en creativiteit. Overdag hebben we ook de neiging om onaangename gevoelens glad te strijken. In de nacht niet: daar leer je hoe je je echt voelt, wat je werkelijk raakt.’ Is droombewustzijn daarmee een reëler bewustzijn dan het wakende? ‘Niet reëler’, zegt Klinkhamer. ‘Het is anders. Het vult aan. Door erop te letten worden we een completer mens.’ Wie zo’n completer mens wil worden, stuit op een praktisch probleem: dromen zijn niet makkelijk te onthouden. Na het ontwaken lekt hun inhoud weg uit onze hoofden als zeewater uit een van die speelgoedemmertjes met gaten in de bodem. Elke ochtend verliezen we uren aan leerzaam droommateriaal, maar er zijn manieren om iets ervan te bewaren. Je kunt dromen conserveren, deels. Niet direct opstaan helpt. Je sociale media nog even ongeopend laten is ook geen gek idee. Waar het om gaat, is dat je stil ligt en je concentreert op de droombeelden die zijn blijven hangen. Heb je zo’n beeld te pakken, dan kun je de droom vaak tevoorschijn trekken, als een goochelaar met een rits zakdoeken. Wie er echt werk van wil maken, schrijft zijn dromen op in een droomdagboek. Alleen al het voornemen je dromen op te gaan schrijven, helpt om ze beter te onthouden. Maar zelfs als we onze dromen netjes opschrijven is het nog niet zo makkelijk om er iets uit op te steken. Dromen komen weliswaar uit onszelf voort, maar de taal die ze spreken is niet de onze. We dromen met name tijdens de remslaap, en tijdens die slaapfase staat de activiteit van de prefrontale cortex, het hersengebied dat zich bezighoudt met logisch redeneren en kritisch denken, op een laag pitje. Dromen lijden hierdoor aan wat Milan Kundera in Identiteit noemt ‘een onaanvaardbare gelijkwaardigheid (...) een vervlakkende gelijktijdigheid van alles wat iemand ooit heeft meegemaakt’. Het is de film van je leven, zeker, alleen wel geregisseerd door Gremlins. Alexander uit de vijfde zit opeens aan de keukentafel in een huis dat het jouwe is, maar waarvan het interieur je niettemin vreemd voorkomt. Het blauwe washandje uit het ouderlijk huis blijkt een zaak van leven en dood, God mag weten waarom. Je gaat naar bed met een kennis van wie je niet eens wist dat je haar begeerde, maar wanneer ze uit de kleren gaat, blijkt haar lijf bedekt te zijn met vissenschubben. Kortom, het is een psychotische trip, daar in je hoofd. Hoe destilleer je daaruit betekenis? Volgens Bas Klinkhamer moet je goed opletten waar in de droom precies de spanning zit. Het gaat er niet alleen om wat we zien, maar vooral om wat we erbij voelen. Hoe reageren we op de kennis met de vissenschubben? Vervult ze ons van weerzin of tederheid (of geilheid)? Seks hoeft in een droom geen seks te zijn, maar emoties zijn altijd emoties. En die vertellen ons waar de crux zit. Dat onderkent ook Jacques Montangero, een Zwitserse cognitieve gedragspsycholoog en droomwetenschapper die een methode ontwikkelde om de code van dromen te kraken, een aanpak waarin de ‘beschrijving, kernherinnering en herformulering’ van de droom centraal staan. De methode werkt als een kaart, waarmee je orde ontwaart waar aanvankelijk slechts chaos leek te zijn. Ik heb de methode, die het best kan worden toegepast na het ontwaken of met een droomdagboek, toegepast op een van de dromen waarmee ik dit stuk begon. Het confronteerde me met mijn faalangstige kant, die vooral in mijn werk opspeelt, en die ik vaak verdoof of wegdruk. Treft zo’n ‘inzicht’ u als een tikje obligaat? Guillaume Jacquemont benadrukt in De wetenschap van dromen terecht dat kennis uit dromen vaak ook via een andere vorm van zelfonderzoek kan worden verworven. Dromen zijn geen tovermiddel. Eerder een tikje op de eigen schouder. Maar in sommige gevallen, zoals bij gedragsstoornissen, kan zo’n tikje wel van levensbelang zijn. Toch spelen dromen in therapeutische context tegenwoordig een verwaarloosbare rol (nachtmerries nadrukkelijk daargelaten: die spelen een belangrijke rol in de behandeling van PTSS). Uit een Duitse enquête onder psychotherapeuten bleek dat ze in slechts 5 procent van de behandeltijd ter sprake komen. Een gemiste kans, meent de Amerikaanse therapeut Clara Hill. Aandacht voor dromen kan volgens haar bijdragen aan een bespoedigde behandeling van allerhande aandoeningen, van trauma’s tot depressies. Ze kunnen patiënten opmerkzaam maken op disfunctionele gedachten en zetten therapeuten op het spoor van belangwekkende informatie, al dan niet via de methode van de vrije associatie. De grootste waarde van dromen betreft echter de relatie tussen patiënt en therapeut. Dromen kunnen ervoor zorgen om die relatie opener te maken. Het is een publiek psychotherapeutisch geheim dat patiënten tijdens de therapie vaak liegen. Uit vrees voor een oordeel verzwijgt men gênante angsten of gedachten. Dromen kunnen van nut zijn om zulke gedachten desalniettemin te delen. Wie spreekt over zijn dromen, neemt immers afstand van zichzelf. Zo iemand krijgt even respijt van zijn ego, dat enkel ’s nachts slaapt, en misschien zelfs dan niet.||https://www.volkskrant.nl/cultuur-media/dromen-zijn-zo-veel-meer-dan-ruis-ze-maken-ons-attent-op-onze-zorgen-en-kunnen-inzicht-bieden~b402ef0e/
2022-07-17||Knokkend Nederlands elftal neemt in de slotfase afstand van Zwitserland (4-1), nu wacht Frankrijk in kwartfinale ||Knokken, doorgaan en niet opgeven als niemand meer een stuiver voor ze geeft, dat kunnen de Nederlandse voetbalsters wel. Drie keer hingen ze met hun vingernagels aan de rand van de afgrond op dit EK, maar elke keer wisten ze zich weer omhoog te werken. Met als beloning een plek in de kwartfinale, komende zaterdag tegen Frankrijk. Het laatste slachtoffer van de veerkracht is Zwitserland, dat Nederland bijna op de knieën dwong. Zonder topscorer Vivianne Miedema won Nederland met 4-1, maar die uitslag maskeert hoe moeizaam de zege tot stand kwam. Ook in de hoogtijdagen is regerend Europees kampioen Nederland nooit een ploeg geweest die anderen zomaar even de wil kon opleggen. Maar op dit EK, in deze vorm, lukt dat al helemaal niet. De laatste keer dat Nederland van Zwitserland verloor was in 2002, toen er nog interlands werden gespeeld in Heerhugowaard. In 2019 won Nederland thuis nog comfortabel met 3-0 in de play-offs voor een ticket op het WK in Frankrijk, waar uiteindelijk zilver werd gehaald. Tegen deze tegenstander duurde het op Bramall Lane in Sheffield maar liefst elf minuten voordat de voetbalsters ook maar in de buurt van de zestien meter kwamen. Nederland moest meer durven, was vooraf de boodschap. Durven opbouwen, de tegenstander laten lopen in plaats van achter de tegenstander aansjokken zoals al zo vaak was gebeurd. Maar als er al iets van durf werd getoond, mondde het vaak uit in slechte aannames, passjes die niet op maat waren of de voet van de tegenstander als eindbestemming kregen. Vaak genoeg zat er voor de verdedigers niet veel anders op dan de bal lukraak naar voren te peren. Het was geen wonder dat een spelhervatting nodig was om op voorsprong te komen. Het eerste doelpunt viel opnieuw uit een corner, zoals twee keer eerder dit toernooi. Aanvoerder Sherida Spitse bereikte vlak na rust bij de tweede paal Stefanie van der Gragt, die de bal via de Zwitserse Ana-Maria Crnogorčević in het doel kopte. Het was dezelfde Van der Gragt - clubloos omdat Ajax haar contract niet wilde verlengen - die iets later te vroeg instapte en Ramona Bachmann een vrije doorgang richting het doel bood. Zij wist Géraldine Reuteler te bereiken die de 1-1 binnenschoot. De voetbalsters leken weer ouderwets de kluts kwijt en ontsnapten een paar minuten later toen keeper Daphne van Domselaar liet zien waarop ze een natuurtalent wordt genoemd. Met een uiterste krachtsinspanning wierp ze zich voor de bal, waarna ook de paal nog redding bracht. Nog een half uur was er te spelen en weinig leek erop dat Nederland zou gaan winnen. Het probleem is eigenlijk al sinds september hetzelfde. Kortstondige oplevingen zijn er wel, goede wedstrijden of delen van wedstrijden, maar de ploeg zakt ook makkelijk door de ondergrens. Ook op dit EK. In de eerste vijftig minuten tegen Zweden scheerde de ploeg langs de afgrond, waarna de voetbalsters zich in de tweede helft knap oprichtten. In de tweede wedstrijd tegen Portugal werd die lijn weer niet doorgezet toen ze kinderlijk eenvoudig een voorsprong uit handen gaven, maar toch net wisten te winnen. Dat gebeurde uiteindelijk ook tegen Zwitserland, dat toch niet langs de knokkende elf van bondscoach Mark Parsons kwam. De ervaren Sherida Spitse zei na afloop dat ze besefte dat ook een gelijkspel genoeg was om de kwartfinale te halen. Zwitserland liep zich stuk op het blok routiniers en Parsons toonde lef door jonge, frisse aanvallende krachten in te brengen. Hij kreeg er in de slotfase doelpunten voor terug. Door Romée Leuchter, twee keer, en Victoria Pelova liep de score op tot 4-1. ‘Wij waren een klein beetje beter’, zei een realistische Spitse na afloop. Ze was heel erg trots op de ‘collectieve prestatie’. Terecht, want er zit veel niet mee dit toernooi. Keeper Sari van Veenendaal moest het toernooi verlaten, Aniek Nouwen ging door haar enkel, Jackie Groenen en sterspeler Miedema kregen corona. Parsons kreeg bovendien kritiek van Jill Roord die zei dat spelers geregeld afhaakten als de coach weer eens een iets te lange bespreking of een al te diepgaand persoonlijk gesprekje hield. Het is bewonderenswaardig hoe de Engelsman onder die omstandigheden positivisme blijft uitstralen. De ruime overwinning op Zwitserland zal hem en de spelers een boost geven en hopelijk is Miedema er zaterdag weer bij, maar Parsons weet ook wel dat het spel heel veel beter moet om nog verder te komen. Op de vraag voor de wedstrijd tegen Zwitserland welke van alle uitdagingen hij het meest interessant vond, antwoordde hij: ‘De voetbaluitdagingen.’ Met Frankrijk als tegenstander zijn die flink toegenomen, alleen al door de snelle buitenspelers Kadidiatou Diani en Delphine Cascarino. Zes dagen heeft hij nog om er antwoorden op te vinden.||https://www.volkskrant.nl/sport/knokkend-nederlands-elftal-neemt-in-de-slotfase-afstand-van-zwitserland-4-1-nu-wacht-frankrijk-in-kwartfinale~b74b2d3f/
2022-07-17||Abdi Nageeye stapt uit bij marathon WK: ‘Ik had niet voor deze schoenen moeten kiezen’||De marathonschoenen van Nike, met de carbon versterkte schuimzool, zorgden de afgelopen jaren voor een revolutie. Minuten sneller gingen de lopers. Nu blijkt niet alles van de Amerikaanse fabrikant, waarvan Eugene de bakermat is, een succes. ‘Ze hadden me overtuigd deze schoenen te nemen’, zei Nageeye, die er tweemaal in training heerlijk op gelopen had. ‘Maar bij de start zag ik dat ik de enige van de toppers was met deze schoenen.’ Onderweg betreurde hij zijn beslissing nog meer. ‘Het was niet lekker kaatsen op het asfalt, maar stuiteren. Ik kreeg in de slotfase kramp in mijn bovenbenen en mijn tenen deden zeer. Als ik ze nu uit doe, staat het bloed op mijn voeten, denk ik.’ De zege ging naar de Ethiopiër Tamirat Tola in 2.05.36. Diens landgenoot Mosinet Geremew (2.06.44) werd tweede, voor de Belg Abdi Bashir (2.06.48). Nageeye zag geen meerwaarde in het uitlopen van de race. ‘Ik kwam voor de medailles, dus vond het niet nodig mijn lichaam te slopen door met zoveel pijn de race uit te lopen.’||https://www.volkskrant.nl/sport/abdi-nageeye-stapt-uit-bij-marathon-wk-ik-had-niet-voor-deze-schoenen-moeten-kiezen~b7a63cab/
2022-07-17||Rampdag voor Jumbo-Visma: twee helpers voor de gele trui uit de Tour||Een tweede rampdag deze Ronde van Frankrijk heeft de ploeg van Jumbo-Visma zondag een slechte uitgangspositie bezorgd voor de derde Tour-week met drie Pyreneeën-ritten, waarvan twee met een zware aankomst bergop. ‘Maar we blijven vechten, helemaal tot aan Parijs’, beloofde de enigszins gekneusde kopman van de Nederlandse wielerploeg, geletruidrager Jonas Vingegaard. Voor de start van de vijftiende etappe naar Carcassonne moest Primoz Roglic al afhaken. De 32-jarige Sloveen begon de Tour als de grootste uitdager van topfavoriet Tadej Pogacar. Driemaal is scheepsrecht, was Roglic’ motto: in 2020 werd hij in de afsluitende tijdrit onverwacht verslagen door zijn 23-jarige landgenoot en een jaar later moest hij enkele etappes na een zware val opgeven. Beide keren ging de Tour-zege naar Pogacar. Dit jaar had Roglic alsnog de grote ambitie van Jumbo-Visma, de ploeg die hem in 2016 ontdekte, moeten waarmaken: de allereerste Tourzege. Het blijft voorlopig bij drie opeenvolgende overwinningen in de Vuelta, de derde grote ronde wat prestige betreft. In de vijfde etappe deze Tour, tevens de eerste volgens ploegleider Grischa Niermann ‘kutdag’ voor Jumbo-Visma, sloeg Roglic over de kop door een hooibaal die door een passerende motor op de route was geschoven. Zijn schouder raakte daarbij uit de kom. Hij zette hem zelf terug, maar het bleef pijnlijk fietsen. Ook blesseerde hij zijn rug. Desondanks bleek hij een week later onmisbaar voor Vingegaard in de Alpen. De ploeg van Pogacar, UAE, was ervan overtuigd dat Roglic ondanks twee minuten achterstand nog steeds een concurrent was voor het geel van hun kopman. Jumbo-Visma buitte die inschattingsfout uit door beurtelings Roglic en Vingegaard Pogacar te laten aanvallen. Het steeds maar weer verdedigen sloopte de klassementsleider en in de steile slotklim van de elfde etappe fietste Vingegaard hem met een marge van ruim twee minuten uit het geel. Zondagochtend besloten Roglic en de ploegleiding dat het tijd was om te gaan, zodat hij op tijd kan herstellen voor zijn vierde overwinning in de in Nederland startende Ronde van Spanje. ‘Ik ben er zeker van dat het team onze gele en groene ambities gaat waarmaken’, zei Roglic ten afscheid over de gele trui van Vingegaard en de groene puntentrui die ploeggenoot Wout van Aert bijna niet meer kan ontgaan. Met het vertrek van de kopman-die-meesterknecht-werd, was de baaldag voor Jumbo-Visma niet compleet. Circa 65 kilometer voor het einde van de warmste rit tot dusver – gemiddelde temperatuur bijna 37 graden en een maximum van 40 graden – kwam opeens Steven Kruijswijk ten val. Meteen voelde de beste Nederlander in het algemeen klassement, 13de op ruim 17 minuten van ploeggenoot Vingegaard, dat zijn Tour was afgelopen. Met een schouder uit de kom verdween hij in een ambulance. ‘Twee zeer, zeer belangrijke ploeggenoten en sterke renners vallen weg’, evalueerde Vingegaard. ‘Dat maakte deze dag echt een shitdag voor ons.’ Zeven kilometer na Kruijswijk viel de gele trui zelf, nota bene samen met een ploeggenoot, Tiesj Benoot. ‘Ik heb wat schaafwonden links’, zei Vingegaard, ‘ik zat snel weer op de fiets. Volgens mij is Tiesj er veel erger aan toe.’ Benoot zelf vond dat hij geluk heeft gehad. ‘Ik werd aangetikt en ging vrij hard neer, maar heb niets gebroken. Wel serieuze schaafwonden over mijn hele rechterkant. Het enige positieve aan deze dag is dat die voor de rustdag komt.’ Want de etappe eindigde met een zoveelste tweede plaats voor Van Aert. De Belg die Jumbo-Visma deze Tour al twee ritzeges bezorgde, legde het dit keer in de sprint af tegen zijn landgenoot Jasper Philipsen van Alpecin-Deceuninck. Voor gekende topsprinters zoals Fabio Jakobsen en Dylan Groenewegen waren de klimmetjes onderweg te veel van het goede. Philipsen is, zoals zijn afgestapte kopman Mathieu van der Poel vaak zegt, zoveel meer dan een goede sprinter en verteert het klimwerk bijna net zo goed als Van Aert. De groenetruidrager zat eerste rang bij het bekijken van de ‘klotedag’ van zijn ploeg. Hij zag het peloton nerveus worden van de aankondiging van een demonstratie op de weg. In de chaos werd hard geremd, vertelde hij, maar reageerde Kruijswijk net te laat. ‘Ik kon hem net ontwijken.’ Van Aert wilde wachten op de Nederlander die Vingegaard zo hard nodig zal hebben in de Pyreneeën, maar Kruijswijk wuifde hem weg. Korte tijd later zag Van Aert zijn twee andere ploegmaats tegen het asfalt gaan. ‘Die rustdag, om de schade op te meten en te herstellen, hebben we echt nodig.’||https://www.volkskrant.nl/sport/rampdag-voor-jumbo-visma-twee-helpers-voor-de-gele-trui-uit-de-tour~bc8e9969/
2022-07-17||Deze foto’s leggen de chaos in aanmeldcentrum Ter Apel pijnlijk bloot||Bekijk hier de beelden.||https://www.volkskrant.nl/nieuws-achtergrond/deze-foto-s-leggen-de-chaos-in-aanmeldcentrum-ter-apel-pijnlijk-bloot~bc922fe2/
2022-07-17||De nieuwe wereldkampioen sprint, Fred Kerley, is een man van weinig woorden||Wie Fred Kerley een vraag stelt, krijgt zelden een antwoord dat langer duurt dan zijn 100 meter. Binnen 10 seconden zegt hij wat hij te zeggen heeft en erg uitbundig is dat doorgaans niet van toon. Vol zelfvertrouwen is hij wel. ‘Ik wist al vroeg dat ik tot grote dingen in staat was.’ De 27-jarige Amerikaan is een atypische sprinter. Waar anderen hun maximumsnelheid zo’n twintig meter voor de finish bereiken, lukt het hem om alsmaar te versnellen. Zijn piek ligt op de eindstreep zelf. Hij plukte er zaterdag de vruchten van: in de allerlaatste meters snelde hij zijn landgenoten Marvin Bracy en Trayvon Bromell (beiden 9,88) voorbij. Uiteindelijk kreeg Bracy zilver omdat hij tweeduizendste seconde sneller was dan Bromell. Het was de derde keer dat het podium bestond uit drie Amerikanen. In 1983 en 1991 gebeurde dat ook, beide keren met Carl Lewis als de wereldkampioen. Het eindschot van Kerley dankt hij aan zijn tijd als 400-meterloper. In 2019 behaalde hij op het vorige WK, in Doha, het brons op die afstand. Toen covid de wereld in zijn greep had en wedstrijden massaal werden geschrapt, besloot hij over te stappen naar de 100 meter. Die wissel ging hem opvallend goed af. Op de Spelen in Tokio behaalde hij zilver, achter de verrassende winnaar Marcell Jacobs. De olympisch kampioen uit Italië kon Kerley in Eugene geen weerwoord geven. Hij liep wel de series, maar meldde zich daarna af met een dijbeenblessure. Die kwetsuur hield Jacobs al tweemaal voor een aantal weken van de atletiekbaan, terwijl hij in de winter met de wereldtitel over 60 meter nog een goede vorm had laten zien. Volgens de nieuwe wereldkampioen (1.91 meter) is het niet zo gek dat hij de overschakeling van 400 naar 100 meter zo goed verteert. Die korte afstand is hem niet vreemd. ‘Ik ben terug in mijn speeltuin’, zegt hij. ‘Tijdens mijn middelbareschooltijd deed ik aan verspringen en liep ik de 100 en 200 meter.’ De 100 meter is traditioneel het koningsnummer van de atletiek, waarop de snelste mannen ter wereld elkaar elkaar betwisten. Maar opvallend is dat het de laatste twee jaar niet eens zo rap gaat. Kerley was in de finale een tiende langzamer dan zijn persoonlijk record van 9,76. Diezelfde beste tijd hebben ook Bromell en uittredend wereldkampioen Christian Coleman, die zaterdag met 10,01 slechts als zesde eindigde. Die drie Amerikanen zijn de snelsten van de huidige generatie. Maar zelfs met de nieuwste spikes, die voortborduren op dezelfde vinding die de marathonlopers de afgelopen jaren zoveel sneller hebben gemaakt, komen ze niet in de buurt van de 9,70. Dat lukte mannen als Tyson Gay en Asafa Powell een decennium geleden wel. Het wereldrecord van Usain Bolt (9,58) lijkt al helemaal buiten hun bereik te liggen. Met het afscheid van Bolt na de Spelen van Rio in 2016 verdween niet alleen de topsnelheid uit de 100 meter, maar ook het showelement. De Jamaicaan sleepte zijn tegenstanders mee in zijn extraverte interactie met het publiek. Iedereen deed wel wat bijzonders als ze voor de start werden aangekondigd. Kerley is daar de man niet naar, net zo min als zijn landgenoten. Zij steken even de armen omhoog als hun naam door het stadion schalt, uiterlijk onaangedaan. Terwijl het publiek USA, USA, USA scandeerde, maakte Kerley om zijn zege te vieren een ereronde door stadion Hayward Field, onderwijl high fives uitdelend aan het publiek dat over de boarding hing. ‘Het is geweldig om de WK op thuisgrond te lopen’, zei hij. Veel vreugdevoller werd het niet. Wel liet hij rennend door het stadion in Eugene een vleugje emotie zien. Kerley dacht aan zijn tante Virginia, vertelde hij later. Zij adopteerde hem toen hij een peuter was en voedde hem op. Ook zijn vier broers en zussen nam ze in huis. Ze had sowieso een groot hart; op een zeker moment had ze dertien kinderen onder haar hoede. Kerleys vader zat in de gevangenis en zijn moeder had, zo schreef Kerley zelf in 2019 in Spikes Magazine, ‘verkeerde afslagen in haar leven genomen’. Het was aan tante Virginia te danken dat hij kon uitgroeien tot een topatleet, benadrukte Kerley na zijn race. Van die emotie was weinig over toen hij de pers te woord stond. Zijn gelaat stond weer even strak als altijd, zijn kin met vlassig baardje iets naar voren, zijn ogen serieus. De uitbundigheid van Bolt streeft hij niet na, maar zijn tijden wel. Over zijn 9,86 was hij daarom niet content. ‘Er is geen tijd om dit te vieren. Ik heb nog werk te doen.’||https://www.volkskrant.nl/sport/de-nieuwe-wereldkampioen-sprint-fred-kerley-is-een-man-van-weinig-woorden~b7e27eb3/
2022-07-17||Op de Open Dag van Feyenoord heerst ondanks grootscheepse elftalrenovatie optimisme||Een paar tellen is het écht spannend op de Open Dag van Feyenoord. Terwijl de circa 20 duizend toegestroomde fans in De Kuip opgezweept worden door de bekende Feyenoord-technohymne, is de eerste nieuwe speler die traditiegetrouw uit de helikopter op de middenstip uitstapt een pikante. Niemand minder dan Danilo Pereira, vorig jaar nog de back-upspits bij Ajax, moet voor de doelpunten gaan zorgen in Rotterdam. Maar de twijfels over hoe de ex-Ajacied ontvangen wordt door het Legioen verstommen al snel. Bij de ontvangst uit de helikopter door stadionspeaker Peter Houtman hoeft de Braziliaan maar half aan te geven dat hij er zin in heeft, of het publiek barst los in gejuich. Op de daaropvolgende persconferentie laat Danilo zien dat hij een geduchte kandidaat is om in ieder geval uit te groeien tot cultheld. Met een Prodent-glimlach van oor tot oor schakelt hij moeiteloos van onderwerp naar onderwerp. Zo wist hij daags voor de presentatie niet dat hij met de helikopter naar de middenstip gebracht zou worden, is hij onder de indruk van het uitzicht op de Rotterdamse skyline en analyseert hij tussendoor ook nog even de 4-0-oefennederlaag tegen Union Sint-Gillis van de dag ervoor. Danilo heeft het uitstekend naar zijn zin op de Open Dag. ‘Dit is een dag waarover ik mijn toekomstige kinderen zal vertellen’, glundert de Braziliaan. Danilo staat niet alleen in zijn optimisme in Rotterdam. Nee, momenteel is er geen ruimte voor zuurheid bij Feyenoord. Het vertrouwen dat is verworven door de verrassende run richting de finale van de Conference League, is duidelijk merkbaar. Ondanks het feit dat Feyenoord de helft van zijn succesploeg van vorig jaar kwijt is. Het vertrouwen is er vooral door de man die als laatste uit de helikopter stapt. Waar Arne Slot vorig jaar door pandemiemaatregelen niet met alle egards gepresenteerd kon worden, is nu het luidste gejuich voor hem gereserveerd. Slot wordt ontvangen als de grote redder. Hetgeen een geestig contrast oplevert met zijn bijzonder analytische antwoorden op de vragen van speaker Houtman. Al snel in zijn praatje snijdt Slot het grootste zorgenpunt in Rotterdam aan. ‘Vorig jaar moesten we óók doorschakelen nadat er veel spelers waren vertrokken. Ik denk dat ons dat dit jaar ook zal lukken.’ Het Feyenoord van komend seizoen zal een flink nieuw gezicht krijgen, door de vele vertrokken basisspelers. Door de verkoop van Luis Sinisterra, die voor 25 miljoen euro verkocht werd aan Leeds United, en Tyrell Malacia (Manchester United, 15 miljoen) raakte het zijn gehele linkerkant kwijt. Tel daarbij op dat clubtopscorer Guus Til nu bij PSV voetbalt, de verhuurperiodes van blessuretijdheld Cyriel Dessers en de snelle Reiss Nelson niet konden worden omgezet in definitieve aankopen en Bryan Linssen koos voor een Japans avontuur, en de intimiderende conclusie rest dat Feyenoord een geheel nieuwe voorhoede moet zien te smeden. Het contrast is groot met Ajax, dat zich voor bijna 100 miljoen euro met Steven Bergwijn, Owen Wijndal en vermoedelijk ook Brian Brobbey, Francisco ‘Chico’ Conceição en Calvin Bassey mocht versterken. Want hoewel Slot aangaf dat er ‘nog wel een paar spelers bij kunnen komen’, trok Feyenoord deze zomer tot dusver slechts voor één speler echt de portemonnee. Aanvaller Javairô Dilrosun (24), als tiener een van de toptalenten bij Ajax, moet de flitsende acties van Sinisterra doen vergeten in Rotterdam. Zo’n 5 miljoen euro had Feyenoord over voor de 1-voudig international – die opmerkelijk genoeg zijn eredivisiedebuut nog moet maken. Daarmee komt Dilrosun meteen binnen in de top-10 van duurste Rotterdamse aankopen ooit. Dilrosun oogt opgelucht dat hij nu de grote man kan zijn bij een club. En dan vooral in de Kuip. ‘Bij Bordeaux was het stadion zelden vol, alleen tegen Paris Saint-Germain. Bij Hertha BSC zat het vaker vol, maar had je dat door die atletiekbaan rondom het veld niet echt door. Daarom kan ik niet wachten om in een volle Kuip te spelen.’ Hoewel Dilrosun door het recente vertrek van Sinisterra in zijn officieuze debuut tegen Union nog als linksbuiten speelde, is het nog niet uitgemaakt dat dat zijn vaste positie wordt. ‘Mijn voorkeur heeft eigenlijk de 10-positie, ook op rechtsbuiten kan ik uit de voeten. Maar als ik nodig ben op links, dan sta ik er uiteraard.’ Ambitieus is Dilrosun in elk geval wel. Precieze cijfers wil hij nog niet noemen, maar een seizoen met 10 goals en 10 assists is ‘minstens’ wat hij voor ogen heeft. Naast Danilo kwamen er nog twee nieuwe Feyenoorders uit de helikopter. De één wat voorzichtiger dan de ander. Mats Wieffer (22), vorig seizoen bij Excelsior een revelatie in de eerste divisie, schuifelt met tact uit de heli. Met een charmant Twents accent stelt hij het publiek gerust dat zijn opgelopen blessure niet al te erg is. Waar Wieffer zich in de schaduw van Fredrik Aursnes mag gaan ontwikkelen als balafpakker, is de andere nieuweling omgeven met meer mysterie. Want technicus Mo Taabouni (20) stond de afgelopen jaren nog te boek als een van de grootste talenten van zijn generatie in heel Nederland, maar kwam bij zijn opleidingsclub AZ maar niet tot speelminuten in het eerste. Maar dat zijn oud-trainer Slot hem talentvol genoeg acht om naar Feyenoord mee te nemen, belooft toch nog wat.||https://www.volkskrant.nl/sport/op-de-open-dag-van-feyenoord-heerst-ondanks-grootscheepse-elftalrenovatie-optimisme~b668cdfc/
2022-07-17||John Buijsman en Helmert Woudenberg weten met ‘De recreanten’ een bijna ontroerend theatraal kleinood te creëren ★★★★☆||Barrie en Herman, een mannenstel op leeftijd, brengen hun zomerdagen door bij hun huisje op een recreatiepark. Barrie zit op een tuinstoel, Herman in een rolstoel. Barrie is stukadoor in ruste, zijn vriend Herman van goede komaf. Kees, de koningspoedel, dartelt tussen hen in. Over die twee mannen maakten John Buijsman en Helmert Woudenberg de voorstelling De recreanten, gespeeld voor het huisje van Buijsman zelf op Recreatieoord Hoek van Holland. Daar neemt het publiek, omgeven door bloeiende verbena en hortensia’s, kennis van hun dagelijkse sores. Hun perikelen betreffen vooral de plannen van de gemeente om het recreatieoord te verkopen zodat er luxevilla’s gebouwd kunnen worden. Barrie wil keiharde actie, Herman is veel bedaarder. Maar los daarvan worstelen de mannen met diepere levensvragen: wat te doen nu de leeftijd vordert en ziektes zich aandienen? Wat is nog hun toekomst samen? Aldus ontstaat een prachtige samenspraak (tekst Helmert Woudenberg en Tjeerd Bischoff) tussen twee mannen die, hoe verschillend ook, elkaars zielsverwant en steunpilaar zijn. De tekst meandert van protestbrief naar bloeddrukmeter en kent een paar verrassende wendingen. De emoties lopen soms hoog op, maar als het allemaal te moeilijk dreigt te worden, is er thee en wordt een plaatje gedraaid (How ’Bout Us van Champaign). De mannen kijken af en toe ook sluiks naar de mooie benen van buurjongen Kevin. De recreanten gaat uiteindelijk over de keus tussen actievoeren of figuurzagen. Buijsman en Woudenberg bouwen hun rollen knap op: Buijsman opstandig (en lief), Woudenberg bijna stoïcijns gelaten, met het huisje en de tuin als slim gebruikt speelveld. Samen houden ze voortdurend de aandacht vast en weten ten slotte een bijna ontroerend theatraal kleinood te creëren. Kees, de koningspoedel, heeft, op wat geblaf na, een zwijgende en vooral troostrijke rol.||https://www.volkskrant.nl/cultuur-media/john-buijsman-en-helmert-woudenberg-weten-met-de-recreanten-een-bijna-ontroerend-theatraal-kleinood-te-creeren~b1bd84f7/
2022-07-17||Choreografisch lijkt er nog veel meer mogelijk in het magische overgangsritueel Skiagraphia ★★★☆☆||De sterfelijkheid van de mens en de (vermeende) onsterfelijkheid van zijn ziel houden kunstenaars en filosofen al duizenden jaren bezig. In een nieuw tweeluik, bestaande uit de film Alma (gepresenteerd tijdens Cinedans) en de multidisciplinaire voorstelling Skiagraphia (première tijdens Julidans), doet de in Nederland werkzame, Duits-Perzische kunstenaar Siba Sahabi haar kleine schepje daarbovenop. Ze koppelt de scheppingsmythe van Plinius de Oudere, die in zijn Naturalis historia op vele manieren blijk gaf van zijn geloof in zielsverhuizingen, aan het transhumanisme, een filosofische beweging die de biologische grenzen van de mens tracht te doorbreken door gebruik van wetenschap en technologie. Zo ingewikkeld als dit klinkt, pakt het gelukkig niet uit tijdens dit sterk sferisch getinte totaalresultaat. Wel is in alles, zeker ook in de filmische soundscape, duidelijk dat het om een overgangsritueel gaat. Twee dansers gaan onderling een strijd aan in het loslaten van ego’s. De eerste is de Spaanse danser Andrés Marín, vanwege zijn radicale kijk op de Andalusische dansvorm ook wel de oproerkraaier van flamenco genoemd. Zijn scherpe en kordate motoriek ademt in alles een weerbarstige hoekigheid, een verzet tegen de dood. Ook het decor (ontwerp: Sahabi) wordt gedomineerd door hoeken in de vorm van vouwbare tentschermen. Die baren als het ware de Amerikaanse danseres Kalin Morrow; zij rolt het podium op in zachte, meer vloeiende bewegingen. Terwijl het licht op de schermen van kleur verschiet, van kil wit naar warm oranje, en drie stagiairs een soort danskoor vormen, probeert Morrow de fiere houding van Marín langzaam te verzachten, totdat hij zich klein maakt en zich aan haar fluïde lichaamstaal overgeeft. Choreografisch lijkt er nog veel meer mogelijk in dit magische overgangsritueel tussen twee tegenpolen. En ook het wonderlijke origamidecor geeft nog niet al zijn geheimen prijs. Het is verleidelijk om bij alles aan het spreekwoord ‘het hoekje omgaan’ te denken. Of je dan voor altijd uit het zicht verdwijnt, of dat er toch nog ergens iets aanwezig blijft, laat dit tweeluik wel spannend in het midden.||https://www.volkskrant.nl/cultuur-media/choreografisch-lijkt-er-nog-veel-meer-mogelijk-in-het-magische-overgangsritueel-skiagraphia~b774d200/
2022-07-17||Extreme hitte teistert Zuid-Europa, klimaatverandering raast ‘met duizelingwekkende snelheid’ voort ||De bosbranden worden aangewakkerd door een ongekende hittegolf – met temperaturen van meer dan 45 graden – een lange periode van droogte, en de harde wind. De combinatie van hittegolf en de vroeg ingevallen droogte wordt door specialisten geweten aan klimaatverandering. Door de vroeg ingevallen droogte valt ook het ‘bosbrandseizoen’ eerder dan verwacht. In Frankrijk werd vooral het gebied onder de stad Bordeaux zwaar getroffen. Meer dan vijf dagen lang raasden de vlammen door de dennenbossen in de regio. In de buurt van La Teste-de-Buch en Arcachon woedden twee grote branden die in vijf dagen tijd een gebied van tienduizend hectaren hebben verwoest. Veertienduizend mensen – bewoners en kampeerders – moesten daar op stel en sprong vertrekken. In 38 Franse districten geldt nu code ‘oranje’ en is ‘uiterste waakzaamheid’ geboden. Matthias, een van de gevluchte toeristen, vertelde tegen het Franse nieuwskanaal BFMTV dat hij niet eens tijd kreeg zijn spullen te pakken. ‘Ik moest alles achterlaten zoals het was. Je probeert kalm te blijven, maar het is moeilijk om niet bang te zijn, want het gebeurt zo snel.’ In getroffen gebieden zijn zeven opvangplekken opgezet. In Portugal woedden vrijdag tientallen branden, maar dat aantal nam zondag af tot elf branden. Dorpen aan de grens moesten worden ontruimd toen branden uit Spanje overwaaiden. Sinds half juni is in Portugal al drie keer zoveel bos verbrand als in heel 2021. Als gevolg van de hitte zouden afgelopen week in Portugal 238 mensen zijn omgekomen, vooral ouderen. In het buurland Spanje worden 360 hittedoden gemeld door het Carlos III gezondheidsinstituut. Daar woedden onder meer branden bij Mijas ten zuidwesten van Torremolinos, bij Monsagro en zuidelijker in Nationaal Park Monfragrüe. In Las Hurdes in Extremadura brandden bijna zesduizend hectare af. In Soria werd mogelijk de hoogste temperatuur gemeten: 48,7 graden. Ook Griekenland werd zwaar getroffen. Zaterdag was daar het aantal branden opgelopen tot meer dan zeventig. Een deel daarvan was zondag weer onder controle. Op het eiland Kreta wakkerde de harde wind een brand aan die volgens de autoriteiten vermoedelijk was aangestoken. Dit was een van de branden die zondag nog niet onder controle waren. Vorig jaar brandde er in Griekenland 120 duizend hectare af: evenveel als de voorgaande acht jaar samen. En eerder deze maand braken er op één dag 52 branden uit. Christos Stylianides, de Griekse minister van Klimaat, zegt tegen Politico dat de klimaatverandering ‘met duizelingwekkende snelheid’ voortraast. In alle getroffen landen wordt nu naar de klimaatverandering gewezen. De commandant van de Franse brandweer, Gregory Allone, zegt tegen de BBC dat ontkennen niet langer mogelijk is: ‘Brandweerlieden, politiemannen hebben dagelijks met de effecten (van klimaatverandering, red.) te maken – die effecten zijn er niet pas in 2030, ze zijn er nu.’||https://www.volkskrant.nl/nieuws-achtergrond/extreme-hitte-teistert-zuid-europa-klimaatverandering-raast-met-duizelingwekkende-snelheid-voort~b8566bd5/
2022-07-17||Op de slagvelden van Oekraïne is de vraag hoeveel hulp het Westen wil bieden heel concreet||‘Waarom laat Europa ons langzaam sterven’, vraagt een Oekraïense marinier aan het front zaterdag in een reportage in deze krant. Bijna vijf maanden oorlog, tienduizenden doden, en ontelbare miljarden aan verwoeste infrastructuur en er is nog geen uitweg of beslissing in zicht. Inmiddels is duidelijk dat westerse steun – in de vorm van sancties, wapens en geld – pure noodzaak is voor de zelfverdediging van Oekraïne. Maar de wens Oekraïne maximaal te steunen, wordt vanaf het begin getemperd door de vrees voor verdere escalatie als Rusland zich ‘vernederd’ voelt op het slagveld. Westerse steun is dus het resultaat van een complexe optelsom. Een achilleshiel is de (blijvende) betrokkenheid van West-Europese landen. De Polen en Balten en andere buren zijn zeer betrokken, gevolgd door de VS en het Verenigd Koninkrijk – Washington levert tot dusver de meeste wapens. Het minst betrokken zijn de grote West-Europese landen waarvan Frankrijk zich een bemiddelende rol toedicht en Duitsland politiek deels verlamd lijkt door de onverwachte Europese oorlog. Er zijn strenge sancties afgekondigd, maar Europa bleek te afhankelijk van Russisch gas om door te bijten. Ondertussen worstelen leiders met de economische terugslag. President Biden moest met de bedelnap naar de Saoedische kroonprins. Europa discussieert niet meer over de vraag of een gasboycot Rusland kan stoppen, maar hoe het de winter doorkomt als Poetin zelf de gaskraan dichtdraait. De wapenleveranties bevatten nu meer zwaar materieel, maar lang niet genoeg voor Oekraïne om zich te bevrijden van het Russische invasieleger. Washington heeft de rem erop gezet, onder meer wat betreft de levering van moderne jachtvliegtuigen en tanks. Militaire experts als François Heisbourg wezen er al vroeg op dat de Sovjets in de Koude Oorlog veel verder gingen met steun aan bijvoorbeeld Noord-Korea en Vietnam zonder dat dit de wereldmachten in directe confrontatie bracht. De reden: grote aantallen kernwapens aan beide zijden, die een direct militair conflict nu nog steeds uitsluiten. De Duitse expert Claudia Major van Stiftung Wissenschaft und Politik zegt in The New York Times dat met de huidige uitputtingsslag in Oost-Oekraïne ‘wij in West-Europa optimistischer zijn geworden dat de oorlog niet in Duitsland zal komen, maar in Oekraïne zal blijven’. De landen dicht bij Oekraïne hebben hun voorraden weggegeven, maar ‘wij, Duitsland en Frankrijk, die meer kunnen doen, zijn terughoudend’. Gezaghebbende militaire experts plaatsen vraagtekens bij die westerse zelfbeperking, die deels een gevolg lijkt van Russische intimidatie. Hoezeer de aan- of afwezigheid van westerse wapens het verschil kan maken op het slagveld, is deze zomer pijnlijk duidelijk geworden. Rusland wist met grote moeite, via het platbombarderen van te veroveren gebied, wat vooruitgang te boeken. Een bloedige tactiek, waartegen Oekraïense frontsoldaten zich weerloos voelden zonder voldoende artillerie. Recent heeft de introductie van Himars, een modern Amerikaans raketsysteem met een groot bereik, direct invloed gehad. Kyiv claimt de afgelopen weken maar liefst dertig munitiedepots en commandoposten in door Rusland bezet gebied te hebben uitgeschakeld. Volgens Oekraïense bronnen moeten Rusland de bevoorrading nu ‘op wielen’ doen, in plaats vanuit wapendepots en opslagplaatsen dicht bij het front. Als dit klopt, hebben de Russen een serieus logistiek probleem dat de intensiteit van hun artillerievuur kan gaan beperken. Maar ook enkele Himars-systemen zijn geen ‘silver bullet’ die alle Oekraïense problemen oplossen. Het oorlogsfront in Oekraïne is uitgestrekt, en de tot nu toe geleverde aantallen artillerie en pantservoertuigen hebben onvoldoende impact. Russische militaire zwakte is nog steeds zichtbaar, maar door het grote overwicht in artillerie en ‘domme bommen’ kunnen toch steeds weer nieuwe steden in de as worden gelegd. Er is ook reden tot zorg over de brede gevolgen van een oorlog die voor Oekraïne verkeerd afloopt. Sprekend over een ‘keerpunt’ vergelijkbaar met het einde van de Koude Oorlog, zei de Britse oud-premier Tony Blair dit weekend in Londen dat de oorlog ‘aantoont dat we aan het einde zijn van westerse politieke en economische dominantie’. Tegen de achtergrond van relatieve westerse neergang staat de opkomst van China, dat zijn autoritaire partnerschap met Rusland voorrang geeft boven de onschendbaarheid van grenzen. Voor de toekomstige inrichting van een wereld met verschillende ‘polen’ is de uitkomst van de oorlog in Oekraïne cruciaal. Houdt het Westen zijn multilaterale orde van regels nog een beetje overeind? Veel landen buiten Europa zitten op het vinkentouw. Ze zitten niet in een kamp, zijn sceptisch over westerse morele claims en wachten af hoe dit eindigt. Maar op de slagvelden van Oekraïne is de vraag hoever het Westen wil gaan heel concreet. ‘Als de partners van Oekraïne sneller en krachtdadiger reageren’, stelt de Duitse CDU-politicus Nico Lange, ‘kunnen ze eraan bijdragen dat Oekraïne de overhand krijgt.’ Geconfronteerd met deze brute aanvalsoorlog zijn er weinig andere opties voor het Westen dan eensgezind blijven. Maar wat dat in de praktijk en op het slagveld concreet betekent, blijft na vijf maanden gebulder van Russische kanonnen nog steeds onduidelijk en onzeker.||https://www.volkskrant.nl/nieuws-achtergrond/op-de-slagvelden-van-oekraine-is-de-vraag-hoeveel-hulp-het-westen-wil-bieden-heel-concreet~b9f22ac2/
2022-07-17||Yvonne Koster (100): ‘Je mag je geluk niet bouwen op het ongeluk van een ander’||Yvonne Koster woont in een aanleunwoning bij Nusantara, een zorginstelling voor ouderen uit voormalig Nederlands-Indië. De sprankelende 100-jarige vertelt geamuseerd over haar avonturen de afgelopen eeuw, en dat zorgvuldig articulerend. ‘Alle Indische Nederlanders praten zoals ik’, vertelt ze, ‘voor in de mond en op verschillende toonhoogten, niet als een monotone dreun, zoals veel Nederlanders doen.’ Ze beseft alleen dat ze op leeftijd is als ze haar twee dochters ziet, met hun grijze haren. ‘Ik ben gezond en geestelijk vitaal.’ ‘Dan denk ik aan het vrijstaande huis met de grote tuin, 7 kilometer buiten Malang, waar ik ben geboren en opgegroeid. Met de rozentuin en fruitbomen, vol avocado’s, jackfruit en citroenen. We hadden kippen, eenden, veertien katten en zeven honden. Ik wist dat het niet mocht, maar ik knipte een tak met een rups af, en zette die in een vaas met water op mijn kamer om de rups te zien ontpoppen tot een vlinder. Het werd zo’n grote atlasvlinder. Daar kon ik uren naar kijken. Op een dag zag ik in een sleutelgat een klein wit bolletje. Ik peuterde het eruit en legde het in een luciferdoosje. Een paar dagen later zag ik een broodmagere, doorzichtige cicak (een muurhagedis, red.), je kon zijn ruggengraat zien. Ik voerde hem elke dag een halve mug, na een paar dagen kreeg de cicak kleur. Toen hij te groot was voor het doosje zei ik: nu moet je je eigen leven leiden. De volgende dag tikte ik op de tafel en ineens kroop de cicak uit de boekenkast. Ik voerde hem een dode vlieg, en zo ging dat nog een paar dagen door. ‘Ik was graag bioloog geworden, maar voor meisjes waren er twee mogelijkheden: verpleegkundige of onderwijzeres. Ik koos voor het tweede en haalde mijn akte.’ ‘Tijdens de Japanse bezetting werd ons gezin, mijn ouders en zes kinderen, met rust gelaten, omdat wij gemixt waren. Echte Nederlanders werden opgepakt. Mijn vader was Nederlander, maar mijn moeder had Indonesisch en Europees bloed. Maar we mochten niet werken, naar school of naar winkels. Gelukkig had mijn moeder een grote voorraad rijst en bonen, dat aten we elke dag. Zodra de Japanners waren vertrokken, begonnen nationalisten in Indonesië een onafhankelijkheidsstrijd. In oktober 1945 kwamen Indonesiërs ons huis binnen en zeiden dat we 1 uur hadden om te vertrekken: ‘daarna is dit huis niet meer van jullie’. ‘Ze zeiden dat we mata musuh hadden: ogen van de vijand. We waren in paniek, pakten snel stevige kleding en schoenen en moesten 7 kilometer lopen naar een burgerkamp. Ons huis werd in brand gestoken. Van de ene op de andere dag waren we rechteloos. In juli 1946 werden we in een Australische Dakota naar Batavia (nu Jakarta, red.) gevlogen. Omdat we geen toekomst meer zagen in Nederlands-Indië zijn we in 1950 per schip naar Nederland geëmigreerd. Daar vond ik een paar dagen later een baan als onderwijzeres op een basisschool in Amsterdam, en een kamer bij een hospita.’ ‘Nederlands-Indië voelde als mijn land, ik ben er geboren. Ineens waren we de vijand. Ik heb het boek Revolusi gelezen, over de onafhankelijkheidsstrijd, en ben nu bezig in deel 2 – een luisterboek, omdat ik slecht zie. De schrijver heeft veel oudere Indonesiërs gesproken. Uit hun verhalen blijkt dat de bevolking hunkerde naar onafhankelijkheid. Dat zag, hoorde en voelde ik destijds niet. Nu begrijp ik het beter.’ ‘Mijn moeder zei: ‘Denk erom, als je een leuke man ziet, ga dan eerst na of hij verloofd of getrouwd is. Als dat zo is, ga er dan met een grote boog omheen, want je kunt niet je geluk bouwen op het ongeluk van een ander.’ Dit advies heb ik onthouden, toegepast, en aan mijn eigen dochters doorgegeven. Mijn jongste dochter vloog een keer van Griekenland naar Amsterdam, toen ze werd gewenkt door de gezagvoerder. De vlammen sloegen toe, hij was een Adonis. Ze keek naar zijn hand en zag een trouwring aan zijn ringvinger, dus schudde nee. Daarop werd ze verwend door de stewardessen, die vonden het geweldig dat mijn dochter hem had afgewezen. Ook gaf mijn moeder mij mee dat het belangrijk is voor een vrouw om door te leren en betaald werk te doen, zodat je onafhankelijk bent.’ ‘Ik heb tot mijn pensioen fulltime gewerkt, wel met vijf jaar onderbreking, toen mijn kinderen nog klein waren. Zodra de jongste naar school ging, vroeg het schoolhoofd of ik een zieke leerkracht wilde vervangen. Ik vond het heerlijk om weer voor de klas te staan. Al spoedig kreeg ik een vaste baan. Ik zei tegen de kinderen dat ze niet tegen papa mochten zeggen dat ik werkte, want dat wilde hij niet. Veel mensen dachten in die tijd dat een man een schlemiel was als zijn vrouw werkte, alsof hij niet genoeg verdiende. Na een maand vroeg ik Frans: ‘Merk je iets?’ Hem was niets opgevallen. Ik vertelde van mijn baan en zei: met een dubbel salaris kunnen we de wereld rond.’ ‘Lesgeven was mijn lust en mijn leven. Ik vond het belangrijk dat kinderen mij konden vertrouwen. Als een kind zich opvallend gedraagt, is er meestal thuis iets aan de hand. Ik herinner mij een meisje dat na de scheiding van haar ouders bij haar opa en oma was gedropt. Na het einde van een schooldag was ze aan het dralen. Ik vroeg wat er aan de hand was. En toen flapte ze eruit: ‘Trouwt u toch met mijn vader, dan wordt u mijn moeder.’ ‘Een collega zei over een jongen die bij mij in de vierde klas kwam: ‘Een verschrikkelijke kerel, maak je borst maar nat.’ Ik liet hem vooraan zitten. Zijn werk was abominabel, slordig en vol fouten. Ik zei: ‘Als je een klein beetje beter werkt, maak je mij blij.’ Daarna ging hij zijn best doen en maakte nog maar weinig fouten. Ik zei: ‘Ik ben zo blij, ik ga net zoveel van je houden als van mijn eigen kinderen.’ Waarop hij antwoordde: ‘Hou veel van mij, hou veel van mij.’ Later die dag vroeg ik het schoolhoofd wat er met deze jongen aan de hand was. Die vertelde dat zijn moeder kort na zijn geboorte het gezin had verlaten, omdat haar man in het ziekenhuis met een verpleegkundige had geflirt. Deze jongen had dus nooit moederliefde gehad.’ ‘Een oorzaak is dat veel vrouwen in deeltijd werken. Dit is een vak dat je fulltime moet uitoefenen. Voor kinderen is het beter als er één leerkracht voor de klas staat. Alleen zo kun je ze goed leren kennen en een vertrouwensband creëren. De grote bemoeienissen van ouders met de leerkrachten tegenwoordig speelt ook mee. Dat ontneemt je het plezier in je werk. Als een kind niet naar het vwo kan, geven ze de leerkracht de schuld.’ ‘Frans. Hij was 9 jaar jonger en zat in Nederlands-Indië bij een van mijn twee broers op school. Op zijn 15de, vertelde hij later, had hij al een oogje op mij en wist: zij wordt later mijn vrouw. Als je 24 bent, heb je geen interesse in een jochie van 15. Vele jaren later kwam hij naar Nederland om mij op te zoeken en zag ik een struise, knappe man voor mij staan. Hij bleek marinier. Ik werd verliefd en in 1961 zijn we getrouwd. Datzelfde jaar werd mijn oudste dochter geboren, ik was 40, en 13 maanden later mijn jongste. ‘Omdat zijn ouders in Nederlands-Indië ook al hun eigendommen was ontnomen, wilde hij zo weinig mogelijk bezitten. We hebben nooit een huis gekocht en hechtten niet aan dure vloerbedekking en horloges. Het enige wat hij heerlijk vond was de wereld rondreizen, en dat hebben we veel gedaan. In 1993 zouden we naar Alaska gaan. Enkele dagen voor vertrek dacht ik op een ochtend: wat blijft Frans toch lang in bed liggen. Ik ging kijken en zag dat hij niet meer ademde. Zijn wens eerder te sterven dan ik, was in vervulling gegaan.’ ‘Vroeger wel, nu niet meer. Luisterboeken vind ik leuker.’ ‘Oh nee. Tegen de tijd dat de aarde niet meer leefbaar is, is het vast mogelijk op een andere planeet te wonen.’||https://www.volkskrant.nl/mensen/yvonne-koster-100-je-mag-je-geluk-niet-bouwen-op-het-ongeluk-van-een-ander~bf3914aa/
2022-07-17||In Newport denkt ook Van Rijthoven nog een keertje met weemoed terug aan het grasseizoen||In het Amerikaanse plaatsje Newport krijgt het grasseizoen van het tennis jaarlijks na afloop van Wimbledon een kleinschalig, charmant toetje. Het terrein van de Hall of Fame Open lijkt achtergebleven in de negentiende eeuw en is een walhalla voor de specialisten. Ook Tim van Rijthoven (25) nam er afgelopen week afscheid van zijn opmerkelijke grasavontuur. ‘Het is hier prachtig,’ zegt de Nederlander, nadat hij donderdagavond is uitgeschakeld in het dubbeltoernooi. In Newport verblijft hij in een Amerikaanse miniatuurversie van Wimbledon, uitpuilend van traditie. ‘Het oude clubhuis, de mooie baantjes. Het is een fantastisch complex.’ Het is zijn eerste keer in het Amerikaanse havendorp, zoals deze zomer veel zijn eerste keer was. Van Rijthoven debuteerde met een wildcard op het Libéma Open in Rosmalen, won het toernooi door in de finale te stunten tegen nummer één van de wereld Daniil Medvedev en stormde uit het niets richting de top-100. Zijn eerste poging op Wimbledon strandde pas in de vierde ronde, waarin hij een set afsnoepte van de latere winnaar Novak Djokovic. Na een paar dagen van bezinning vertrok de speler uit Roosendaal naar Newport. Ja, het was even wennen, van het Centre Court in Londen naar baan 2 in Newport, waar hij bovendien verloor in de eerste ronde. ‘Maar voor mij is dit nog steeds nog steeds speciaal. Ik heb nog maar weinig van dit soort toernooien gespeeld’, zegt hij. Voor Rosmalen had Van Rijthoven nog geen ATP-wedstrijd gewonnen. De harde zeewind nekte hem afgelopen dinsdag in zijn eerste ronde tegen de Amerikaan Mitchell Krueger. ‘Ik kon niet meer normaal serveren’, zegt Van Rijthoven. Het was goed te merken dat Newport, een dorp met 24.000 inwoners op een eiland in de staat Rhode Island, pal aan zee ligt. In de zomer meren de rijkste Amerikanen er hun jachten aan. Oud-president John F. Kennedy trouwde er zijn geliefde Jackie. Het ATP-toernooi, in 2000 gewonnen door Peter Wessels, is gemaakt voor spelers die nog geen afscheid willen nemen van het gras. Waar anderen zich in de aanloop naar de US Open op het Amerikaanse hardcourt storten, blijven de grootste liefhebbers nog even hangen tussen de sprieten van Newport. Van Rijthoven is een van hen. ‘Na de afgelopen weken kan ik moeilijk anders beweren’, zegt hij. ‘Ja, ik denk wel dat spelers hier komen om nog even na te genieten.’ Het toernooi in Newport heeft een unieke historische waarde in het Amerikaanse tennis. Het is de enige plek buiten Europa waar de mannelijke toppers nog op gras spelen. Ook is het de geboortegrond van de US Open, dat tot 1974 op gras werd gespeeld. In 1881 werden er voor het eerst de US National Lawn Championships gespeeld. Het is de voorloper van de laatste grandslamtoernooi van het seizoen, dat nu in New York wordt afgewerkt. Aan het terrein in Newport lijkt niets veranderd sinds een krantenman uit New York er in 1880 een club voor de lokale elite opende, het Newport Casino (waar ondanks de naam nooit een stuiver werd vergokt). Toen hij de afgelopen week het complex opwandelde, stuitte Van Rijthoven bij binnenkomst op een oude, ovalen binnenplaats met links het clubhuis en een symbolisch tennisbaantje in het midden. Ergens op het terrein staat een replica van het standbeeld van tennislegende Fred Perry bij Wimbledon. In Newport huist bovendien de Hall of Fame van het tennis, zoals de naam van het toernooi verklapt. De beste spelers uit de geschiedenis van de sport worden bijgeschreven in een eregalerij in een vleugel van het bijbehorende tennismuseum, waar honderden tennisattributen zijn uitgestald. Jaarlijks vindt de huldigingsceremonie plaats tijdens het toernooi, op het veldje bij de entree. Zaterdag was het de beurt aan de Australiër Lleyton Hewitt, de voormalige nummer een van de wereld. Van Rijthoven was inmiddels vertrokken naar het volgende toernooi, op hardcourt in Indianapolis. In de voorbereiding op de US Open speelt hij nog in Atlanta, mogelijk in het Mexicaanse Los Cabos, dan in Cincinnatti en in Winston-Salem. De Nederlander vertrok uit Newport zonder een kijkje in de Hall of Fame. ‘Daar had ik eigenlijk helemaal niet aan gedacht,’ zegt hij na voorlopig zijn laatste stappen op gras. ‘Volgend jaar dan maar.’||https://www.volkskrant.nl/sport/in-newport-denkt-ook-van-rijthoven-nog-een-keertje-met-weemoed-terug-aan-het-grasseizoen~bd344186/
2022-07-17||Sheila, laat mij dan die ene lezer zijn||Sheila, wil je met me trouwen? Niet uit liefde of zo. Ik ken je amper, en jij kent me helemaal niet. Maar crisissituaties vragen om ongebruikelijke maatregelen. Ze zeggen wel dat een schrijver of columnist al tevreden is als het lukt één lezer echt te raken. Laat mij dat dan zijn. Dat ik na weer een nacht onrustig slapen en malen over alle reuring en stevige meningen van mannetjes in blauwe pakken (en soms een vrouwtje in mantelpak), dat ik dan s’ochtends beneden kom waar jij dan bij een kopje thee uitlegt hoe het zit. Dat al dat geblaat niet meer is dan het maken van geluid. Geluid om aandacht te trekken, ego’s op te pompen, en eigen falen te maskeren. En dat ik dan na het tweede kopje thee weer iets meer begrijp van de wereld en minder bedrukt aan de dag kan beginnen. Ach ja, en de liefde komt dan misschien vanzelf. Aan mij zal het niet liggen.Wim van Lankveld Nijmegen Er zijn vitale sectoren in de samenleving, waar commercieel gewerkt mag worden, maar waar wat mij betreft geen grof geld verdiend mag worden, juist omdat het vitale sectoren zijn met noodzakelijke nutsvoorzieningen voor iedereen. Dat geldt bijvoorbeeld voor sectoren als onderwijs, gezondheidszorg, medicijnontwikkeling, wonen, energie en de voedselvoorziening. Heel mooi dat de familie De Heus zo groot is geworden in veevoeders, maar genoeg is genoeg. Ze hebben voldoende geld verdiend om nog generaties lang op te kunnen teren, nu is het tijd om aan het algemeen belang te denken en iets minder winst te gaan maken en een positieve rol te gaan spelen in de stikstofdiscussie. Het is mede aan de winsten van dit soort bedrijven te wijten dat de boeren klem zitten in hun bedrijfsvoering en de transitie naar een duurzamere bedrijfsvoering niet kunnen maken. Het is een gotspe dat de familie De Heus nu ineens optreedt als de ‘beschermer’ van de boerenstand, die ze jarenlang hebben uitgeknepen voor hun megawinsten.Jaap Lampe Haarlem Het stoort mij dat in filmrecensies zo vaak de scenarioschrijver over het hoofd wordt gezien. Terwijl je toch zou denken dat een goed script zeker van belang is. Zo las ik vandaag een mooie recensie van de nieuwe Nederlandse animatiefilm Knor. Terecht worden verschillende makers gecomplimenteerd, maar ook nu mis ik weer de naam van de scenarioschrijver. Maar ik heb hem gevonden: het script is van Fiona van Heemstra. Johan Hobo Amsterdam Saoedi-Arabië opent luchtruim, ook voor ­Israëlische luchtvaartmaatschappijen, luidde het bericht. Het bracht onze vlucht van vorige maand in herinnering met Saudia Airlines naar Jeddah. Op de rugleuning van de stoelen een scherm waarop werd aangegeven waar ons vliegtuig zich op dat moment bevond. Wat wij nog altijd knap vonden. Echter. Na Griekenland, de Middellandse zee over, werden alle landen in de omgeving plus steden aangegeven, maar Israël ontbrak volledig. Tussen Beiroet en Gaza lag een oningevuld stuk land, dus zonder ook maar één enkele stad. Het bestond niet. We waren verrast te zien hoe politiek doorwerkt tot in de topografie. Of dit nu ook gaat veranderen?Marcel Gerritsen Amsterdam Wellicht is het raadzaam voor politici en ambtenaren De Heerser van ­Machiavelli te lezen, die 500 jaar geleden schreef: ‘Het is hiermee precies zo als met alles wat de staat betreft. Want als men – iets wat slechts een verstandig man gegeven is – de ongezonde ontwikkelingen die daar in de kiem aanwezig zijn, reeds van verre onderkent, kan men de zaak verhelpen. Maar wanneer men deze ontwikkelingen niet ziet en men ze zó lang laat voortwoekeren dat iedereen ze kan constateren, dan is er niets meer aan te doen’. Dit geldt ook voor bijvoorbeeld de toeslagenaffaire.Pieter W. Otter Groningen Het verschil tussen mannen- en vrouwenvoetbal in Nederland is, dat de vrouwen wel van Portugal winnen.Edward van der Kaaij Nijkerk||https://www.volkskrant.nl/columns-opinie/sheila-laat-mij-dan-die-ene-lezer-zijn~b22cd369/
2022-07-17||Het weerbericht voor maandag 18 juli: zeer warm zomerweer||Door een zuid(oosten)wind wordt zeer warme lucht naar Nederland gevoerd. Maandag wordt het tropisch warm met op de warmste plekken waarden van (ruim) 35 graden. Dinsdag staat de warmste dag van de hitte-opstoot op het programma. De temperatuur stijgt dan op de meeste plaatsen naar 34 tot 39 graden en daarmee zou het zomaar eens de warmste dag van het jaar kunnen worden. In de zuidelijke provincies is een plaatselijke 40 graden niet geheel uitgesloten. Beide dagen is veel ruimte voor de zon, hooguit komen ook wat sluierwolken voor. In de avonden blijft de warmte nog enige tijd aanwezig. Tijdens de nacht naar woensdag daalt de temperatuur niet of nauwelijks onder de 20 graden, waardoor we dan van een tropennacht kunnen spreken. Wel neemt de bewolking en de kans op (onweers)buien dan toe. Na dinsdag raken we de warme wind uit het zuiden kwijt en krijgen we met een minder warme luchtsoort te maken. Woensdag wordt het eerst nog 25 of 26 graden in de kustprovincies tot maximaal 29 graden in het oosten, maar later in de week komen de maxima uit op vrij normale waarden voor juli, met 21 tot 25 graden. Het weerbeeld laat een afwisseling van stapelwolken en zonnige perioden zien. Ook is een bui mogelijk.||https://www.volkskrant.nl/nieuws-achtergrond/het-weerbericht-voor-maandag-18-juli-zeer-warm-zomerweer~bbc96b14/
2022-07-17||Springt u deze zomer bij in de zorg? Ervaring niet vereist||‘In deze brief vragen wij iets ongebruikelijks, wat in de historie van Ons Tweede Thuis nog niet eerder is voorgekomen.’ Zo begint de brief die de zorgorganisatie voor gehandicapten vorige week stuurde aan alle ouders en verwanten van de cliënten die bij de Noord-Hollandse zorgorganisatie Ons Tweede Thuis wonen. De vraag: kunt u ons deze zomer helpen door óf uw kind een tijdje thuis te verzorgen, óf door bij te springen in de woning van uw kind met taken als koken, wandelen en de koffie klaarzetten. Geeft u alstublieft aan de locatiemanager door wanneer u deze maanden níét beschikbaar bent. De brief, zegt regiomanager Karin Klaassen, tekent de ‘mindshift’ die de gehandicaptenzorg moet doormaken om de zorg voor alle mensen met een beperking te kunnen laten doorlopen. ‘Daarvoor hebben we alle creativiteit nodig, de uitdagingen zijn zó immens.’ In de gehandicaptenzorg alleen al staan achtduizend vacatures open. Het ziekteverzuim ligt vanwege corona ruim boven de 10 procent, met grote regionale uitschieters naar boven. Medewerkers lopen op hun tandvlees en zijn aan vakantie toe. De ouderenzorg: hetzelfde verhaal. Waar ziekenhuizen de zorg in de zomer nog deels kunnen afschalen – ook veel patiënten zijn op vakantie – is dat voor de langedurigezorgsectoren onmogelijk: hun cliënten hebben elke dag zorg nodig. Het heeft tot gevolg dat organisaties de maanden juli en augustus met angst en beven tegemoet zien: hoe krijgen we in hemelsnaam alle roosters gevuld? Daarvoor is het noodzakelijk dat zorgorganisaties een groter beroep doen op familieleden. ‘Dat is een enorme cultuurverandering’, zegt Klaassen. ‘Wij zijn gewend alles over te nemen, onze medewerkers voelen zich volledig verantwoordelijk voor de cliënt. Ze zeggen tegen mij: ouders om hulp vragen, dat voelt als falen.’ Maar het was juist de centrale familieraad die er bij Ons Tweede Thuis op aandrong de familie om hulp te vragen, zegt voorzitter Robert Verberg, wiens dochter in een woning van de zorgorganisatie verblijft. ‘Ik ken veel familieleden die zeggen: als ze me vragen, wil ik natuurlijk helpen. Als je als familielid niks hoort denk je: het loopt daar gewoon. Tot je hoort: we zijn juist hartstikke blij als u mee wilt wandelen, of meegaat naar het zwembad. Dan kunnen er twee extra bewoners mee op pad.’ Het is voor iedereen even wennen, denkt Verberg. ‘‘Wij ontzorgen u’, zeiden de medewerkers. Als je dat twintig jaar te horen hebt gekregen, is die andere knop misschien verborgen geraakt.’ Maar nu de zomervakantie een gatenkaas van de roosters maakt, komt de optie om geen hulp te vragen te vervallen. ‘Wij hebben gezegd: stuur deze brief naar de ouders, en kijk hoe dat bevalt. Het is een eerste stap van een proces waar we doorheen moeten’, zegt Klaassen. De eerste reacties zijn bemoedigend, zegt ze. Veel ouders willen graag hun handen uit de mouwen te steken. Dat is dan weer één van de weinige voordelen van een personeelscrisis als de huidige, zegt Ester Zeeman, hr-directeur bij Amarant, een zorggigant uit Brabant. ‘Het dwingt om de inrichting van de zorg te kantelen.’ Doen we dat niet, dan is het risico dat ‘de kwaliteit van zorg ongecontroleerd afneemt’. Het zal dan ook niet lang duren voordat elke burger in Nederland de gevolgen van het personeelstekort in de zorg zal merken, denkt Zeeman. ‘We moeten de zorg echt omdraaien: eerst kijken wat de cliënt zelf kan, wat de familie kan, wat technologie kan, en dan zo laat mogelijk: wat kan de zorg nog doen?’ Gisteren nog kon Zeeman een van haar beleidsadviseurs niet te pakken krijgen: die was aan het badmintonnen met een cliënt. Want deze zomermaanden (‘Dat loopt bij ons vanaf de meivakantie tot en met september’) helpt ook het niet-zorgpersoneel mee in de dagelijkse zorg voor de cliënten. ‘Onze medewerkers die in de ondersteunende diensten werken (denk personeelszaken, communicatie, beleid, red.) kunnen best met een cliënt naar de tandarts’, zegt Zeeman. De echte zorgtaken blijven dan bij de professionals, voor alle andere klusjes is een zorghart voldoende kwalificatie. Bij Amarant heet zo’n klusje ‘pakketje werk’. Zorgmedewerkers die in de roosterknel komen met een duidelijk omlijnde taak, zetten die als ‘een pakketje werk’ op het intranet. Zo’n 200 ondersteunende medewerkers die hebben gezegd graag te helpen, krijgen een melding en kunnen het taakje overnemen. Niet alleen vaste medewerkers van Amarant kunnen zich op die manier nuttig maken. ‘We hebben zo’n 1.400 vrijwilligers’, zegt Zeeman. ‘Daarin zit nog veel meer potentie. Veel mensen hebben een hobby, die kun je gewoon uitoefenen in de zorg. Hou je van volkstuintjes, ga lekker bij ons tuinieren. Vind je koken leuk, doe dat dan voor onze cliënten. Het gaat eenzaamheid tegen en je ondersteunt onze groepen, het is een win-winsituatie.’ Het personeel van zorgorganisatie Dichterbij (Brabant, Limburg en Gelderland) zal deze zomer soms wat langer moeten reizen voor het werk. Zo wordt er vaker ‘bovenregionaal’ geroosterd. Door over meerdere teams te roosteren in plaats van per team, heb je meer mogelijkheden om de bezettingsproblemen op te lossen. Het kan zijn dat medewerkers daardoor op wisselende locaties moeten werken. ‘Dat ligt gevoelig’, erkent HR-directeur Joost van de Kamp, ‘teams willen de problemen graag met elkaar oplossen, en soms lukt dat ook, maar de bouw van een rooster kun je vergelijken met een timmerman die een dak bouwt. Ga je boven 1 millimeter scheef, dan zijn dat onderin al gauw vele centimeters. Zo is het hier ook: ga je op één plek niet-centraal roosteren, dan ga je op alle plekken meer ruimte openhouden.’ Andere zorginstellingen laten hun medewerkers juist zelf hun roosters maken. ‘De reden dat mensen hun contract opzeggen en zzp’er worden, is dat ze ervan overtuigd zijn dat ze dan meer grip en autonomie hebben over hun rooster’, zegt Erwin Broeders, HR-directeur bij Koraal. ‘Daarom proberen wij intern te regelen waar de zzp’er naar op zoek is, en mogen medewerkers zelf hun rooster organiseren.’ Waar de zorgorganisaties het over eens zijn: alle niet-hoogstnoodzakelijke taken vervallen in de zomer. Van de Kamp: ‘Dat schalen we zo ver mogelijk af: scholingen die niet verplicht zijn, jaargesprekken, projecten: deze periode even niet. Zo houden we handen aan het bed over.’ Wat Van de Kamp betreft komen ze ook na de zomer niet meer terug: ‘In de coronaperiode hebben we dat ook moeten doen, en toen was de reactie van veel medewerkers: hèhè, eindelijk doe ik het werk waarvoor ik ben aangenomen. Je hoeft echt niet elke twee weken te overleggen, als dat ook eens in de vier weken kan.’ Gemiddeld werken de ruim 1,4 miljoen medewerkers in de zorg 24,5 uur per week. Het lijkt een haalbare doelstelling: als zij allemaal een uur extra werken, dan het zou personeelstekort in de zorg grotendeels zijn opgelost. Vandaar dat bijvoorbeeld zorgorganisatie Koraal nu contractuitbreiding bij de medewerkers onder de aandacht brengt, door zo duidelijk mogelijk te maken wat de rooster- en salarisgevolgen zijn van een paar uur extra per week werken. ‘We zijn begonnen in de regio Noord-en Midden-Limburg. Door in gesprek te gaan met medewerkers en aan te sluiten bij hun persoonlijke wensen en behoeften, hebben we op deze manier 10 fte aan vacatures kunnen wegpoetsen, en dat op 550 medewerkers in die regio’, zegt Broeders. ‘Daarom gaan we het nu uitrollen binnen de hele organisatie. Als het succespercentage zo hoog blijft, kunnen we ruim 80 van onze 145 vacatures wegwerken.’ Het is in potentie de meest hoopgevende oplossing voor het arbeidsmarkttekort, vindt ook Boris van der Ham, voorzitter van de Vereniging Gehandicaptenzorg Nederland. ‘Maar dan moeten we ook iets doen aan de onderliggende structuren van onze maatschappij die hier nog niet op zijn ingericht.’ Denk aan voldoende kinderopvang, op toeslagen die vervallen als het inkomen stijgt, maar ook op cao’s die niet op elkaar zijn afgestemd. ‘Je zou moeten denken: hoe kunnen we ervoor zorgen dat mensen die meer willen werken in de zorg, dat ook kunnen? En denk breed. Stel, je werkt in de gehandicaptenzorg: je hebt mensen helpen opstaan, helpen ontbijten, en gaan ze naar de dagopvang. Dan zou je eigenlijk willen dat je die dag ook verder kunt werken in de ouderenzorg. Maar dat is ingewikkeld, want daar geldt een andere cao, met andere afspraken. Die scheidslijnen moeten we zien te doorbreken.’ Meer geld zou ook helpen. Een opmerkelijke coalitie van vakbonden en werkgevers bood vorige week een petitie aan in de Tweede Kamer om meer geld te vragen voor de salarissen in de zorgsector. En dat terwijl de nieuwe cao’s pas net in werking zijn getreden. Van der Ham: ‘Maar we hebben als zorg in totaal 2,5 miljard per jaar nodig om het inkomensgat met andere sectoren in te lopen, dus dat vraagt actie van Den Haag.’ Betere roosters, beter inkomen, het zou ertoe moeten leiden dat ook minder medewerkers een werkgever verlaten en voor zichzelf beginnen. Jaarlijks geven gehandicaptenorganisaties 220 miljoen euro uit aan personeel dat niet in loondienst is. In de ouderenzorg was het vorig jaar 1,4 miljard euro. Ester Zeeman van Amarant wijt die enorme bedragen deels ook aan de cao’s die werkgevers en vakbonden afspreken. ‘Er staan veel regels in die onze sector belemmeren. In de arbeidstijdenwet staat dat je 10 uur per nacht mag werken, in onze cao staat 9 uur. Hetzelfde principe geldt voor het aantal uren per dag. Er zijn echt mensen die meer willen werken, maar die zijn nu gebonden aan onze cao. Zo zitten we onze eigen sector in de weg.’ Maar voor nu, zegt Zeeman, is het belangrijkste om maximaal flexibel te zijn, en vooral ‘groot te denken, en klein te doen’. Dus: ‘Wie van de vrijwilligers kan koken op dinsdagavond? Kan de moeder de notulen van het multidisciplinair overleg uitwerken? Zet op het intranet welk werk je kwijt moet. Dat werkt stukken beter dan twintig pagina’s beleid, dat leest toch niemand.’||https://www.volkskrant.nl/nieuws-achtergrond/springt-u-deze-zomer-bij-in-de-zorg-ervaring-niet-vereist~be47f428/
2022-07-17||Opinie: Al die ophef over de ‘kritiek’ van Oranjevrouw Jill Roord getuigt van een dubbele moraal||We trekken de verkeerde conclusies uit het interview met Oranje international Jill Roord met de Volkskrant. Voor wie het gemist heeft: er ontstond ophef omdat Roord, op dit moment actief op het Europees Kampioenschap in Engeland, in dat interview snoeiharde kritiek zou hebben geuit op de bondscoach, Mark Parsons. Wat zei Roord eigenlijk? ‘Parsons geeft meer besprekingen dan Sarina (Wiegman, de vorige bondscoach, PC). Niet alleen over voetbal, maar ook over andere dingen die hij belangrijk vindt: normen en waarden, de sfeer in het team. Hij stelt ook veel vragen. Als ik zeg dat ik me niet fijn voel, dan vraagt hij: waarom voel je je niet fijn? Hij gaat graag de diepte in en dan haakt bij ons 50 procent wel af. Ik ook. Ik vind het interessant, maar ik moet ook weleens lachen: wat is dit voor vraag?’ Over de teampraatjes van de coach zei ze: ‘De eerste keer dat hij er was hebben we dat meteen aangegeven: dit duurt te lang. Nu zijn ze korter, maar soms denk ik: was hier een bespreking voor nodig en zo lang? Maar hij is aan het leren, het wordt beter.’ Commentatoren vonden deze uitspraken op z’n minst ‘onverstandig’ of ‘onhandig’ en in een enkel geval zelfs ‘karaktermoord’. Maar waar veel mensen zich lijken te verbazen over de woorden die Roord publiekelijk over de coach durfde uit te spreken, verbaas ik me vooral over de heftige reactie van de buitenwacht. Wij, Nederlanders, zijn trots op onze mondigheid en onze platte hiërarchie. De chef mag je vrijwel altijd met ‘je’ aanspreken, werknemers mogen meer zeggen tegen hun leidinggevenden dan ‘ja’ en ‘amen’ en zelfs de minister-president gaat op de fiets naar zijn werk. In de woorden van rapper Fresku: ‘Als je hier vol bent van jezelf trek je lege zalen.’ Daarnaast hebben we onze mond vol van nieuw leiderschap. We verwachten dat managers empathisch zijn, luisteren en zich soms kwetsbaar durven op te stellen. De autoritaire baas die alles beter weet en geen weerwoord duldt? Die heeft afgedaan. Niet meer van deze tijd. Echter, bij sport gaat die vlieger blijkbaar niet op. Dan wordt de coach geacht hoog boven de groep te staan, doen we lacherig over iemand die met speelsters verbinding zoekt op persoonlijk vlak, die naar de groep en het individu luistert. De bondscoach moet een alwetend orakel zijn, anders heeft die persoon geen autoriteit. Ik trek uit het interview een hele andere conclusie dan de commentatoren: spelers voelen zich op hun gemak bij deze technische staf en durven met een gerust hart feedback te geven, terwijl de coach openstaat voor die feedback en er ook daadwerkelijk iets mee doet. Nog een fragment waar het veel over is gegaan: ‘Parsons zei op de persconferentie dat hij in de kleedkamer Miedema (spits en topscorer aller tijden van Oranje, PC) naar haar gedachten had gevraagd. Zij kwam onder meer met het idee om Roord op 10 te zetten en Daniëlle van de Donk naar rechts te verhuizen. ‘Daarna kwam er gewoon meer voetbal in’, vindt Roord. ‘Soms is er iets kleins voor nodig.’ Conclusie van de media: de speelsters zijn de baas, niet de bondscoach. Grappig. Bij een bewierookte trainer zou men ongetwijfeld zeggen: ‘Wat voelt die coach de groep goed aan!’ Miedema zou een verlengstuk van de trainer worden genoemd. Als je er minder goed op staat en je luistert naar anderen, dan ben je blijkbaar een lulletje rozenwater. Ook toen Jill Roords interview werd uitgelegd als een ondermijning van zijn gezag, stond Mark Parsons niet met een gekrenkt ego voor de camera. De bondscoach was stoïcijns, zei dat er al te veel woorden aan het interview waren vuil gemaakt en dat we onze energie beter konden gebruiken om het team te steunen. De olifant veranderde daarmee weer in een mug. Wat bij mij het meest is blijven hangen uit datgene wat Roord zei over haar coach? Uit datzelfde interview: ‘Hij is oprecht een aardige man’, zegt Roord over Parsons, ‘een goede man die het beste uit iedereen als individu wil halen. Hij is gepassioneerd en druk met ons bezig en daar heb ik veel respect voor. Hij is wel anders dan onze cultuur en dat is ook wennen.’ Zet dat eens tegenover de angstcultuur die jarenlang bij de Nederlandse hockeyvrouwen bestond zonder dat er iets aan gedaan werd. Want de resultaten waren toch goed? In dat team konden de speelsters niet eens vrijuit bijdrages op hun persoonlijke socialemediaprofielen plaatsen zonder afgefakkeld te worden. Het contrast met een voetballer die vrijuit haar verhaal kan doen bij een nationale krant zonder represailles te vrezen kan niet groter. Wat is daar mis mee? Ik wens Mark Parsons en de Oranje-leeuwinnen alle succes van de wereld. Niet enkel als chauvinistische Nederlander, maar ook om het leiderschap van de bondscoach – dat in iedere andere organisatie zou worden bejubeld – in de sport aan legitimiteit te laten winnen.||https://www.volkskrant.nl/columns-opinie/opinie-al-die-ophef-over-de-kritiek-van-oranjevrouw-jill-roord-getuigt-van-een-dubbele-moraal~b2832517/
2022-07-17||De tragische GP van 1973 zou altijd zwaar op het gemoed blijven drukken van de joviale wedstrijdleider||Ben Huisman haalde de Formule 1 terug naar Zandvoort. Maar juist in die race verongelukte een coureur dodelijk. En Huisman was de gebeten hond. Terwijl het circuit als superveilig gold. Maandenlang hadden ze oliemaatschappijen, bandenfabrieken en horecabedrijven afgelopen om ze te strikken als geldschieter. Het verouderde racecircuit van Zandvoort moest op de schop, wilde de Grand Prix voor Nederland behouden blijven. De struiken groeiden op de baan, de gemeente Zandvoort wilde het circuit sluiten. De joviale Huisman had altijd een goed verhaal. Met hem was het binnen drie minuten lachen geblazen en was het ijs snel gebroken. Ze hadden een paar miljoen gulden opgehaald, vertelt Johan Beerepoot, net als Huisman een icoon van de Nederlandse autorensport. Het lachen verging Huisman en Beerepoot op 29 juli 1973, de dag dat Zandvoort was teruggekeerd op de Formule 1-kalender. In de achtste ronde kreeg Roger Williamson een klapband, sloeg over de kop, zijn auto vloog in brand en de Brit kwam om in de vlammen. De brandweer en andere hulpverleners waren er te laat bij. Wedstrijdleider Huisman was de gebeten hond, waarom had hij de race niet stilgelegd? Beerepoot: ‘Ongelukkiger kon het niet. Het circuit voldeed aan de laatste veiligheidseisen. De veldtelefoon van de baancommissaris haperde, daardoor is Ben veel te laat op de hoogte gesteld. Andere coureurs dachten dat Williamson uit zijn auto was gekropen. Zij zagen een coureur bij de auto staan en verkeerden in de veronderstelling dat hij het was.’ Die coureur was David Purley, een goede vriend van Williamson. Hij was onmiddellijk gestopt toen hij de brandende auto zag, was uit zijn bolide gesprongen en deed verwoede pogingen om zijn vriend te redden, terwijl de andere coureurs voorbij raasden. Het mocht niet baten en Purley droop in tranen af. Een Titanic-geval, noemde Huisman het later. ‘Het nieuwe schip dat niet kan zinken. Het nieuwe circuit dat superveilig is.’ Na dat seizoen legde hij zijn functie neer. De tragische race zou altijd zwaar op zijn gemoed blijven drukken, staat in een in memoriam op de site van HARC, de Historisch Auto Ren Club. Zonder medeweten van zijn ouders begon Huisman in 1964 met racen in de BMW 700 van zijn vader. Die kwam daar pas achter toen hij crashte en de pers erover schreef. Hij probeerde het daarna in formuleauto’s en met de Mini Cooper S, werd al snel assistent-wedstrijdleider en niet veel later wedstrijdleider. In 1975 ging Huisman, die zichzelf een middelmatige coureur noemde, weer rijden toen de historische autosport in Nederland van start ging. Met zijn Lister Jaguar YOB575 boekte hij vele overwinningen. Beerepoot: ‘Een beest van een auto met een achtcilinder motor en veel pk’s. Geen stuurbekrachtiging, geen rembekrachtiging, alleen mannetjesputters houden hem in bedwang.’ Huisman had een papierhandel in Elburg. De witte papieren tafellakens bij de Chinees kwamen allemaal van hem. Zijn zoons, Patrick en Duncan, werden allebei succesvol internationaal sportwagen- en toerwagencoureur. Dochter Vanessa racete verdienstelijk in de Citroën AX GT Cup. Op de normale weg reed Huisman in een BMW 2002 Touring, de snelste van die serie. Het plaatje had hij eraf geschroefd om bestuurders van de 2000 zand in de ogen te strooien. Als ze bij een verkeerslicht stonden, trok hij razendsnel op, de bestuurder van de 2000 verbijsterd achterlatend. Een Bourgondische man en een aanstekelijke verteller, wordt hij genoemd. Bij een verhaal dat hij afstak tijdens een diner in een hotel in Frankrijk, het gezelschap was afgereisd om een Renault Finale mee te beleven, was het de meeluisterende Franse kok die het hardste lachte. Na afloop vroeg Huisman verbaasd of de man Nederlands verstond. Dat bleek niet het geval, hij moest lachen om zijn mimiek. Huisman overleed op 29 mei kort nadat hij met zijn echtgenote Nellie was verhuisd naar Spanje. Daar is hij in besloten kring gecremeerd. Hij werd 85 jaar.||https://www.volkskrant.nl/mensen/de-tragische-gp-van-1973-zou-altijd-zwaar-op-het-gemoed-blijven-drukken-van-de-joviale-wedstrijdleider~b6f74615/
2022-07-17||Yfood is drinkvla met voorzichtige flavouring en een vleugje muf||Wie ervan droomt om de rest van zijn leven vla te drinken was tot nu toe aangewezen op de krachtvoeding van een zieke oudtante, of op het dieet- of drogisterijschap. Nadeel: die verpakkingen zien eruit als een folder in het ziekenhuis, dus het was nogal een drempel om jezelf in de genietstand te krijgen. Maar sinds een aantal jaar komen de bedrijfjes op die de maaltijdvervangvla als gezonder alternatief verkopen voor de hamburger in de IT-bedrijfskantine. Jimmy Joy, Huel, Yfood – omdat ze zo lekker agressief aan het abri-en zijn, proberen we de laatste. Behalve het ronduit afstotelijke woord ‘drinkmaaltijd’ is het in kloeke belettering en matfolie afgewerkte flesje helemaal klaar voor een foto met hangplantjes, Deense mid-century en meewarig kijkende Z’ers, en de koffiesmaak ‘cold brew’ noemen verraadt evenzeer een goed gevoel voor smaak-wijsmakerij. Intussen is het drinkvla met voorzichtige flavouring en een vleugje muf. Mocht u een hekel hebben aan eten en denken dat het zin heeft om hiermee ‘hectische levensstijl’ uit te stralen: glijdt zo naar binnen, dit. Cijfer: 5||https://www.volkskrant.nl/beter-leven/yfood-is-drinkvla-met-voorzichtige-flavouring-en-een-vleugje-muf~b9e87894/
2022-07-17||Liefde voor kinderen was voor badmeesters geen vereiste. Liefde voor grote mensen kennelijk ook niet||‘Nou, meneer Van de Keuken…’ Ik kwam aan bij het ondiepe gedeelte van het 50 meterbad, waar een oudere vrouw mij stond op te wachten. Haar gelaat was doorgroefd met zure trekken: ‘U zat ooit in zo’n clubje voor een betere zwemtechniek…’ Ze lachte haar vreugdeloze lach: ‘...maar daar is niets van te zien. Dit lijkt nergens op.’ Er ontstond een kleine kortsluiting in mijn hoofd. Waarom zei ze dat? Wat moest ik antwoorden? Wie was ze? Op die laatste, niet hardop gestelde vraag, kwam direct antwoord: ‘Ik ben badmeester bij het Zuiderbad.’ ‘Nou bedankt voor uw opbeurende commentaar’, stamelde ik. Ik dacht aan al die badmeesters in mijn jeugd die schreeuwend aan de rand van het bad stonden met hun grote zwemhaken. Liefde voor kinderen was geen vereiste. Voor grote mensen kennelijk ook niet: ‘Ja precies’, bitste ze terug, ‘laat maar eens wat zien. Hup hup!’ Wat moest ik nou? Ik wilde me verlossen van dit ongewenste gezelschap, maar ik kon toch ook niet wegzwemmen onder haar vorsende blik? Extra goed mijn best doen zeker, omdat dit secreet dat van mij verlangde. Ik zwom een paar slagen, werd chagrijnig en boos en draaide me om: ‘Dit is echt idioot wat u doet. Zo onaardig!’ Het klonk niet zo scherp als ik gehoopt had. Eerder hulpeloos. Sneu. De vrouw reageerde niet. Nog een paar slagen verder zag ik dat ze het bad had verlaten. Haar taak zat erop. Ik volg nu al een paar jaar achterelkaar borstcrawl-les. Eerst met alleen een goede vriend, daarna in een groepje en nu, omdat al die andere lessen niet genoeg opleverden, privé. Ik vind het ontzettend moeilijk, maar ik wil het kunnen: lichaam lang maken, de arm ontspannen over het water laten gaan en op dezelfde diepte en breedte het water insteken waar de andere arm is. Roteren vanuit de romp! De liggende arm pas uit het water halen als de ander is gearriveerd. Niet molenwieken. Het hoofd op het water laten dobberen en als aan een touwtje rustig opzij bewegen om onder de gehaakte arm door te ademen. Al zwemmend denk ik me suf. Steeds gaat er iets mis. Dan corrigeer ik mijn slag en probeer er het beste van te maken. Niet aan het einddoel denken. Elke kleine vooruitgang is een overwinning. Na een halve baan crawl, doe ik weer een paar slagen schoolslag. Even ontspannen. Zou de boze badmeester me juist toen hebben gadegeslagen? Ik doe dit voor mezelf. Er is geen competitie. Er is geen buitenwereld. Maar nu denk ik alleen maar aan dat mens. Misschien heeft ze gelijk. Mijn zwemmen lijkt nergens op. Ik kan net zo goed stoppen. Die lessen kosten heel veel geld. Toch zwem ik door. Nu ook weer boos dat ik me zo laat opnaaien. Ik probeer me weer op mijn slag te concentreren. Waarom, denk ik steeds. Waarom zou je iemand die zijn best doet en daar verder niemand mee schaadt de les willen lezen? Wij Nederlanders zijn goed in dit soort ongevraagd onplezierig commentaar. Maak ik me er niet zelf ook regelmatig schuldig aan? Stom. Ik neem me voor aardiger te zijn en me minder van de meningen van anderen aan te trekken. Ik ben toe aan vakantie. Lekker zwemmen. Tot over vier weken, lieve lezers!||https://www.volkskrant.nl/columns-opinie/liefde-voor-kinderen-was-voor-badmeesters-geen-vereiste-liefde-voor-grote-mensen-kennelijk-ook-niet~b15f731f/
2022-07-17||Drukte op het water neemt toe, maar bijna niemand kent de vaarregels ||Vol ongeloof en gespeelde verbazing koerst de berijder van een waterscooter – na een strenge aanmaning – richting de snelle speedboot van Rijkswaterstaat. ‘Het léék misschien of ik te hard ging’, sputtert de man op zijn paarse Seadoo 300. ‘En euh.., misschien was dat ook zo, maar dat kan daar niet anders.’ Want daar, in de baai naast de Amsterdamse wijk IJburg, groeien volgens hem zoveel waterplanten dat de inlaat van zijn waterjet verstopt kan raken. ‘Als ik harder vaar, verander ik in een soort grasmaaier. Dan loop ik niet vast.’ Het was een van de betere verklaringen die vrijdagavond werden gegeven aan mobiele verkeersleiders Daan Struijk en Ron van Es, die toezien op de veiligheid van rijksvaarwegen. Normaal inspecteren ze met een groter schip – van de zeepier bij IJmuiden tot aan het einde van het Amsterdam-Rijnkanaal bij Tiel – binnenvaartschepen, controleren ze bakens of verwijderen ze gevaarlijke obstakels. Maar vandaag, aan het begin van de vakantie, glijden ze in een rubberboot over het Amsterdamse IJ om recreanten te wijzen op de basisregels op het water. ‘We zien hier heel veel bijna-ongelukken. Dan moeten we uitleggen dat je stuurboordwal moet houden.’ Rijkswaterstaat maakt zich zorgen over de groeiende drukte op het water. Dit voorjaar meldde Waterrecreatie Nederland dat het aantal zeilbootjes weliswaar is gedaald, maar daartegenover staat dat het aantal sloepen, speedboten en kano’s flink is gestegen. Mede dankzij corona kwamen daar nog eens een half miljoen suppers bij (gebruikers van een Stand Up Paddle-board). Struijk: ‘Het gaat mij om veiligheid. Ik let vooral op te hard varen, geen dodemansknop gebruiken en niet stuurboordwal houden. Als het moet kan ik hoge boetes uitdelen.’ De maximumsnelheid op het IJ is 12 tot 20 km per uur; een dodemansknop is een schakelaar die via een koord dat aan de schipper is bevestigd de motor doet afslaan als de bestuurder overboord valt; stuurboord is rechts. Van Es tuurt de horizon af naar witte strepen in het water, een indicatie dat iemand te hard vaart, en volgt af en toe hoofdschuddend de zwalkende koers van sloepen vol feestgangers. ‘Wat doen we met die mannen daar?’ Hij wijst op twee suppers die het IJ op peddelen. Struijk bladert snel in het Binnenvaartpolitie-reglement naar het kopje ‘watersport zonder schip’. ‘Nee, dat mag niet.’ Als de speedboot nadert keren de suppers al om. Een van hen: ‘Ja, we vonden het zelf ook al geen goed idee.’ Verderop verklaart een schipper die met zijn sloep midden in de vaarweg dobbert: ‘Sorry, ik werd een beetje afgeleid.’ Hij wijst naar zijn blonde vriendin in naveltrui. Een andere schipper krijgt later een boete van 250 euro voor het niet-dragen van een dodemanskoord. Met zeventig kilometer per uur vliegen de verkeersleiders, beiden begin dertig, over het water. De importeur van een elegant motorjacht uit Italië krijgt een waarschuwing omdat hij te snel volgt. ‘Ik wilde even kijken wat-ie kan.’ Bij de Oranjesluizen kijken de controleurs vanuit een verdekte opstelling naar een speedboot met twee keer 150 pk. Die schipper heeft de verkeersleiders in de gaten en blijft van zijn gashandel af. Van Es: ‘Haha, het is ook een beetje een spel.’ De minder leuke kant van het werk, stellen de verkeersleiders, zijn de suïcidegevallen in het Amsterdam-Rijnkanaal. Struijk: ‘Wie van een tien meter hoge brug in het koude water springt, overleeft dat vaak niet. Dat gebeurt een paar keer per jaar.’ Op zulke momenten komt de Octopus tevoorschijn, een verhullend schepnet om stoffelijke overschotten aan boord te krijgen. Struijk en Van Es redden vrijdagavond wel een dronken Pool die achter het Centraal Station in het water viel. Wat opvalt tijdens de patrouille met Rijkswaterstaat: bezitters van een vaarbewijs (12 procent van de watersporters) hebben hun zaakjes doorgaans op orde. Zeiljachten worden niet eens gecontroleerd; speedbooteigenaren laten gelaten hun verplichte reddingsvesten en brandblusser zien. Het zijn de mooiweerrecreanten met sloepjes, roeiboten en peddelborden die kriskras over de vaarwegen zwalken. Op de vraag of het vaarbewijs wellicht verplicht moet worden voor alle watersporters, antwoordt Struijk diplomatiek: ‘Dat is niet aan ons. Ik stel vast dat fietsers geen fietsbewijs hebben, maar wel de verkeersregels kennen. Waarom nemen watersporters die moeite niet?’ Ook de Seadoo-eigenaar krijgt een waarschuwing die genoteerd wordt in een app waar alle verkeersleiders mee werken. Desondanks moppert hij: ‘Jullie moeten altijd mij hebben. Ik voel mij een ongewenste vreemdeling! Doe liever iets aan al die inbraken op IJburg.’ Struijk en Van Es reageren niet, ze zijn niet van de politie, en hun blik is alweer gericht op nieuwe witte strepen in de verte. Bij het wegvaren wil de eigenaar nog wel uitleggen dat hij hard varen gewoon leuk vindt. ‘Deze scooter kan 120 kilometer per uur; van nul naar honderd in 2 seconden!’||https://www.volkskrant.nl/nieuws-achtergrond/drukte-op-het-water-neemt-toe-maar-bijna-niemand-kent-de-vaarregels~bec3506a/
2022-07-17||Saoedi-Arabië steekt miljarden in Vallei der Kunsten||Welkom bij de club: de club van niet meer in olie, maar in toerisme en kunst handelende oliestaten. Een paar jaar geleden presenteerde Saoedi-Arabië zijn plannen voor de toekomst. ‘Vision 2030’ heet het programma, ontvouwen door de heersende kroonprins, Mohammad bin Salman. Vision 2030 moet de Saoedi’s de weg wijzen in tijden dat de olieproductie ten einde loopt en andere inkomstenbronnen moeten worden aangeboord, zoals toerisme en kunst. Golfstaten als Qatar, Dubai en Abu Dhabi waren al eerder op dat idee gekomen. Nu volgde ook het grootste land op het Arabische schiereiland. En ze pakken het daar gelijk groter dan groots aan. Plaats van handeling: een 25 vierkante kilometer groot stuk woestijn, omgedoopt tot Wadi AlFann, Vallei der Kunsten – een evidente verwijzing naar de Vallei der Koningen in Egypte, waar de beroemde faraograven liggen van onder anderen Toetanchamon. Ook in de Saoedische kunstvallei liggen ongeveer honderd koningsgraven uit het begin van onze jaartelling, waarvan sommige spectaculair uitgehakt in de rotsen. Het gebied werd in 2008 door Unesco toegevoegd aan de lijst van Werelderfgoed. De Saoedische koningsgraven waren de eerste aanleiding om het gebied te exploiteren. Niet alleen met aandacht voor kunst en erfgoed. Reizigers naar de stad AlUla (zo’n 45 duizend inwoners) kunnen straks ook ballonvaren, paardrijden over een parcours van 120 kilometer, speuren naar de Arabische luipaard die speciaal in het gebied wordt uitgezet en overnachten in het ‘eco-resort’ van Jean Nouvel, de Franse sterarchitect die daarvoor een complete rots laat uithakken. Afgelopen week werd een tipje van de sluier opgelicht. Zo worden in de vallei van AlUla, in het noordwesten van het land, vijf permanente sculpturen geplaatst. Daarvoor nodigde de Engelse tentoonstellingsmaker Iwona Blazwick, directeur van de Whitechapel Gallery in Londen, vijf kunstenaars uit. Onder hen twee oude rotten van de (Amerikaanse) landschapskunst, Michael Heizer en James Turrell, plus de Saoedische Manal AlDowayan en Ahmed Mater en de Hongaars-Amerikaanse Agnes Denes. In 2035 moet alles klaar zijn. De Saoedische overheid mikt dan op twee miljoen bezoekers per jaar. De totale kosten: ergens tussen de 17 en 24 miljard euro. Voor de culturele en logistieke invulling van het programma werd in 2018 een contract met Frankrijk gesloten. Het leidde tot de oprichting van de gezamenlijke organisatie, AF AlUla, waarbij de eerste twee letters staan voor Agence Française. Doel: om met de naar schatting acht of negen te bouwen musea van de vallei een ‘levend museum’ te maken. In die musea zal straks werk van Anish Kapoor, Yayoi Kusama en het 450 miljoen dollar kostende schilderij Salvator Mundi van Leonardo da Vinci te zien zijn. De Fransen zijn voorts betrokken bij de oprichting van verschillende educatieve centra en de ontsluiting van het ontoegankelijke gebied, waar op den duur een ‘Smart City’ zal verrijzen. ‘Wetenschappelijk directeur’ van AF AlUla is de Fransman Jean-François Charnier. Hij was eerder verantwoordelijk voor de inrichting en aankopen van het Louvre-museum in Abu Dhabi. In gesprek met de Volkskrant, zes jaar geleden, liet Charnier weten dat Louvre Abu Dhabi ‘een oase [wordt] waar mensen uit alle windstreken samenkomen’. In vergelijkbare woorden vertelde hij, tijdens een videoconferentie vorig jaar, dat ook de AlUla-vallei een ‘deur naar de wereld’ zal worden. ‘Een barometer van sociale veranderingen.’ De vijf beelden, die in de komende twee jaar zullen worden geplaatst, zijn niet de eerste artistieke activiteiten in dit gebied. Twee jaar geleden was er de buitententoonstelling Desert X te zien en er waren optredens van de Italiaanse tenor Andrea Bocelli, de Chinese pianist Lang Lang en popsterren Mariah Carey en Rod Stewart. Ondanks alle kritiek op de strikte Saoedische politiek is het cultuuraanbod volgens de supervisor van de kunstvallei Amr AlMadani te verantwoorden, omdat ‘cultuur niets met politiek te maken heeft’, zo liet hij in The New York Times weten. Dat is moeilijk te geloven. De Saoedische overheid mag dan vrouwen een rijbewijs gunnen en meer (kunst)toeristen het land binnenlaten, begin dit jaar werden er op één dag 81 executies uitgevoerd. Saoedi-Arabië is nog steeds betrokken bij de oorlog in Jemen en iedereen herinnert zich de moord op columnist Jamal Khashoggi in het Saoedische consulaat in Istanbul. Het gebruik van kunst als een onschuldig ogende dekmantel voor sociale onrechtvaardigheden, geweld en onderdrukking wordt gezien als een vorm van witwassen, of ‘kunstwassen’, zoals The Art Newspaper het verwoordde. Voor tentoonstellingsmaker Iwona Blazwick blijft haar missie evenwel duidelijk: ‘Als je geïnteresseerd bent in mensenrechten, ben je geïnteresseerd in verandering. (...) Die zie ik in de systematische manier waarop kunst en cultuur in het [Saoedische] schoolsysteem worden verwerkt.’||https://www.volkskrant.nl/cultuur-media/saoedi-arabie-steekt-miljarden-in-vallei-der-kunsten~b0aa39e9/
2022-07-17||‘Toen kwam het magische, meest bijzondere moment uit mijn carrière’||‘De politie komt alleen in het nieuws als er iets misgaat. Er gebeuren ontzettend veel goeie dingen, maar daar hoor je nooit iets over. Politiewerk is tachtig procent mensen helpen en twintig procent boeven vangen, maar de framing is altijd andersom. Daarom vertel ik dit verhaal. ‘Ik was wachtcommandant op het bureau Sandelingplein in Rotterdam-Zuid – destijds bepaald geen makkelijke wijk. Aan de balie verscheen een kleine man. Hij had een sporttasje bij zich, zo eentje waar je een handdoek, onderbroek en tandenborstel in stopt als je gaat logeren. ‘Goedemorgen’, zei hij in gebrekkig Nederlands, ‘ik kom me melden.’ ‘Hij overhandigde een brief waarin stond dat hij een gevangenisstraf moest uitzitten van drie maanden, een optelsom van onbetaalde boetes voor zwartrijden met het openbaar vervoer. Veel mensen in Rotterdam-Zuid hadden boetes openstaan, maar zelden kwam iemand zich zo keurig melden. ‘Hij kwam uit Afrika. Ik zag dat hij een ongezonde, gelige kleur had. Ik bood hem koffie aan en zei: ‘Ik zie dat je geel bent, hoe komt dat?’ Hij antwoordde: ‘Ik voel me niet zo goed.’ Hij had geen huisarts, niks. ‘Ik dacht: dit kan niet. Die man is ziek, die gaan we niet opsluiten. Ik zette hem in een kamer waar doorgaans aangiftes worden opgenomen zodat hij wat privacy had, en ging voor hem aan de slag. Terwijl collega’s in en uit liepen en de mobilofoon en portofoon gewoon doortetterden, regelde ik uitstel van zijn hechtenis en belde met de gemeente voor hulp, zowel medisch als sociaal. Die man wist niet wat hem overkwam toen ik hem boterhammen bracht; in zijn land was hij niet gewend dat de politie hulp verleent. ‘Vijf uur later had ik de crisisinterventie erop gezet en kreeg ik iemand van de sociale dienst aan mijn bureau, die ik aan de man voorstelde. Met dat aandoenlijke sporttasje ging hij kort daarna weer weg. ‘Jaren later, nadat ik de officiersopleiding had gedaan, was ik operationeel verantwoordelijke tijdens een nachtdienst. De meldkamer stuurde me naar een vechtpartij in een uitgaansgelegenheid in het centrum van Rotterdam, om leiding te geven aan het politieoptreden. ‘Het was een warme, broeierige nacht. Bij het zalencentrum belandde ik in een zorgelijke situatie. Er stonden aanvankelijk twaalf en uiteindelijk twintig collega’s tegenover meer dan honderd mannen – er was een feest gaande. De sfeer was agressief, dreigend, sommige collega’s hadden hun wapenstok al getrokken. Grote mannen stonden op anderhalve meter afstand tegenover mijn collega’s, woedend omdat die het centrum wilden gaan sluiten vanwege de vechtpartij. Ik moest beslissen: gaan we naar binnen of is dit nog te de-escaleren? ‘Ineens wurmde een kleine man zich naar voren die de mannen tegenover de politie druk gebarend terugtrok. Heel gek. Hij riep tegen ze in een taal die wij niet verstonden. Eén man die niet naar hem luisterde, kreeg een extra duw: wegwezen! Deze man haalde de angel uit de situatie. Al mijn collega’s keken naar mij: wat moeten we doen? ‘Toen kwam dat magische, bijzonderste moment uit mijn carrière: die kleine man liep naar me toe. Hij keek me aan, ik keek hem aan, en ik dacht: verrek! Ineens vlogen we elkaar in de armen. Ik krijg er nog tranen van in mijn ogen. ‘Alle spanning viel weg, iedereen stond verbijsterd naar ons te kijken. ‘Mister, wat ben ik blij dat ik u zie’, zei hij. Ik antwoordde: ‘Da’s een tijd geleden! Hoe gaat het met je? Loop even met me mee.’ Ik sloeg mijn arm om hem heen en nam hem mee naar mijn dienstauto, weg van de meute. ‘Jongens, vijf-één!’, riep ik over mijn schouder naar mijn collega’s. Dat betekent: we gaan niet doorpakken – als je op de porto een vijf indrukt, meld je een incident af, en een één betekent dat je weer beschikbaar bent. ‘Vertel!’, zei ik. ‘Hoe gaat het?’ Hij leed destijds aan leverfalen en had dankzij mijn interventie een levertransplantatie ondergaan. Hij moest veel medicijnen slikken, maar ‘het gaat goed’, zei hij. ‘Zonder u was ik er niet meer geweest.’ Hij was nog een paar keer naar het bureau gekomen om me te bedanken, maar wist mijn naam niet en met het signalement ‘grote, kale man’ konden ze niks – zo ziet het halve korps eruit. ‘Ik ben blij dat ik u alsnog kan bedanken’, zei hij. We stonden in elkaars armen als goede vrienden. ‘Bijzonder hè? Dit incident laat weer eens zien: wat je geeft, krijg je ook weer terug. Ik word altijd boos op mensen die slecht over de politie praten. Dan denk ik bij mezelf: je weet werkelijk niet waarmee wij zoal worden geconfronteerd. En je hebt echt geen idee wat wij allemaal voor jullie doen. Want daar hoor je nooit iets over.’||https://www.volkskrant.nl/mensen/toen-kwam-het-magische-meest-bijzondere-moment-uit-mijn-carriere~b6a07447a/
2022-07-17||In de VS roept men steeds luider om vrijlating van in Rusland gevangen basketbal-superster Brittney Griner ||De roep om haar vrijlating wordt in de Verenigde Staten luider en luider, maar nog altijd zit de Amerikaanse ster-basketballer Brittney Griner (31) vast in een Russische gevangenis. Op 17 februari werd de speler van Phoenix Mercury opgepakt op het vliegveld van Moskou, omdat er cannabisolie in haar tas werd gevonden. Griner hangt een gevangenisstraf van maximaal tien jaar boven het hoofd, maar de Amerikaanse overheid noemt haar hechtenis onrechtmatig. De basketballer zou worden gebruikt als pion in het conflict van president Poetin met het Westen. Op beelden van haar verschijningen in de rechtbank in Khimki, waar het proces begin deze maand begon, torent de bijna 2,06 meter lange Griner telkens hoog boven haar bewakers uit. Haar houding is kalm, de blik gelaten. De handen van de vrouw uit Houston, Texas, zijn geboeid en vastgemaakt aan die van een bewaker, waardoor ze licht moet bukken. Op 7 juli pleitte Griner schuldig: ze zou de cannabisolie per ongeluk, als een automatisme hebben ingepakt, zei ze in de rechtbank. Haar verklaring zou strategisch zijn, zeggen deskundigen: een gevangenenruil komt nu mogelijk sneller tot stand. Bovendien eindigt minder dan 1 procent van de strafzaken in Rusland in vrijspraak. In de VS groeit de aandacht voor haar zaak, want Griner is niet zomaar een basketballer: in de Amerikaanse competitie WNBA is ze al jarenlang een van de beste spelers. Als tiener was Griner een fenomeen op YouTube, omdat ze als een van de weinige vrouwen de bal makkelijk door de 3.05 meter hoge ring kon rammen. Dunken, zoals het heet. Aan de universiteit van Baylor, in het Texaanse Waco, noteerde de dominante Griner puntenaantallen die nog niet eerder waren gezien. Rond haar toetreding tot de WNBA onthulde Griner op vrouwen te vallen. In haar biografie In my skin (2014) beschrijft ze hoe ze haar seksuele geaardheid op haar universiteit voor zich moest houden. ‘Homoseksuele activiteiten’ waren verboden, net als seks voor het huwelijk. Als debutant in de WNBA tekende Griner een contract met Nike, als eerste openlijk homoseksuele sporter, en werd ze een voorvechter van lhbti-rechten. Ze werd kampioen in Phoenix, en won tweemaal, in 2016 en 2021, olympisch goud met de Amerikaanse basketbalploeg. Griner speelde de afgelopen zes seizoenen, tijdens de pauze van de Amerikaanse competitie, in Rusland voor UMMC Ekaterinburg, omdat ze daar vele malen meer kan verdienen. Afgelopen seizoen speelden tientallen WNBA-spelers in Rusland. Alleen Griner kwam niet thuis. Ze werd opgepakt kort nadat de VS haar landgenoten hadden aangespoord om Rusland zo snel mogelijk te verlaten. Enkele dagen na haar arrestatie begon Poetin zijn invasie in Oekraïne, en knapten de laatste diplomatieke banden tussen de VS en Rusland. Op 4 juli, de Amerikaanse Onafhankelijkheidsdag, ontving president Joe Biden een handgeschreven brief van Griner. ‘Ik ben bang dat ik hier voor altijd zal blijven,’ schreef de basketballer. ‘Ik weet dat u het druk heeft, maar vergeet mij en de andere Amerikaanse gevangenen alstublieft niet.’ Volgens Griners vrouw Cherelle stuurde Biden een brief terug naar de Russische gevangenis. Het Witte Huis zegt er alles aan te doen om haar vrij te krijgen, maar het is de vraag welke mogelijkheden het tot haar beschikking heeft. In april van dit jaar kwam de Amerikaan Trevor Reed vrij na een ruil met een Russische piloot die cocaïne naar de VS had gesmokkeld. De voormalig marinier zelf had gevochten met Russische politieagenten. Reed kwam vrij met behulp van Bill Richardson, een voormalige gouverneur die nu op hoog niveau bemiddelt bij het vrijlaten van Amerikaanse gevangenen in het buitenland. Richardson zou ook Griner en een andere Amerikaan, Paul Whelan, bijstaan, meldde ABC News vorige week. De Russen zouden wapenhandelaar Viktor Bout, bijgenaamd ‘The Merchant of Death’, terug willen in ruil voor de Amerikanen. Het Witte Huis zou terughoudend zijn, uit vrees dat vijandige regimes het opsluiten van Amerikaanse burgers als strategie gaan gebruiken. Voor het weekend verscheen Griner opnieuw in de rechtbank. Een teamgenoot en de technisch directeur van Ekaterinburg prezen haar karakter. Op vrijdag verklaarde haar advocaat dat Griner de cannabis gebruikt tegen pijn. Haar hechtenis werd in de afgelopen maanden meermaals verlengd. Volgens haar vrouw is Griner lichamelijk verzwakt – de Russische cellen zouden niet berekend zijn op een lichaam van 2.06 meter lang – maar gaat het naar omstandigheden goed met haar. In de VS won de roep om haar vrijlating de afgelopen weken aan volume, ook al bestaat in diplomatieke kringen de vrees dat meer ruchtbaarheid haar waarde voor de Russen zal vergroten. ‘Ik zal niet meer zwijgen,’ zei Cherelle Griner onlangs. ‘Mijn vrouw is aan het lijden, en we moeten haar helpen.’ Tijdens het zogeheten All-Star-weekend, waar de beste spelers uit de WNBA een demonstratiewedstrijd spelen, droegen haar collega’s shirts met daarop Griners naam en rugnummer 42. Op het speelveld was een logo met haar initialen geplakt. Onder haar aanhangers neemt het ongeduld met de overheid toe. ‘Hoe kan ze het gevoel hebben dat Amerika haar steunt?’ sprak LeBron James, de bekendste mannelijke basketballer van het moment. Volgens Griners coach in Phoenix, Vanessa Nygaard, was het een ander verhaal geweest als diezelfde James in plaats van Griner was gevangengenomen. ‘Die was allang thuis geweest, toch?’ ‘Free BG,’ is de strijdkreet die haar supporters aanhalen. Over Griners lot bestaat momenteel nog veel onduidelijkheid, maar volgens haar advocaten is het aannemelijk dat de basketballer binnenkort haar straf zal horen.||https://www.volkskrant.nl/nieuws-achtergrond/in-de-vs-roept-men-steeds-luider-om-vrijlating-van-in-rusland-gevangen-basketbal-superster-brittney-griner~b686e8fa5/
2022-07-17||Matthijs van Nieuwkerk is óók op aarde om quizjes te presenteren||Ik denk sinds een aantal weken alleen nog maar in connecties. Een bushalte, een talkshowtafel, kaal en Noord-Holland? Fred Teeven! Worstenbroodjes, carnaval, juichpak en Brabant? Roy Donders! Chansons, getuite lippen, joie de vivre en Halina Reijn? Matthijs van Nieuwkerk! Ik zie overal om me heen ineens verbanden, en dat is vooral de schuld van The Connection, een programma dat de boeken in mag als de simpelste, ingewikkeldste én meest onnavolgbare quiz uit de recente tv-geschiedenis. Op papier klinkt het format bedrieglijk eenvoudig, met drie BN’ers die allerlei kennisvragen moeten beantwoorden. Maar uit al die antwoorden moeten ze in elke spelronde vervolgens óók telkens een ingenieuze connectie ontwaren. Om uiteindelijk uit te komen bij een soort ‘eindbaas-connectie’ die álle antwoorden uit het hele programma weer met elkaar verbindt. Zoals de quizmaster van dienst het samenvat: ‘Zo eenvoudig is het, én zo moeilijk is het.’ Toch draait het bij The Connection eigenlijk helemaal niet om de quiz zelf, maar vooral om de randvoorwaarden. Denk aan geboren quizmaster Matthijs van Nieuwkerk, die voortdurend dingen zegt als ‘Tik het antwoord op’. Of denk aan het ongekende decor: een enorme koepel waarin de antwoorden op spectaculaire wijze in de ruimte worden geprojecteerd. Om nog maar te zwijgen over de spectaculaire hoofdprijs: een uniek digitaal kunstwerk, dat door Van Nieuwkerk wekelijks wordt omschreven als een ‘non funsjebul tooken’ (in de volksmond ook wel bekend als een ‘NFT/enneftie’). The Connection markeert een belangrijk omslagpunt in de carrière van Van Nieuwkerk, die in zijn meest beweeglijke fase is aanbeland. In de koepel is hij eindelijk even helemaal verlost van de talkshowtafel, de chansons en Marc-Marie. Af en toe glijdt het handje nog even nonchalant in de zak, maar verder staat Van Nieuwkerk geen seconde stil. Hij is streng als het nodig is, en complimenteus als de kandidaten zijn format naar behoren uitvoeren. Tussendoor zijn er ongemakkelijke gesprekjes (onmisbaar in een goed quizformat), zoals in de aflevering van zaterdag met radio-dj Sander Hoogendoorn over pissebedden: Van Nieuwkerk: ‘Vind je ze vervelend?Hoogendoorn: ‘Ik vind het wel vies.’Van Nieuwkerk, met strenge blik: ‘Want?’‘Het voelt niet alsof het hoort in mijn tuin.’‘Maar die beestjes horen in jouw tuin.’‘Nou, oké.’‘Nou oké.’ Na deze woordenwisseling bleek Hoogendoorn ineens volstrekt kansloos. In eerdere reacties op The Connection werd gesteld dat Matthijs van Nieuwkerk niet op aarde zou zijn om quizjes te presenteren. Onzin: Van Nieuwkerk is juist geknipt voor de rol van quizmaster. Het programma gooit al zijn kwaliteiten in de blender, en mengt ze tot de vreemdste Van Nieuwkerk-smoothie die je ooit hebt gedronken. Maar als je eenmaal zo’n smoothie op hebt, wil je niets anders meer, en kun je alleen nog maar denken in connecties, connecties en nog eens connecties. Dat heeft die dekselse Van Nieuwkerk toch weer mooi voor elkaar.||https://www.volkskrant.nl/columns-opinie/matthijs-van-nieuwkerk-is-ook-op-aarde-om-quizjes-te-presenteren~bcb8b326/
2022-07-17||De taxichauffeur zoekt een oudere vrouw met Nederlands paspoort||‘O, je bent de dochter van Pim de la Parra?’, roept een Hindoestaanse man op de Jodenbreestraat in Paramaribo enthousiast uit. ‘Mijn mars, papa! Roy, klootzak, je bent van mij!’, roept hij en hij schatert het uit. Voor de bakra’s (kaaskoppen) onder ons die nu zoiets hebben van sorry, waar heb je het over: mijn vader heeft een iconische Surinaamse film gemaakt in 1975: Wan pipel. De teksten die deze man er in 2022 in rap tempo uitkraamt, zijn allemaal Wan pipel-quotes. ‘Oké meneer, daag, we gaan weer!’, roep ik net iets te uitgelaten. Ik hoor zijn stem nog over de straat schallen: ‘Aaaaai is goed. Mevrouw!! HOLLAND HEEFT GELD!’ Holland heeft geld. Beroemde zin uit de film, die wordt uitgesproken als er een vliegticket moet komen voor hoofdpersonage Roy Ferrol, om vanuit Nederland naar zijn op sterven liggende moeder in Paramaribo te komen. ‘Maar geld, papa, heb je geld?’, vraagt het zusje. Waarop papa Ferrol, de vader uit de film, antwoordt: ‘Geld? Holland heeft geld!’ Ik loop door, over de kapotte straten van Paramaribo, de stad waar ik deels ben opgegroeid, hand in hand met mijn kersverse Surinaamse lover. Ik denk aan de man die onze Surinaamse producente contacteerde en om 500 euro vroeg, voor foto’s die hij van onze saxofoniste had gemaakt tijdens een jamsessie twintig jaar geleden. Ik denk aan de bizarre taxirit waarin ik twee weken geleden zat met een depressieve taxichauffeur die me naar mijn nicht op de Hendrika J. Veldkampstraat bracht en al bij de Star Shoes op de Domineestraat begon te zeggen dat hij ‘iets zoekt’ en dat ‘iets’ bleek een oudere vrouw met Nederlands paspoort te zijn die tegen betaling voor hem garant wil staan, zodat hij de IND kan omzeilen in een schijnsamenlevingscontract waarbij hij in werkelijkheid in een kamer in haar huis (wel met eigen bad en douche, volgens hem) woont en klusjes voor haar doet. Op dit moment in zijn verhaal hield zijn taxi ermee op, midden op de Kwattaweg, ik keek langs het raam, dat niet open kon, naar de gaten in het kapotgeslagen asfalt. Uiteindelijk gaf ik hem 300 SRD (12 euro) omdat de batterij van zijn auto er klaarblijkelijk mee was gestopt en hij ook voor zijn zieke moeder moest zorgen (ten bewijze kreeg ik een vergeelde foto van de moeder aan een gammel infuus te zien). ‘Hey, schatje.’ Ik schrik op van de stem van mijn lover. We zijn aangekomen bij onze lievelingswarung. Als vanzelfsprekend pak ik mijn portemonnee en geef hem de 200 SRD (8 euro) om de telo terie met pitjil en bakabana te betalen. Holland heeft geld. Nina de la Parra woont en werkt deze zomer in Suriname.||https://www.volkskrant.nl/columns-opinie/de-taxichauffeur-zoekt-een-oudere-vrouw-met-nederlands-paspoort~bc0de255/
2022-07-17||Vierdaagse wordt driedaagse vanwege verwachte tropische temperaturen ||Bij zulke omstandigheden kan een flinke inspanning leiden tot oververhitting of uitdroging. Marsleider Henny Sackers vindt het daarom ‘niet verantwoord’ om te wandelen. Alternatieven, zoals het inkorten van de route of eerder van start gaan, noemt hij ‘niet toereikend’. Volgens Sackers zijn de verwachte omstandigheden van dinsdag ‘slechter dan we in 2006 hebben meegemaakt’. Toen werd het 34 graden op de eerste wandeldag. Door de hitte vielen twee doden en werden 69 mensen in het ziekenhuis opgenomen. De organisatie gelastte de wandeltocht daarop af. Aanstaande dinsdag zouden de wandelaars opnieuw over de schaduwloze dijk langs de Waal moeten, waar het in 2006 mis ging. In plaats daarvan begint de tocht woensdag, wanneer het met temperaturen tussen de 25 en 30 graden aanzienlijk koeler zal zijn. Niet alleen in Nijmegen wordt het deze week heet. Voor maandag zijn bijna overal in het land tropische temperaturen voorspeld: in het noorden rond de 30 graden, in het zuiden richting de 35. Dinsdag stijgt het kwik vijf graden verder. Toch verwacht het KNMI niet dat het nationaal hitterecord van 40,7 graden, in 2019 gemeten in het Noord-Brabantse Gilze-Rijen, zal sneuvelen. De hitte is het gevolg van warme lucht uit Frankrijk en Spanje. Daar leidden de hoge temperaturen al tot hevige bosbranden en sterfte. In Spanje overleden 360 mensen door de hitte en in Portugal 238. Het gaat met name om ouderen en mensen met een slechte gezondheid. Om dat in Nederland te voorkomen, stelt het Rijksinstituut voor Volksgezondheid en Milieu (RIVM) vanaf maandag het Nationaal Hitteplan in werking. Daarbij benadert het RIVM actief hulpverleners van ouderen en chronisch zieken om hen te informeren over eenvoudige voorzorgsmaatregelen, zoals genoeg drinken, de woning koelen en lichamelijke inspanning beperken. Omdat de hitte ook tot hoge concentraties van ozon in de lucht kan leiden, heeft het RIVM bovendien een smogwaarschuwing afgegeven. Mensen die gevoelig zijn voor smog kunnen het beste binnen blijven en lichamelijke inspanning vermijden. Het Rode Kruis waarschuwt mensen die medicijnen slikken, omdat sommige medicijnen ertoe leiden dat je sneller vocht verliest of juist langer vasthoudt. De hulporganisatie adviseert iedereen bovendien om tussen 12.00 en 16.00 uur binnen te blijven, want ‘dan is de zon op z’n felst’. Rijkswaterstaat wijst erop dat op tropische dagen als maandag en dinsdag de temperatuur op het asfalt boven de 50 graden uit kan komen. Weggebruikers wordt aangeraden voldoende water en een paraplu mee te nemen. Langs de weg is namelijk weinig schaduw, waardoor een paraplu het verschil kan maken. Ook heeft Rijkswaterstaat het eigen hitteprotocol vanaf maandag in werking gesteld, wat inhoudt dat mensen die met pech langs de weg staan daar zo snel mogelijk weg worden gehaald. Niet alleen voor mensen kan de hitte gevaarlijk zijn. De Nederlandse Voedsel- en Warenautoriteit waarschuwt dat ook dieren bij hoge temperaturen behoefte hebben aan verkoeling. ‘Doordat dieren minder goed kunnen zweten dan mensen, raken ze overmatige warmte niet makkelijk kwijt. Als dan niet wordt ingegrepen, kunnen dieren door oververhitting in shock raken met lichamelijke schade tot gevolg’, aldus de toezichthouder. Dieren die last hebben van hittestress kun je volgens de NVWA herkennen aan een steeds snellere ademhaling. Ook ademhalen met een open bek, kwijlen, schuimen, zweten en trillen zijn tekenen dat een dier nodig af moet koelen. In een later stadium kunnen dieren lusteloos worden. Om dat te voorkomen, is het belangrijk dat er in de wei voldoende schaduwplekken en watervoorzieningen zijn. Ook kunnen veehouders minder dieren in de stal houden en moeten ze extra ventileren. Voor veetransport hebben de overheid en bedrijven afgesproken om bij hoge temperaturen minder dieren tegelijk te vervoeren. De NVWA gaat de komende dagen extra controleren op hittemaatregelen, met name bij dieren in de wei.||https://www.volkskrant.nl/nieuws-achtergrond/vierdaagse-wordt-driedaagse-vanwege-verwachte-tropische-temperaturen~b2a9d863/
2022-07-17||Vreemd toch, hoe de behoefte om ‘anders’ te zijn zo vaak leidt tot uniformiteit ||Onderweg naar de bakker werd mijn doorgang belemmerd door een groepje alternatieve Spaanse jongeren dat zo te zien in kleermakerszit uit de hemel op het trottoir was gevallen. Allemaal straalden ze hevig uit dat opzijgaan een knieval zou betekenen voor de normen van de onrechtvaardige klotemaatschappij die zij hartstochtelijk afwezen. Zo ontstond een patstelling, waarin ik mij verwonderde over het feit dat de behoefte om ‘anders’ te zijn zo vaak leidt tot verbluffende uniformiteit - kapsels die duidelijk met dezelfde betonschaar gemodelleerd waren, gebatikte pofbroeken van dezelfde scharrige rommelmarkt. Daarna herinnerde ik me dat deze types in hun thuisland ‘perroflautas’ worden genoemd, een samentrekking van ‘hond’ en ‘fluit’. Terwijl ik me verkneukelde over dat fraaie woord begon een meisje uit de kring op een grof stuk hout de eerste noten van ‘El Condor Pasa’ te blazen, boorde een schurftige hondenkop zich hijgend in mijn kruis, en was de werkelijkheid weer eens bijna te mooi om waar te zijn.||https://www.volkskrant.nl/mensen/vreemd-toch-hoe-de-behoefte-om-anders-te-zijn-zo-vaak-leidt-tot-uniformiteit~bf5f26df/
2022-07-17||De Volkskrant tv-selectie voor maandag 18 juli||RTL 7, 20.30 uur (Actie, Ang Lee, 2003) In zijn geflopte, ondergewaardeerde bewerking van de Marvel-strips rond de groene reus zocht regisseur Ang Lee naar verdieping van zijn hoofdpersoon. Was Bruce Banner (Eric Bana) in de strips een fysicus die muteert als gevolg van een overdosis radioactiviteit, bij de van oorsprong Taiwanese filmmaker is hij een bioloog die het slachtoffer is van genetische manipulatie. Een overmoedig dna-experiment van zijn vader (Nick Nolte) vormt de basis voor zijn metamorfosen, de gammastraling is slechts een katalysator. Hij torst dus een akelig verleden met zich mee en dat maakt een personage al gauw interessant – interessanter ook dan de recente, meer speelse vertolkingen van Mark Ruffalo. Net 5, 20.30 uur (Romkom, Roger Michell, 1999) Wat zouden je vrienden opkijken als je nieuwe geliefde een wereldberoemde filmster was. Met deze wat naïeve droom als uitgangspunt gingen de Engelse makers van Four Weddings and a Funeral aan de slag. Notting Hill moest net zo romantisch, grappig en geruststellend worden, dus mocht Hugh Grant weer de charmante sul spelen die maar geen vriendin kan krijgen. Julia Roberts is de filmster die hij ontmoet als ze zijn boekwinkeltje bezoekt, maar de droomrelatie komt niet zonder slag of stoot tot stand. NPO 2, 20.40 uur De naam van actrice Loes Schnepper doet misschien bij niet veel mensen een belletje rinkelen. Toch was ze te zien in tientallen films en tv-series en kreeg ze in 2014 een Gouden Kalf voor haar hoofdrol in de televisiefilm Emilia. Schnepper was actief als beeldend kunstenaar tot ze op haar 36ste besloot het roer om te gooien en een toneelopleiding ging volgen. Als veertiger trok ze de aandacht met haar komische filmpjes op Facebook en YouTube, waardoor ze werd gevraagd voor audities. Deze week is Schnepper de eerste uitdager in De slimste mens. NPO 2, 22.09 uur Nederland kent 281 duizend familiebedrijven, die meestal vrij bescheiden van omvang zijn. Voor hun voortbestaan zijn ze vaak afhankelijk van grotere bedrijven met veel marktmacht. Boven water laat zien hoe dat hun voortbestaan kan bedreigen. De Amsterdamse familie Kesbeke verkoopt al drie generaties uien, piccalilly, augurken en andere tafelzuren, eerst met de handkar op straat en tegenwoordig via de supermarkten. Als een grote supermarktketen besluit om minder voor een pot augurken te betalen, is dat voor Kesbeke direct een enorm probleem. SBS 9, 22.40 uur (Komedie, Andy Tennant, 2005) Als een soort superheld waart hij door New York: datedokter Hitch (Will Smith), in te schakelen door alle mannen die niet weten hoe ze aan de vrouw moeten komen. Eva Mendes speelt roddeljournalist Sarah, die door toeval Hitch op haar pad krijgt en dan onvermijdelijk ontdooit. Het scenario laat de personages de regels van de romantische komedie volgen zonder te voorspelbaar te zijn. En door de enthousiaste enscenering lijkt Hitch bovendien geregeld op een musical waarin niemand zingt. NPO 2, 23.00 uur Voormalig atleet Olga Commandeur nam deel aan de Olympische Spelen van 1984 in Los Angeles, maar is tegenwoordig vooral bekend als de energieke instructeur van het ochtendgymnastiekprogramma Nederland in beweging. Kefah Allush bezoekt haar voor een gesprek over het leven en de dood. In De kist vertelt Commandeur dat bij haar een voorstadium van borstkanker werd ontdekt, en hoe zulke nare ervaringen het leven uiteindelijk verrijken. Ook staat ze uitgebreid stil bij de dood van haar ouders en een vredige droom waarin haar moeder aan haar verscheen. NPO 3, 23.19 uur Dat er iets helemaal fout was aan de rijke financier Jeffrey Epstein kwam in 2005 naar buiten toen de ouders van een 14-jarig meisje hem beschuldigden van seksueel misbruik. Door schuld te bekennen kwam Epstein er met een lichte straf vanaf, totdat hij in 2019 op verdenking van mensenhandel opnieuw werd gearresteerd. Een maand later werd hij dood in zijn cel aangetroffen. In de documentaireserie Surviving Jeffrey Epstein doen slachtoffers hun verhaal. De serie eindigt met de arrestatie van de onlangs veroordeelde medeplichtige Ghislaine Maxwell.||https://www.volkskrant.nl/cultuur-media/de-volkskrant-tv-selectie-voor-maandag-18-juli~b345bed5/
2022-07-17||Vliegtuig met Servische munitie stort neer in Griekenland||Het ongeluk gebeurde zaterdagavond laat. Het toestel, een Antonov A-12 van een Oekraïense luchtvaartmaatschappij, vatte vlam boven Griekenland. De piloot wilde een noodlanding maken op het vliegveld van Kavala, maar het toestel stortte neer in een landbouwgebied, veertig kilometer van de stad. De crash werd gevolgd door een fel oplaaiende brand, en door een reeks explosies die volgens ooggetuigen bijna twee uur zou aanhouden. Brandweer en politie konden het wrak daardoor niet naderen. Ook kwamen er verdachte gassen vrij. Mensen in de wijde omtrek kregen daarom het advies binnen te blijven, ramen en deuren te sluiten en mondkapjes te dragen. Zondagochtend inspecteerde de politie de omgeving van de ramp eerst met drones, voordat een team van het leger, met beschermende pakken, poolshoogte kon nemen. Pas daarna waagden reddingwerkers zich in de buurt van de smeulende resten. De Servische minister van Defensie, Nebojša Stefanovic, maakte zondag bekend dat de Antonov een lading in Servië geproduceerde wapens, mijnen en munitie naar Dhaka moest brengen. De lading zou onder meer lichtgevende mortiergranaten en oefengranaten bevatten. Het toestel had tussenstops moeten maken in Jordanië, Saoedi-Arabië en India. Het toestel was eigendom van de Oekraïense luchtvrachtmaatschappij Meridian. Volgens Oekraïense autoriteiten waren alle bemanningsleden Oekraïners. Een verband met de oorlog in Oekraïne ligt echter niet voor de hand. Servië geldt als een bondgenoot van Poetin. Het heeft geweigerd de Russische inval in Oekraïne te veroordelen, en doet ook niet mee met de westerse sancties tegen Rusland.||https://www.volkskrant.nl/nieuws-achtergrond/vliegtuig-met-servische-munitie-stort-neer-in-griekenland~b16a3f2e/
2022-07-17||Vleesloos feesten wordt de norm, dus deze cateraar serveert bourguignon zonder boeuf ||Hoe maak je een salade niçoise zo duurzaam mogelijk? Door eerst eens te kijken wat er in de omgeving groeit, bijvoorbeeld. De biologische boer die naast het terrein van Lowlands woonde, kreeg elk jaar een gratis kaartje van de festivalorganisatie. Goedmakertje voor de overlast. Niemand was op het idee gekomen zijn groenten te gebruiken op het festival. ‘Toen Lowlands ons inschakelde in 2018 zijn we meteen naar hem gegaan’, zegt Willem Treep (47) van The Food Line-up, ‘lokaler kun je je ingrediënten niet krijgen.’ De klassieke niçoise kwam op de kaart als Salade Biddinghuizen. Local sourcing heet dat in vaktermen. Het is een van de uitgangspunten van The Food Line-up, een cateraar die lekker eten – ‘alles begint met smaak’ – consequent koppelt aan duurzaamheid en bewustwording daarover. Denk aan bourguignon zonder boeuf voor een walkingdinner, of een foodtruck met een biologisch frietje-stoofvlees voor een festival. The Food Line-up werkt met zo’n honderd koks die elk hun specialiteit hebben – een culinair impresariaat voor wie zijn evenement wil aankleden met duurzame happen en dranken. ‘Op het afscheid van KLM-baas Pieter Elbers dit jaar werden duurzame gerechtjes gepresenteerd, geïnspireerd op de landen waar hij had gewoond zoals Griekenland en Japan, geserveerd in een blauw koffertje’, vertelt Treep. Zit de cateraar inmiddels stevig in de bedrijfsevenementen, het begon tien jaar geleden met twee jonge meiden die de foodscene op festivals wilden opschudden. Rollende keukens – foodtrucks – reden inmiddels door het hele land met allerlei lekkers, maar op popfestivals stonden bezoekers vaak uren in de rij voor een lauw patatje. Festival Best Kept Secret in Hilvarenbeek haalde in 2014 The Food Line-up in huis. Bezoekers konden toen met een duurzame killer-kapsalon of een hip waterijsje uit een foodtruck luisteren naar de Wild Beasts of Daryll-Ann. In 2018 en 2019 werd op Lowlands, met sponsoring van de Rabobank, Brasserie 2050 opgezet door het cateringbedrijf: een circulaire kas annex eetpaviljoen met een ‘toekomstbestendig’ menu. Beter eten, zowel voor het lichaam als voor het klimaat – in de horeca en in de evenementenbranche wonnen ze er prijzen mee. ‘Oprichter Lotte Wouters heeft een achtergrond in de Slow Food-beweging en caterde in het begin voor kleine partijen, samen met Maartje Nelissen’, vertelt Treep over het ontstaan van het bedrijf. Toen Wouters in 2016 vertrok, stapte Treep in. Hij was als adviseur al betrokken bij het bedrijf. Deze zomer ging Nelissen een nieuw avontuur aan. Sindsdien is Treep de enige ‘zakelijke eindbaas’, zoals het heet op de website. The Food Line-up streeft ernaar zo veel mogelijk plantaardige gerechten te presenteren (‘we zitten nu op 76 procent vegetarisch’) en reststromen te beperken. Alles zo biodivers en inclusief mogelijk. ‘Eten verbindt’, zegt Treep, ‘we hebben chefs uit allerlei wereldkeukens. Zo hebben we op een lopend buffet Ethiopische injera gepresenteerd – de opdrachtgever had in Ethiopië gewerkt.’ Nieuwe koks worden behalve op hun vakmanschap en de kwaliteit van hun producten gescreend op de herkomst van hun ingrediënten. ‘Waar komt het vlees voor de barbecue vandaan, bijvoorbeeld? We zijn niet honderd procent puriteins, dat werkt averechts, maar de chefs moeten openstaan voor verbetering en wij willen daarbij helpen.’ De satéboer die zei te werken aan verduurzaming en tegelijk vlees bleef kopen uit de bio-industrie kon zijn biezen pakken. Toen steeds meer festivals hun eigen culinaire programma gingen samenstellen, verschoof de aandacht van The Food Line-up naar partnerschappen met vaste locaties, zoals de Amsterdamse Westergasfabriek, en bedrijfsevenementen. Inmiddels staan grote jongens als KLM en Heineken in het klantenbestand. Deloitte durfde het aan om voor drieduizend medewerkers helemaal plantaardig te laten cateren. Dat niet alle klanten bekendstaan om hun eigen duurzame bedrijfsvoering, wil niet zeggen dat sprake is van ‘greenwashing’, meent Treep. ‘Het risico bestaat altijd dat bedrijven catering gebruiken om er beter uit te zien. Gelukkig, want dat betekent dat ze zich bewust zijn van hun verantwoordelijkheid. Belangrijk voor verduurzaming is natuurlijk dat je je core business (kernactiviteit, red.) verduurzaamt en niet de randzaken. Maar laten wij dan de aanjager zijn.’ Hij wijst op het voordeel van bedrijfsevenementen boven festivals. ‘Gasten krijgen het eten gratis aangeboden. Je kunt ze zo op een speelse manier laten kennismaken met duurzame gerechten.’ Zo blijkt het vegetarische worstenbrood ook bij carnivoren zeer in de smaak te vallen. Tussen 2016 en 2019 verdrievoudigde de omzet. In 2020 stapte Goeie Grutten in, een investeerder die de duurzame energie- en voedseltradities wil stimuleren. Toen kwam de pandemie en kelderde de omzet van 4,1 miljoen euro in 2019 naar 550 duizend in 2020. De coronasteun gaf rust, zegt Treep, wat niet wegnam dat er werknemers moesten vertrekken. Vooralsnog blijven opdrachtgevers aan de voorzichtige kant. ‘We weten niet hoe het verdergaat met corona, en de kans op een recessie is niet uitgesloten.’ Tegelijk hebben personeelstekorten tot gevolg dat bedrijven de portemonnee willen trekken om werknemers tevreden te houden, bijvoorbeeld met een mooi feest. Het denken over duurzaamheid is gegroeid tijdens de pandemie, constateert Treep. ‘Veel bedrijven zien inmiddels dat je ook zonder vlees een goed feest kunt neerzetten. We zitten dicht tegen het omslagpunt aan dat een vleesloos evenement de norm wordt.’||https://www.volkskrant.nl/nieuws-achtergrond/vleesloos-feesten-wordt-de-norm-dus-deze-cateraar-serveert-bourguignon-zonder-boeuf~bda21148/
2022-07-17||Nu het aantal doden snel stijgt, roept Zelensky de Oekraïners dringend op de schuilkelders te gebruiken||Na een periode waarin de oorlog ‘ver weg’ was voor Oekraïense steden die niet aan het front liggen, lijkt nu elke plaats te kunnen worden getroffen. Voorheen onbekende steden als Vinnytsja en Tsjasiv Jar zijn ineens wereldwijd in het nieuws vanwege beschietingen. In het westelijke stadje Vinnytsja vielen donderdag 24 doden en raakten meer dan tweehonderd mensen gewond. Toch negeren veel Oekraïners de luchtalarmen. Daarom deed president Volodymyr Zelensky een dringende oproep op zijn Telegramaccount om toch vooral naar het alarm te luisteren en de schuilkelders in te gaan. ‘Ik smeek jullie nogmaals: alsjeblieft, negeer het luchtalarm niet. Passende gedragsregels moeten worden nageleefd, te allen tijde, vooral in openbare ruimtes.’ Zelensky’s oproep is een wanhopige in het licht van de verwoestende aanslag in Vinnytsja. The New York Times constateert zondag overigens dat de meeste Oekraïners geen beschikking hebben over schuilkelders. De stad Charkiv, niet ver van het front, laat haar scholen gesloten, deels omdat daar geen schuilkelders zijn. Lviv, aan de andere kant van het land, heeft als regel ingesteld dat nieuwe gebouwen in de toekomst een schuilkelder moeten hebben. Waar wel schuilkelders zijn, zijn de mensen inmiddels zo moe of fatalistisch door de oorlog dat ze er niet meer heengaan. The New York Times spreekt met Maryna Zviagintseva (28), eigenaar van een populaire bar in Charkiv, waar klanten buiten aan tafeltjes luisteren naar live muziek – inderdaad of er niets aan de hand is. Charkiv wordt nagenoeg elke avond beschoten, maar dat lijkt niemand te deren. Zviagintseva: ‘Mijn buren gaan naar de kelder; oudere mensen doen dat, maar jonge mensen niet.’ Bouwvakker Vladyslav Andriienko (29) zegt tegen de krant: ‘In het begin was iedereen bang, toen ging iedereen nog de metro in of zo. Nu probeert iedereen een normaal leven te leiden.’ De dringende oproep van Zelensky wijst erop dat de president nog veel verwoestende aanvallen verwacht. Die aanvallen zijn geen teken van kracht, zegt Zelensky, maar van zwakte: ‘De bezetters beseffen dat wij geleidelijk sterker worden, en het doel van de terreur is heel eenvoudig – druk uitoefenen op jou en mij, op onze samenleving, mensen intimideren, zoveel mogelijk schade veroorzaken aan Oekraïense steden.’ Zelensky zweert ‘alles te herstellen wat door de bezetters is verwoest, elk van de meer dan tweeduizend onderwijsinstellingen – de kleuterscholen, de scholen, instituten, universiteiten.’||https://www.volkskrant.nl/nieuws-achtergrond/nu-het-aantal-doden-snel-stijgt-roept-zelensky-de-oekrainers-dringend-op-de-schuilkelders-te-gebruiken~b4369f9d4/
2022-07-17||Nieuw dashboard houdt de gascrisis bij: deze cijfers moet u in de gaten houden||Geïnspireerd door het dasboard tijdens de coronacrisis heeft het ministerie van Economische Zaken en Klimaat (EZK) een dashboard opgetuigd om de gascrisis te monitoren. Elke week verschijnen de belangrijkste grafieken over de gasprijs, de voorraden, het gasgebruik en de toevoer van nieuw gas. Het idee: als aanvoer, opslag en verbruik op orde zijn, komt Nederland ook zonder Russisch gas de winter door, stelde de Gasunie donderdag. Het aanvullen van de voorraden gaat de goede kant op, maar verliep vorige week iets trager dan de afgelopen weken. Inmiddels is bijna 60 procent van de Nederlandse opslag gevuld, meer dan in 2021, maar minder dan in eerdere jaren. Het doel is om aan het eind van de zomer op 80 procent te zitten. De aanvoer van nieuw gas hapert, deels doordat de Nord Stream 1 pijplijn afgesloten is wegens onderhoud. Deze week wordt duidelijk of de aanvoer van Russisch gas via deze pijplijn weer wordt hersteld of dat Rusland de kraan dicht houdt. De toevoer van vloeibaar gas (LNG) per schip en van gas uit Noorwegen gaat wel door. Het goede nieuws is dat het Nederlandse gasverbruik de afgelopen weken flink is gedaald en momenteel 30 procent lager is dan tijdens de jaren 2019-2021. Dit komt doordat er weer kolencentrales aanstaan, tegelijk zetten grote bedrijven installaties uit vanwege de hoge gasprijs. De hogere voorraden, besparingen op energie en de toevoer van meer LNG stellen de markt nog niet echt gerust. De gasprijs steeg de afgelopen weken flink, naar ruim 180 euro, maar schommelt sterk. Vrijdag daalde de prijs naar 160 euro.||https://www.volkskrant.nl/nieuws-achtergrond/nieuw-dashboard-houdt-de-gascrisis-bij-deze-cijfers-moet-u-in-de-gaten-houden~b548ba02/
2022-07-17||Team Jumbo-Visma verliest belangrijkste steunpilaren kopman: na Roglic verlaat ook Kruijswijk de Tour ||Kruijswijk kwam met nog ruim 60 kilometer te gaan ten val en moest met een brancard worden afgevoerd. Het lijkt erop dat hij zijn sleutelbeen heeft gebroken. Het was de tweede tegenvaller voor het Nederlandse Team Jumbo-Visma, nadat kopman Primoz Roglic eerder op de dag al had besloten om niet meer van start te gaan. Geletruidrager Jonas Vingegaard verliest daarmee in één dag twee belangrijke helpers in het hooggebergte. Roglic was in de vijfde etappe over een hooibaal gevallen, tijdens de kasseienrit naar Arenberg. De drievoudig winnaar van de Ronde van Spanje zette zelf zijn schouder terug in de kom, maar verloor ruim twee minuten op zijn concurrent voor de Tourzege, Tadej Pogacar. In de dagen erna bleef Roglic last houden van zijn val. ‘Om mijn blessures de kans te geven om goed te helen, hebben we besloten dat ik vandaag niet van start zal gaan’, laat Roglic via Twitter weten. Beide uitvallers deden zelf al niet meer mee om de eindzege: Kruijswijk stond 13de op iets meer dan 17 minuten van Vingegaard, Roglic 21ste op ruim een half uur. In de elfde etappe naar de Col du Granon was Roglic van grote waarde voor zijn Deense ploeggenoot. Samen wisten ze geletruidrager Pogacar af te matten door hem herhaaldelijke aan te vallen op de Galibier. Vingegaard maakte het werk op de slotklim af door Pogacar op bijna drie minuten achterstand te rijden en de gele trui van hem af te nemen. ‘Ik ben trots op mijn bijdrage aan de huidige stand en ik heb er vertrouwen in dat het team onze gele en groene ambities waar zal maken’, schrijft Roglic. Naast de gele trui voor Vingegaard heeft Jumbo-Visma met de belg Wout van Aert momenteel de groene trui in handen. Roglic is de eerste uitvaller bij de Nederlandse ploeg, die zondag met zeven renners van start gaat.||https://www.volkskrant.nl/nieuws-achtergrond/team-jumbo-visma-verliest-belangrijkste-steunpilaren-kopman-na-roglic-verlaat-ook-kruijswijk-de-tour~ba1725c5/
2022-07-17||Het is tijd om als Gorillas met de handen in het haar te zitten, in plaats van onszelf vanaf de zijlijn op de borst te slaan||Het Turkse Getir kondigde aan ruim 4.400 mensen te ontslaan. Binnen het Duitse Gorillas zou niets naar behoren functioneren. En het Britse Zapp trekt zich überhaupt helemaal terug uit Nederland. De kranten stonden er de afgelopen tijd maar weer vol mee. Want ondanks de tegenvallende resultaten van flitsbezorgers, groeit de bijbehorende obsessie van de Nederlandse redacties gestaag door. En net als de koeriers leveren ook deze redacties een nogal eenzijdige en makkelijk te verteren boodschap af. Voortdurend zijn ze op zoek naar een nieuwe stok om de Gorillas van de apenrots af te slaan. Waar ze eerder nog werden bestempeld als de ‘oplossing op zoek naar een probleem’, wordt er vandaag de dag nog uitsluitend neerbuigend geschreven over hun problemen op zoek naar een oplossing. Het is tekenend voor de typisch Nederlandse, vanaf de zijlijn geschreeuwde, schizofrene kritiek. Aan de ene kant willen we baanbrekende innovaties door buiten de box te denken, aan de andere kant willen we wel dat alles foutloos binnen de lijntjes verloopt. Het zijn twee dingen die onverenigbaar zijn. Wanneer je iets nieuws probeert, heb je nooit je dingen volledig op orde. Wanneer je iets doet wat nog nooit eerder is gedaan, zullen er altijd fouten worden gemaakt. En wanneer je je op glad ijs bevindt, zul je vroeg of laat op je gezicht belanden. Innoveren vereist immers het nemen van risico, en het nemen van risico betekent dat dingen fout kunnen gaan. Je kan simpelweg niet vragen om baanbrekende innovaties en tegelijkertijd eisen dat men zich binnen de gebaande paden beweegt. Toch is dat wat er continu gebeurt. Wanneer de overheid in een complex vraagstuk een misstap heeft gemaakt, zitten de praatprogramma’s vol met deskundigen die achteraf uitleggen wat er vooraf had moeten gebeuren. En wanneer disruptieve bedrijven in hun enorme groei niet alles op orde hebben, zijn we er als de kippen bij om achteraf te kakelen. Het is een vorm van knappe-koppen-aan-de-zijlijn-politiek die steeds dieper verankerd raakt in de Nederlandse maatschappij. En dus doen we er alles aan om vooraf zoveel mogelijk fouten te voorkomen, om achteraf de schade zo beperkt mogelijk te houden. Maar net als een arts die met alle goede bedoelingen een patiënt alleen maar zieker maakt, is deze omgang met fouten niet goed, maar juist dodelijk voor onze maatschappij. Alles heeft namelijk een prijs. Niet alleen de fouten die je maakt, maar ook wat je doet om ze te voorkomen. Niet alleen het begaan van blunders, maar ook het afwenden ervan. Niet alleen wat je doet, maar ook wat je besluit na te laten. Gorillas verbrandt door zijn suboptimale bedrijfsvoering dan wel miljoenen euro’s per maand, maar het te allen tijde proberen te voorkomen van deze misstappen zou pas echt weggegooid geld zijn. De ultieme vorm van geldverspilling is niet het maken van fouten, maar het ontbreken ervan. Mislukking wijst ons namelijk de weg, door te laten zien wat de weg niet is. En terwijl we als samenleving weinig te verliezen hebben wanneer flitsbezorgers uit ons straatbeeld verdwijnen, doet deze mentaliteit ons onherstelbare schade toe in de domeinen die wél echt ertoe doen. Kijk maar naar de grote problemen van vandaag. De vermogensongelijkheid. De tekorten in de zorg. En met stip bovenaan: de stikstof- en klimaatcrisis. Daar hebben we geen last van groeipijn door te snel te willen gaan, maar komen we juist niet vooruit omdat we geen krimp willen geven. Net als voor flitsbezorgers in een lockdown, is het voor ons als maatschappij de hoogste tijd om die bereidheid om fouten te maken, met open armen te ontvangen. Want als wij in deze vraagstukken door blijven polderen op zoek naar de perfecte oplossing, zal het water ons binnen de kortste keren aan de lippen staan. Jona van Loenen is columnist en manager bij een start-up. Hij vervangt deze week Thomas van der Meer, die op vakantie is.||https://www.volkskrant.nl/columns-opinie/het-is-tijd-om-als-gorillas-met-de-handen-in-het-haar-te-zitten-in-plaats-van-onszelf-vanaf-de-zijlijn-op-de-borst-te-slaan~b8d2071b/
2022-07-17||Op boerenrockfestival Zwarte Cross zijn stikstof en protest ver weg: ‘We willen geen politiek’||Aan het hek langs de crossbaan staat nou typisch zo’n man van wie ze op de Zwarte Cross zeggen dat benzine en smeerolie door zijn aderen stromen. Door het stoffige zand aan de andere kant razen de 500cc crossmotoren waarvoor Erik Mulderij (45) is gekomen. Op zijn klompen. Zo is het dit jaar, en zo was het sinds de eerste editie in 1997 op hét boerenrockfestival van Nederland – waar hij slechts twee keer ontbrak. Terwijl de landbouwsector in vuur en vlam staat vanwege stikstof is het vijfentwintig jaar geleden dat – toen in Hummelo, nu in Lichtenvoorde/Lievelde – de eerste legale Zwarte Cross werd gehouden. In stijl van de vroegere illegale races kregen de leden van boerenband Jovink en de Voederbietels (met Hendrik Jan Lovink en Gijs Jolink – zoon van Normaal-voorman Bennie Jolink) toen een vergunning voor een wilde crossrace op een boerenveld in de Achterhoek. De dag eindigde voor de 150 deelnemers en het duizendkoppige publiek met een optreden van de organisatoren. Dit weekend gingen ruim 200 duizend festivalgangers, na twee afgelaste edities wegens corona, door de poorten van het inmiddels grootste betaalde festival van Nederland. Die zagen hoe het icoon van de Zwarte Cross, Tante Rikie, een groots afscheid kreeg. Vanaf het begin was de moeder van Jovink-manager André Nijman erbij. Ze groeide uit tot mascotte, cultfiguur en officieus directeur van het festival, die standaard in een draagstoel over het festivalterrein ging. Van wat voor festival neemt zij na 25 jaar afscheid? Bezoeker van het eerste uur Erik Mulderij heeft het allemaal zien veranderen. Een dag werd een weekend, terwijl de aandacht van het publiek tot zijn spijt verschoof van de crossbaan naar het festivalterrein. Het aantal muziektenten oversteeg bovendien al snel het aantal boerenrockbands waarmee ze konden worden gevuld. De line-up werd meer en meer mainstream. Met de ‘commercie’ kwam naast het plattelandspubliek in steeds grotere getale de ‘Randstedeling’ te staan. Mulderij noemt het nog steeds een gemoedelijk feest, ‘zonder vechtpartijen en zo’, maar zijn beste herinneringen zijn uit die begintijd met enkel gelijkgestemden. Op de camping mocht toen alles nog. Dan gooide men voor de lol de hele eigen caravaninventaris op een kampvuur, dreven meegebrachte aggregaten gigantische koelinstallaties aan voor het bier en gingen twee bestuurders ’s nachts stomdronken met een sleepkabel tussen hun auto’s touwtrekken. ‘Het was complete chaos’, zegt Mulderij. Niet anders was het op de crossbaan, waar degenen die over de streep kwamen, geregeld automatisch een medaille omgehangen kregen, omdat de rest van het veld al was afgevoerd naar het ziekenhuis. Hoe anders gaat het er nu aan toe. Er is een festivalcamping met een verbod op zelf meegebrachte alcohol. Weliswaar zijn er nog races met de idiootste zelfgemaakte machines, maar er zijn ook serieuze crosswedstrijden op niveau. En we leven in een tijd dat op de Zwarte Cross de boerenrockers van Bökkers, met de oud-gitarist van Jovink als leadzanger, op primetime moet plaatsmaken voor De Jeugd van Tegenwoordig. Genoeg mensen die het waarderen dat het platteland zich in feite heeft opengesteld voor de rest van Nederland. ‘Geen gemoedelijker en toleranter festival dan de Zwarte Cross’, zegt een 30-jarige Amsterdammer, die niet met naam in de krant wil. In Gaycafé De Kast danst hij op de muziek van Cruise Control. ‘Deze plek is de essentie van Zwarte Cross: het maakt niet uit wie of wat je bent, iedereen respecteert elkaar.’ Het aanbod mag met de Reggaeweide en een Exoticana-tent – ‘say yes to apartigheid’ – dan inclusiever zijn geworden, mensen van kleur zijn in het Zwarte Cross-publiek schaars. Bij wie er wel zijn, ligt steevast het woord ‘gemoedelijk’ in de mond bestorven als hen wordt gevraagd wat de Zwarte Cross zo anders maakt dan elk ander festival waar ze ooit kwamen. Al vond Tante Rikie het dit jaar vooraf wel nodig een extra oproep te doen: ‘Hufters, blijf thuis.’ Het was zo gemoedelijk dat de woede over het stikstofbeleid en de boze boerenprotesten even niet leken te bestaan. Geen Farmers Defence Force-shirts en amper omgekeerde Nederlandse vlaggen. Slechts hier en daar het stille protest van een rode boerenzakdoek. Zoals geknoopt om de microfoonhouder van boerenrocker Bökkers, die alleen een keer, ‘speciaal voor alle boeren in Nederland’, het publiek ‘boeren, boeren, boeren’, liet scanderen. Boerin in opleiding Margot Jalvingh (21) uit Drenthe vindt de Zwarte Cross geen plek voor protest. ‘We willen geen politiek festival’, zegt ze. Jalvinghs ouders namen haar op haar 12de mee naar de Zwarte Cross. ‘Het is een soort dorpsfeest’, zegt ze. ‘Niemand die zijn best doet qua kleding; hier geen modeshow zoals bij andere festivals.’ Ook Lieke Brus (26) uit Halle, waar de Zwarte Cross een tijd plaatsvond, ging als klein meisje mee met haar ouders, die meehielpen bij het festival. Vanaf haar 16de kampeert ze er zelf en elke keer voelt het dan alsof ze weer even terug is in haar dorp van vroeger. En nu staat de doktersassistente van Terschelling die ze inmiddels is geworden, in haar eentje en met gesloten ogen mee te deinen op Bökkers nummer Iederene hef een reden. Waarin ze hoort dat iedereen er mag zijn en dan vanzelf in elkaar opgaat: ‘Amsterdammers en bier smijtende klompendragers’. Dan klinkt het: ‘Ik mag graag alleen wehnNiemand om mie henDat is heus niet eenzaamOmdat dat is wie ik ben’ In haar eentje, tussen die tienduizenden onbekenden, omvat dit de essentie van haar Zwarte Cross-gevoel. ‘Ik ben hier altijd iedereen kwijt, maar voel me nooit alleen.’||https://www.volkskrant.nl/nieuws-achtergrond/op-boerenrockfestival-zwarte-cross-zijn-stikstof-en-protest-ver-weg-we-willen-geen-politiek~b894ab19/
2022-07-17||Iedereen mag spotten met mijn kletskop. Maar niemand mag spotten met mijn gedichten||Op mijn veertiende verloor ik mijn haar. Veertien is een erg pijnlijke, volstrekt ongeschikte leeftijd om kaal te worden. Mijn schaamlippen barstten uit hun voegen van de hitsigheid: ik wilde de magnifieke teelballen en mythische penisschachten van mijn mannelijke leeftijdsgenoten exploreren, maar de kaalheid gooide roet in het eten. Ik geneerde me en zonderde me af. Overdag luisterde ik naar The Cure en had ik boulimische vreetbuien met Berlijnse bollen, picklesbokalen, muesli, olijven, honing, okkernoten, chocoladen berentemmers en marsepeinen rattenvangers. ’s Nachts klom ik uit mijn slaapkamerraam en liet ik me molesteren door vijftigjarige Noord-Franse taxichauffeurs, cynische Bulgaarse laminaatverkopers, verslagen pistoolschilders, melancholische baggeraars en gepensioneerde stierenvechters die maar wat blij waren dat ze een gulzig wanhopig tomeloos kronkelend puberlijfje op een dienblad gepresenteerd kregen. De muts op mijn kop negeerden ze dapper, of ze letten er niet eens op. Op mijn twintigste keerden mijn lokken terug: mat, dof, korzelig, flauw, ongezond, zonder geestdrift en springerigheid. Slierterig, broos en onbetrouwbaar. Vier jaar later verdwenen mijn haren weer en sindsdien zijn ze niet meer teruggekeerd. Wanneer ik voordraag, draag ik een pruik. Een bespottelijke, jeukerige, opbollende, ‘helmachtige’ pruik die mijn motoriek verstoort. Ik beweeg me houterig en verkrampt. Ik ben constant bang om ontmaskerd te worden. Zoals Andy Warhol. Ooit trok een jonge vrouw de kenmerkende legendarische zilverblonde pruik van zijn hoofd tijdens een signeersessie. Warhol zei achteraf dat het voelde alsof hij een tweede keer werd beschoten. Ik kan me er iets bij voorstellen, bij zijn diepe vernedering. Gelukkig droeg hij een trui met een kap, waardoor hij vrijwel meteen zijn kaalheid aan het zicht kon onttrekken. Ik hou van Andy Warhol. Van zijn ambiguïteit: de corruptie en het religieuze, het bedeesde en het sensuele, het ongenaakbare en het pokdalige, de diva en de verschoppeling. Ik kan zelf ook hoog van de toren blazen, te zelfgenoegzaam zijn en mezelf vergalopperen. Soms ben ik ronduit onuitstaanbaar: arrogant, opvliegend, baldadig, impulsief, agressief, manipulatief, nonchalant, gemeen, jaloers en destructief. Maar ik kan ook weken aan een stuk erg angstig, zwaarmoedig, achterdochtig, schuchter en terneergeslagen zijn. Dan schrijf ik mijn beste gedichten. Want ja, ik beantwoord aan het romantische clichébeeld dat veel mensen nog van dichters hebben: wereldvreemd, eigenaardig, neurotisch, kribbig, zwartgallig, excentriek, kwetsbaar, wispelturig en eenzelvig. Momenteel zit ik in zo’n fase. Mijn branie en roekeloosheid zijn weg. Ik voel mezelf lelijk, abominabel, verwerpelijk en onwaardig. Een paria. Ik beeld me in dat andere dichters me uitlachen achter mij rug. Ze lachen om mijn miserie in hun grote huizen die zijn volgestouwd met fantastische Ierse setters, met ravissante hobo spelende slimme listige kinderen, met Balinese afgodsbeelden, met magische kookwekkers, met zalige trampolines, met hagiografieën van Buster Keaton, met oogverblindende toiletborstels van Philippe Starck, enzovoort... De waarheid is natuurlijk dat andere dichters met hun eigen demonen af te rekenen hebben en met hun eigen individuele beproevingen en obstakels worstelen, en dat ze bijgevolg niet (vaak genoeg) aan mij denken. Maar terug naar de pruik... Het is zo’n beetje mijn imago geworden, die wrede vreemde opvallende woelrat op mijn kop. Op mijn boeken sta ik afgebeeld met pruik. Lastig. Ik wil af van die pruik. Als ik in Brugge rondwandel met mijn bastaardhondjes dan draag ik een sjaal rond mijn kale knikker. Mijn moeder zegt vaak: ‘Fientje, je bent zoveel mooier met die sjaal dan met een pruik.’ Maar ja, ze is mijn moeder. In het Engels bestaat de uitdrukking: ‘A face only a mother could love.’ Maar ook de voormalige vrachtwagenchauffeur (mijn huidige geliefde) en de oude kruisboogschutter (mijn ex-geliefde én muze én pispaal én chauffeur én boekhouder én leverancier van bonbons en gorgonzola) vinden mij bevallig zonder pruik. De voormalige vrachtwagenchauffeur heeft prachtige ruige donkere woeste weelderige opverende welriekende Bijbelse haren. Zoals Johannes De Doper, geschilderd door Titiaan. De voormalige vrachtwagenchauffeur is overigens behoorlijk ijdel wat betreft die haren, hij zweert bij hele dure granaatappelshampoo met koninginnebrij. De shampoo wordt bereid door een sissend sjamanistisch dwergvrouwtje met een houten been, een profetische komodovaraan en een lodderoog. De oude kruisboogschutter is eveneens koket, hij heeft steeds een kam op zak om zijn fiere grijze strengen in het gareel te houden. ‘Strengen’ klinkt te schamel. Zelf vergelijkt hij zijn haardos met Albert Einstein, maar dat is te veel eer. Toch opvallend dat ik val op mannen met dikke robuuste bekoorlijke manen. Ik heb me neergelegd bij mijn kaalheid. De aandoening heet alopecia. Alopecia is dit jaar beroemd geworden dankzij een milde onschuldige grap van de charmante Chris Rock tijdens de Oscar-uitreiking. Het doelwit van de grap was de oninteressante Jada Pinkett Smith. Chris Rock kreeg een oorveeg van haar echtgenoot, de zoutloze hypocriete banale evangelistische Will Smith. Schandalig. Iedereen mag spotten met mijn kletskop. Doe maar, ik daag jullie uit! Maar niemand mag spotten met mijn gedichten. Wanneer mijn gedichten worden bekritiseerd ben ik woedend en ontroostbaar. Lichtgeraakt? Ja, natuurlijk. Lichtgeraakt en kleinzerig. En totaal niet geschikt voor dit brute kille hardvochtige genadeloze leven. Zelfmoord dan maar? Nee, liever euthanasie. Zoals mijn literaire held Rogi Wieg. Maar eerst wil ik nog 88.745 gedichten schrijven. En nooit meer een pruik dragen. Delphine Lecompte is dichter en prozaïst, en in de maand juli gastcolumnist op volkskrant.nl||https://www.volkskrant.nl/columns-opinie/iedereen-mag-spotten-met-mijn-kletskop-maar-niemand-mag-spotten-met-mijn-gedichten~b8096b20/
2022-07-17||18 natuurboeken in de race voor de Jan Wolkers Prijs 2022||De jury van de prijs voor ‘het beste natuurboek van het jaar’ heeft zondagmorgen in het radioprogramma Vroege Vogels (NPO Radio 1) de longlist bekendgemaakt. Onder de titels bevinden zich onder meer romans, veldgidsen, kinderboeken, poëziebundels en historische werken. Er zijn dit jaar 140 boeken ingezonden, die zijn verschenen tussen 1 juni 2021 en 1 juni 2022. Met de longlist wilde de jury behalve een kwaliteitsoordeel uitspreken ook recht doen aan de rijkdom aan stijlen en genres. In september wordt bekend welke van deze werken op de shortlist belanden. De Jan Wolkers Prijs is een initiatief van Vroege Vogels, het Wereld Natuur Fonds en de Volkskrant. De uiteindelijke winnaar wordt bekend gemaakt op zondag 23 oktober, in een speciale uitzending van Vroege Vogels. De prijs wordt dit jaar voor de tiende keer uitgereikt en bestaat uit een geldbedrag van 5.000 euro en een originele tekening van de winnaar, gemaakt door Siegfried Woldhek. De jury bestaat uit Karina Wolkers, Allard Stapel (Wereld Natuur Fonds), Daniel Gulpers (Vroege Vogels) en voorzitter Jean-Pierre Geelen (de Volkskrant). Eerdere winnaars van de prijs zijn: Hans Mulder – De ontdekking van de natuur (2021), Valerie Trouet – Wat bomen ons vertellen (2020), Marente de Moor – Foon (2019), Menno Schilthuizen – Darwin in de stad (2018), Dik van der Meulen - De kinderen van de nacht (2017), Albert Beintema - De grutto (2016), Louis Schoonhoven e.a. - Niet zonder elkaar (2015), Remco Daalder - De gierzwaluw (2014) en Simon van der Geest – Spinder (2013). In 2017 ontving schrijver Koos van Zomeren de Jan Wolkers Oeuvreprijs.||https://www.volkskrant.nl/nieuws-achtergrond/18-natuurboeken-in-de-race-voor-de-jan-wolkers-prijs-2022~bb527cca/
2022-07-17||Zoveelste nationaal record levert Jessica Schilder dit keer ook prijs op: WK-brons||Een nationaal record was voor Jessica Schilder dit seizoen al eigenlijk geen nieuws meer. Meerdere keren scherpte ze haar eigen Nederlandse record aan, in juni alleen al vier keer. Eerder dit jaar boekte ze ook haar eerste mondiale succes: derde werd op de WK indoor. Zaterdagnacht leverde een weer een record haar opnieuw brons op. De wereldtitel ging naar Chase Ealey. De Amerikaanse, die mocht beginnen, kwam in eigen land tot 20,49 bij haar eerste poging. Ze zou er zelf niet meer bij in de buurt komen. Tweede werd Lijiao Gong. De uittredende tweevoudig wereldkampioene uit China bleef steken op 20,39 meter. Schilder kwam tweemaal tot 19,77 meter op Hayward Field, het atletiekstadion in Eugene. Die dubbele score gaf de doorslag voor brons, want ook de Canadese Sarah Mitton reikte tot 19,77, maar haar tweede stoot was met 19,18 minder ver. ‘Ik had verwacht dat de nummers één, twee en drie 20 meter zouden stoten, maar dat gebeurde niet. Dus ik ben heel blij.’ Het is de eerste keer dat een Nederlandse vrouw een kogelstootmedaille op de WK atletiek verovert. Bij de mannen ging Rutger Smith haar voor. Hij behaalde in 2005 zilver en 2007 brons op de WK. Voor de 23-jarige Schilder was dit al voor haar prestatie in Eugene het seizoen van haar doorbraak. En soms was het wennen aan het podium waarop ze acteren mocht. Doodzenuwachtig was ze eerder dit jaar toen ze debuteerde in de prestigieuze Diamond League in Doha. Het waren Ealey en Mitton die haar tijdens die wedstrijd hielpen de zenuwen te bedwingen en haar wegwijs maakten in de bijzonderheden van zo’n toptoernooi. Ook bij de kwalificatie in Eugene had ze steun van haar meer ervaren tegenstandsters. ‘We zijn geen vijanden van elkaar, maar vriendinnen. Het is in de wereldtop heel gezellig en ik geniet daar enorm van.’ Opvallend is de bouw van Schilder. Tussen haar concurrentes valt ze op door haar relatief ranke gestalte. En bij kogelstoten is juist een zware bouw een voordeel. ‘Als je extra gewicht achter je kogel krijgt, kun je verder stoten.’ Ze heeft al een paar keer geprobeerd om aan te komen, maar dat lukt haar niet goed. ‘Als ik normaal eet val ik af.’ Ze vond het frustrerend dat het niet altijd lukt om aan te komen. ‘Dan ging ik elke dag op de weegschaal staan. Ging ik heel veel eten, kwam ik een kilo aan en dan was ik de dag erna weer anderhalve kilo kwijt. Ik kon daar heel moeilijk mee omgaan. Toen heb ik besloten zoveel mogelijk te eten, maar pas te wegen als ik denk dat het goed gaat.’ Zondag reist Schilder alweer naar huis. Onderweg zal ze haar bronzen medaille vieren. ‘Met chocola, heel veel chocola. Om het te vieren en om aan te komen. Dus dat komt helemaal goed.’ Schilders opmars bij het kogelstoten heeft ze voor een groot deel te danken aan de draaitechniek die ze zich sinds 2019 eigen heeft gemaakt. Die wijze van stoten waarbij de atleten tweemaal om hun as draaien zorgt ervoor dat de vier kilo zware kogel verder terecht komt. Bij de mannen is die techniek al decennia gemeengoed, bij de vrouwen is het gebruik ervan van recenter datum. Lang hielden de vrouwen vast aan de traditionele aanglijtechniek. Daarbij begint de kogelstoter met de rug naar de grindbak begint, één schuivende stap naar achter maakt en dan na een halve draai de kogel weg stoot. In 2017 werd de Chinese Gong op die manier nog wereldkampioen. Ondanks de implementatie van de draaitechniek staat het wereldrecord dat Sovjet-atlete Natalja Lisovskaja in 1987 op 22,63 zette nog altijd. Om dat record hangt de reuk van doping, al is Lisovskaja nooit betrapt. Toch is Schilder ervan overtuigd dat de huidige generatie kogelstootster weer bij die afstand in de buurt kan komen. ‘Iedereen gebruikt nu de draaitechniek en met de huidige technologie kunnen we met camera’s de kleinste bewegingen analyseren. We kunnen de komende jaren nog heel veel progressie maken en ik weet zeker dat het wereldrecord er ook aan kan.’||https://www.volkskrant.nl/sport/zoveelste-nationaal-record-levert-jessica-schilder-dit-keer-ook-prijs-op-wk-brons~bb13a4b8/
2022-07-17||Medvedev waarschuwt: dag des oordeels volgt als Oekraïne Krim wil heroveren • Zelensky ontslaat twee toppionnen||||https://www.volkskrant.nl/nieuws-achtergrond/medvedev-waarschuwt-dag-des-oordeels-volgt-als-oekraine-krim-wil-heroveren-zelensky-ontslaat-twee-toppionnen~bcb490c1/
