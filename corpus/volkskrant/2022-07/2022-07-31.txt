2022-07-31||De Volkskeuken: aardappels om de zomer mee door te komen||De zomer zit op wereldschaal nog immer vol narigheden. Om die nare dingen te vergeten zijn we geneigd leuke dingen te gaan doen, zoals ijs eten, terrassen bezoeken en uit eten gaan. Maar dat is dan weer schreeuwend duur geworden. Misschien toch maar zelf koken om zo wat over te houden voor die andere geneugten in het leven. Aan de slag dus. We gaan terug naar de basis met aardappels, heerlijk eenvoudige, gezonde en verse aardappels, die niet duizenden kilometers hoeven af te leggen voor ze op uw bord liggen. Ik zal ze deze zomer vaker gebruiken in de Volkskeuken, opdat u gevarieerd en goedkoop kunt eten en we met z’n allen de Nederlandse pieper weer wat meer waarderen. Ingrediënten: 1 kilo nieuwe verse lokale aardappels 1 bol knoflook 5 takken rozemarijn zout, peper olie Verwarm de heteluchtoven voor op 170 graden. Bekleed een braadslede met bakpapier of een herbruikbare siliconen bakmat. Was de nieuwe aardappels, snijd ze in parten, was ze nog een keer en droog ze. Heeft u geen nieuwe oogst? Dan is de schil van uw aardappels wat steviger, maar dat valt te verhelpen met een stevige schrobbeurt, met bijvoorbeeld een borsteltje of een (schone!) scrubhandschoen. Pel de knoflooktenen, was en droog de rozemarijn en breek indien nodig de takken in stukken van ongeveer 10 centimeter. Hussel op de braadslede de aardappelparten, knoflook, rozemarijn, wat zout en peper en een gulle sliert olijfolie, zodat alles bedekt is met olie. Spreid het netjes uit en zet het in de oven. Kijk na 10 minuten of het niet te hard gaat: de aardappeltjes moeten al wat kleuren, maar de rozemarijn nog niet. Na in totaal ongeveer 45 minuten zijn de aardappels en de knoflook goudbruin en is de rozemarijn gekleurd, maar niet te donker. Eet ze zo, of prak de knoflooktenen door wat goede mayonaise. Eet het als bijgerecht, met wat sla en een gegrild visje, of zonder iets erbij, gewoon, omdat nieuwe aardappeltjes uit de oven heel erg lekker zijn.||https://www.volkskrant.nl/beter-leven/de-volkskeuken-aardappels-om-de-zomer-mee-door-te-komen~b926f36c/
2022-07-31||De Volkskrant tv-selectie voor maandag 1 augustus||BBC 2, 15.45 uur (Musical, George Sidney, 1953) Kleurrijke verfilming van de gelijknamige theatermusical uit 1948 en dat is te zien: Kiss Me Kate is één langgerekte ode aan de zang- en danskunst. Het verhaaltje over twee voormalige geliefden, gespeeld door Kathryn Grayson en Howard Keel, die zich op het podium tijdens een uitvoering van Shakespeares Het temmen van de feeks mogen uitleven in échte emoties, is ondergeschikt aan de vloeiende danschoreografie en de lekkere liedjes van Cole Porter. Gefilmd in 3D, dus er wordt voortdurend van alles richting de camera gesmeten, zoals dat toen ging. NPO 1, 21.27 uur In een promofilmpje voor het nieuwe seizoen van Het familiediner stelde de EO de nieuwe presentator voor: Tijs van den Brink, die een familieruzie vervolgens finaal uit de klauwen liet lopen. Een geintje gelukkig, want vanavond keert gewoon Bert van Leeuwen terug als het vertrouwde gezicht in het 27ste seizoen. De komende weken probeert de 14-jarige tweeling Silvian en Silvain de ruzie tussen hun opa en vader op te lossen en hoopt Jos zijn broers met elkaar te verzoenen. Met uiteindelijk steeds met de vraag: stapt er iemand uit de limousine? NPO 3, 21.55 uur Een van de transgender personen die werden geportretteerd in de realityserie Hij is een zij is Anne. De transformatie van Anne wordt uitgebreider gevolgd in de speciale uitzending Het transgenderhotel. Jan Kooijman gaat met Anne naar een Belgische kliniek, waar ze een ingrijpende gezichtsoperatie ondergaat die haar vrouwelijker gelaatstrekken moet geven. In het revalidatiehotel van de kliniek ontmoet Anne diverse transvrouwen die vertellen over het hoe en waarom van hun eigen operaties. Een paar maanden later is Kooijman te gast op Annes bruiloft. Canvas, 22.05 uur (Misdaad, Francis Ford Coppola, 1972) Francis Ford Coppola was begin dertig toen hij aan de eerste Godfather-film begon. Als je in aanmerking neemt dat studio Paramount hem aan banden probeerde te leggen en dat het productieproces rommelig verliep, kan de waardering voor Coppola’s omvangrijke maffiaproject alleen maar toenemen. In lange, uitgesponnen scènes zuigt The Godfather de kijker de wereld binnen van Don Corleones maffiafamilie onder leiding van een onvergetelijke Marlon Brando – drie uur later gruw je van ze. En misschien ook van jezelf, omdat je je zo hebt laten meeslepen. NPO 2, 22.09 uur In de laatste aflevering van Boven water zal blijken of de familiebedrijven die in de programmareeks zijn gevolgd deze stormachtige tijd hebben overleefd. De familie Zeyrek kreeg een energierekening van 92 duizend euro voor hun stomerij. Als het energiebedrijf dit bedrag in één keer opeist, valt het doek voor de onderneming. Er volgt een spannend gesprek. Terwijl bij Kesbeke de potjes met augurken van de band rollen, blijft de macht van de grote supermarkten zorgwekkend. Vissersfamilie Tanis kan weer uitvaren, maar is niet optimistisch over de toekomst. Net 5, 22.45 uur (Fantasy, Russell Mulcahy, 1986) Fantasievolle, energieke cultfilm die heen en weer schiet tussen het 16de eeuwse Schotland en de hedendaagse Verenigde Staten, met een lekker onzinnig gatenkaasverhaal over mannen die menen onsterfelijk te zijn. Sean Connery geeft als de Spaanse (!) metallurg Juan Sanchez Villa-Lobos Ramirez de vrijwel onsterfelijke Schot MacLeod (Christopher Lambert) zwaardlessen en spirituele adviezen. Maar het meest tot de verbeelding spreekt de speciaal voor de film gecomponeerde muziek van Queen. Mooiste voorbeeld is de waarlijk ontroerende scène waarin MacLeod afscheid neemt van zijn aan ouderdom stervende geliefde en zanger Freddie Mercury zich luidkeels afvraagt: ‘who wants to live forever?’ NPO 2, 23.33 uur Met een documentaire staat de EO stil bij de onverdraagzame opstelling van sommige orthodox-protestante kerken als het gaat om homoseksualiteit. In Hemel, hel & regenboog volgt Noud Holtman de homoseksuele jurist en marineofficier John Lapré, die zich inzet om reformatorische en evangelische geloofsgemeenschappen inclusiever te maken voor mensen die niet voldoen aan de heteronormen. Lapré gaat met CU-voorman Gert-Jan Segers in gesprek over conversietherapie en deelt zijn visie tijdens een bezoek aan zijn reformatorische middelbare school in Kampen.||https://www.volkskrant.nl/cultuur-media/de-volkskrant-tv-selectie-voor-maandag-1-augustus~bc579b72/
2022-07-31||Modeontwerper en fotograaf Hans Kemmink (75) overleden||Kemmink ontmoette zijn vrouw Puck Kroon meer dan vijftig jaar geleden, in het Rotterdamse café de Schouw. Wat begon als een onderneminkje (twaalf kledingstukken aan een rekje, en een verfspuit), groeide eind jaren zestig, toen de jongerencultuur opkwam, uit tot een heus label. Kemmink en Kroon openden winkels in Den Haag, Rotterdam en Amsterdam, waar ze behalve hun eigen ontwerpen ook buitenlandse labels als Gaultier en Kenzo verkochten. De klantenkring groeide, en presentatoren en artiesten ontdekten de podiumpower van hun ontwerpen. In 1975 won Getty Kaspers van de Nederlandse band Teach-In het Songfestival, gekleed in een flodderige bloemenbloes en een lange witte broekrok van Puck & Hans. Ook onder anderen Adèle Bloemendaal, Sonja Barend en de zangeressen van Lois Lane waren fan van het modemerk. In 1987 won het duo Puck & Hans in Parijs de prestigieuze modeprijs Fil d’Or. Daarna had hun carrière zomaar een internationale wending kunnen nemen, maar het echtpaar koos ervoor in Nederland te blijven. Parijs was niks voor een gezin, hun dochter Carmen zou er te weinig ruimte hebben om te spelen. In 1998 besloot het paar alle winkels voorgoed te sluiten, met als afsluiting nog een groot feest. In 2019 maakten filmmakers Peter Wingender en Danielle Guirguis een opgewekte documentaire over Kemmink en Kroon, genaamd Made in Holland. In de documentaire wordt onderstreept dat het duo bewust binnen de landsgrenzen bleef, en daar vervolgens zo beroemd werd als maar kon.||https://www.volkskrant.nl/nieuws-achtergrond/modeontwerper-en-fotograaf-hans-kemmink-75-overleden~b8f267ae/
2022-07-31||In twaalf jaar verandert veel, behalve de premier||||https://www.volkskrant.nl/nieuws-achtergrond/in-twaalf-jaar-verandert-veel-behalve-de-premier~b304b978/
2022-07-31||Rio in Rotterdam: doe eens níét normaal, het leven is al zo gewoon||Tijdens de eerste editie van het Rotterdamse zomercarnaval, in 1983, heette het officieel nog het ‘Antilliaans zomercarnaval’, maar dat is al lang niet meer zo. In de edities die volgden, sloten elk jaar nieuwe culturen en nationaliteiten aan, van Surinamers tot in Nederland woonachtige Brazilianen en Ghanezen, waardoor het straatfeest steeds ietsjes uitbundiger werd. Toen op gegeven moment zelfs Groningers en Drenten begonnen mee te dansen, wist men zeker dat de traditie onbreekbaar was. Of nou ja, bijna onbreekbaar, want de afgelopen twee jaar ging het carnaval niet door vanwege de pandemie, met als gevolg dat fotograaf Guus Dubbelman dit jaar een imposante inhaalmanoeuvre van onderdrukt verlangen kon vastleggen. Door heel Rotterdam heen zag hij professionele dansers en amateurdansers, hij zag de wulpse verrukking bij het publiek, de veren, de fonkelende steentjes, de brassbands en een sfeer waarbij het niet uitmaakt of je krap of juist wat ruimer in het vlees zit. Voor het eerst werd er dit jaar naast een queen van het zomercarnaval ook een king gekozen, omdat inclusiviteit belangrijk is en mannen er nu eenmaal ook van kunnen genieten zich op te doffen en te knutselen aan fleurige praalwagens.Bij het plein voor Rotterdam Centraal werd gepoogd het wereldrecord grootste salsadans ooit te breken, wat lukte toen 1.523 mensen samen de Cubaanse Rueda de Casino dansten. In de Witte de Withstraat heerste de onbekommerdheid van het weekend, je had de tortelende stelletjes bij de Blaak, overal was eten, drinken, kostuums en de afwezigheid van gêne, er waren dansende vrouwen in pakjes van satijn die zich volledig bewust waren van de begeerte die ze opriepen bij de mannen aan de zijkant. En als de zon doorkwam flapperden de T-shirts in de warme wind. Het zomercarnaval in Rotterdam is het exacte tegenovergestelde van ‘doe maar normaal, want dan doe je al gek genoeg’. En dat is maar goed ook, want het leven is al zo gewoontjes, dus waarom zou je eigenlijk niet overdag dansen op straat?||https://www.volkskrant.nl/foto/rio-in-rotterdam-doe-eens-niet-normaal-het-leven-is-al-zo-gewoon~b0ae3f80/
2022-07-31||Wat is toch de reden voor die Oost-Indische doofheid van onze bewindslieden? ||Ik had het streven realistisch gehouden en slechts twee dunne boeken meegenomen naar de Franse camping. Het eerste betrof een origineel snoepje uit 1947 van Carmiggelt, Allemaal onzin, het tweede boek was van Kim Putters, Het einde van de BV Nederland. Carmiggelt bezorgde me vanaf de eerste bladzijde een brede grijns, Putters diepte de frons in mijn voorhoofd een stukje verder uit. Het is niet eenvoudig te bedenken wat ons land op dit moment het meest nodig heeft. Putters ziet grote noodzaak voor onze samenleving om een inspirerend verhaal te hebben dat ons toekomstperspectief geeft en met elkaar verbonden houdt. Nederland moet volgens hem niet meer als een BV worden gemanaged. Dat geeft geen antwoord op de grote opgaven waarvoor wij ons gesteld zien, zoals de aanpak van de woningnood, duurzaamheid en energievoorziening, en het tegengaan van polarisatie. Volgens Putters heeft de managementstijl van de overheid een beleid opgeleverd dat te vaak uitgaat van onrealistische aannamen, bijvoorbeeld hoe zelfredzaam mensen zijn. Ook is er onvoldoende oog voor het feit dat problemen zich zelden afspelen binnen één keurig afgebakend domein, waardoor je die niet kunt oplossen door binnen de grenzen van departementen te blijven. Putters pleit voor een integrale blik op ons welzijn waarbij maatregelen worden genomen die effect hebben in de volle breedte van het leven van burgers. Het einde van de BV Nederland leest niet lekker weg, het is een wat klinische aaneenschakeling van observaties en aanbevelingen. Toch is het boek een aanrader, omdat Putters inzicht geeft in de oorzaken waardoor er tussen de overheid en burger zo’n ongezonde verhouding is ontstaan, en hij reikt vervolgens ook handvatten aan voor een weg naar voren. Een welkome boodschap gezien de tijd waarin we leven. Ik snak ernaar om weer te kunnen geloven dat we bij de overheid in goede handen zijn. Eén kwestie laat Putters echter terzijde – vermoedelijk omdat hij de kritiek opbouwend wil houden – terwijl ik die behoorlijk fundamenteel vind: de vraag wáárom bewindslieden zo slecht luisteren. Als we alle hoofdpijndossiers die de afgelopen kabinetten zijn ontstaan op de grond zouden uitspreiden, zou geen klinker op het Binnenhof onbedekt blijven. De gemene deler lijkt daarbij Oost-Indische doofheid te zijn geweest bij de betrokken bewindslieden. Ik vraag me af wat daarvoor de reden is. Zijn er te veel adviesorganen, aanbevelingen en geluiden uit de samenleving waardoor alles verstomt tot onverstaanbare ruis? Vinden politici dat ze het beter weten? Denken ze zoiets als ‘Ach, weerstand is er altijd, het komt wel goed’? Bij de invoering van de nieuwe Jeugdwet in 2015 bijvoorbeeld, waren alle reacties negatief, van de Raad van State tot partijen uit het werkveld; iedereen heeft toen van zich laten horen en het unanieme geluid was: ‘Dit is geen goed plan.’ Daar werd niets mee gedaan. Ik denk dat dat de momenten zijn waarop de burger afhaakt: als je het gevoel krijgt dat het toch niet uitmaakt wat je doet of zegt. Van afhaken schiet je alleen zo weinig op. Dat bleek trouwens ook uit het boekje van Carmiggelt. In een kolderiek stuk over verkiezingen schreef hij ‘de hele troep mijn brede rug toe te draaien’ waarna de beste man vertrok naar een onbewoond eiland. Onderweg kwam hij een haai tegen die hij van het idee af moest praten hem op te eten, het eiland bleek druk bewoond met mensen die dezelfde politieke sores hadden en uiteindelijk belandde Carmiggelt in de pan van een stel kannibalen. Dat bracht de schrijver tot de conclusie dat hij wellicht beter in Amsterdam had moeten blijven. Zo slecht was het thuis nog niet.||https://www.volkskrant.nl/columns-opinie/wat-is-toch-de-reden-voor-die-oost-indische-doofheid-van-onze-bewindslieden~bd7d4cf0/
2022-07-31||Geel, groen, wit en de bollen: in de Tour Femmes delen Nederlanders de lakens uit||Op een groot podium bij de top van la Planche des Belles Filles is het zondag aan het begin van de avond een komen en gaan van Nederlands beste wielrensters. In de eerste Tour de France Femmes sinds jaren trekken ze nagenoeg alle denkbare leiderstruien aan. Dit zijn de filles die deze dag bezit hebben genomen van de gemene bult in de Vogezen. Het belangrijkste tricot, het geel, is voor Annemiek van Vleuten (39), winnares van het algemeen klassement. Het groen, voor de renster die in de sprints de meeste punten verzamelde, zit om de schouders van Marianne Vos (35). Demi Vollering (25) draagt de bollentrui, bestemd voor de beste klimmer. De witte trui wordt uitgereikt aan de hoogst geklasseerde jongere onder de 23. Shirin van Anrooij (20) neemt ’m stralend in ontvangst. En vergeet ook niet dat Van Vleuten, Vos en sprintkanon Lorena Wiebes zes van de acht etappes wonnen; ieder twee. Er wordt meer geglunderd. Oud-renster en koersdirecteur Marion Rousse loopt in Lure, de startplaats van de laatste etappe, cameraploegen, fotografen en journalisten langs. Ze is trots op haar race. De rensters hebben er een spektakel van gemaakt, ‘elke dag weer’. Het niveau was hoog, getuige het geringe aantal deelneemsters dat buiten de tijd over de finish rolde. Het publiek kwam massaal kijken; ze was er niet zo zeker van geweest, bekent ze. Het was zo mooi dat er veel jongens en meisjes bij waren. Haar organisatie werkt al volop aan een volgende editie. Niet uitgesloten is dat dan de Alpen worden aangedaan, maar dan niet met een reeks cols achtereen. Dat, gelooft ze, is nog te veel gevraagd. Onder de luifel van de bus van Jumbo-Visma, trapt Marianne Vos zich warm, met een koelvest om de schouders – de temperatuur nadert de 30 graden. Met enkele rensters was zij de pleitbezorger van een volwaardige vrouwentour. Ze heeft genoten. ‘Dit heeft de verwachtingen overtroffen. Het is geweldig om te zien dat het zo leeft. Dit krijgt na zo’n mooie editie zeker een vervolg.’ De dominantie van de Nederlandse rensters in Frankrijk was pregnanter dan voorzien. Winnen leek juist wat minder vanzelfsprekend, nadat in enkele voorjaarsklassiekers Belgische en Italiaanse vrouwen sterker bleken. Vos: ‘Het is nog altijd niet vanzelfsprekend. Het viel nu net allemaal de goede kant op, met de specialisten op hun terrein. Maar ik weet zeker dat de nivellering zich voortzet. Het buitenland zit niet stil.’ Annemiek van Vleuten had vooraf enige reserves. Het evenement was iets te veel vooraf een hype, vond ze. De rensters moeten het eerst maar eens laten zien. Na acht dagen koersen is ze overtuigd. ‘Het is niet een sideshow voor de mannentour. Dit is een geweldige start.’ Telkens was het van het begin af aan een gevecht. Overal was strijd voor de truien. ‘Ja, dit is wel de grootste etappewedstrijd.’ Volgend jaar is ze er weer bij. Ze hoopt dat dan de Alpe d’Huez erin zit.||https://www.volkskrant.nl/nieuws-achtergrond/geel-groen-wit-en-de-bollen-in-de-tour-femmes-delen-nederlanders-de-lakens-uit~bc9e66a1/
2022-07-31||Ik volgde pelotonvulsel Eva van Agt vanaf dag 1 van de Tour||Zij belt regelmatig met haar opa die een oud-premier van Nederland is. Wat zegt de opa tegen de kleindochter? ‘Hulde, hulde, hulde, Eva.’ Ik hoor het hem zo zeggen, gereserveerd, maar in de gereserveerdheid toch een tikkeltje theatraal. Zo sprak de premier in zijn eigen hoogtijdagen. Zo spreken premiers tegenwoordig niet meer. De wierook is uit taal en intonatie verdwenen. De nog altijd wielergekke Dries van Agt moet zich een hoedje zijn geschrokken toen kleindochter Eva van Agt, haast van de ene op de andere dag, zich professioneel wielrenster mocht noemen. Dat hij dat nog mag meemaken op zijn 91ste. Had hij zijn voorliefde voor de mystiek van het wielrennen dan toch geïmplanteerd in het nageslacht? Eva van Agt is niet minder verwonderd over haar intrede op het hoogste niveau van het vrouwenwielrennen. Eigenlijk was ze een tophockeyster die zweet met studie combineerde aan de Northwestern University in Evanston bij Chicago. De pandemie dreef haar terug naar Nederland. Zij sloot zich aan bij de Maastrichtse studentenwielervereniging Dutch Mountains, waarom weet ze ook niet. Om buiten te zijn, in de vrije ruimte? Bleek: ze kon wat op een fiets. Bleek: ze kon veel meer op een fiets dan de gemiddelde liefhebster aan wattage leverde. Ze voelde zich geen wielrenster, maar omdat kenners van het circuit haar data bestudeerd hadden kwam het er, of ze wilde of niet, op neer dat ze een competitief wielrenster wás. Zo kwam het dat ze werd ingepalmd door de Britse eerste divisie profploeg Wahoo-Le Col. En zo kwam het dat ze opeens aan de start stond van de Tour de France voor vrouwen. Over de Tour de France voor vrouwen kan gezegd worden dat organisator ASO zonder medefinancier Zwift – een online wielerplatform – er niet aan begonnen was. Vrouwenwielrennen is te dun voor winst. Heel goed mogelijk, maar ik heb me uitstekend vermaakt met de uitzendingen. Er wordt ook gezegd dat de Tour de France voor vrouwen de tweedeling tussen de kapitaalkrachtige WorldTour-teams en het noodzakelijke pelotonvulsel uit de divisies net eronder alleen maar scherper maakt. Lijkt me ook een realiteit. De vrouwentour is niet de grote, emancipatoire gelijkmaker, en dat is misschien maar goed ook. De moderne mannentour is een in mythologieën vervat monster dat in principe niets met beschaving van doen heeft. Het pelotonvulsel Eva van Agt volgde ik vanaf dag 1 van de Tour. Haar uitslagen haalden niet het Sportjournaal. Ik hield van haar omdat ze halverwege de Tour zei nog geen vermoeidheid te voelen. Ik hield van haar omdat ze haar atlas aan schaafwonden niet cultiveerde. Ik hield van haar omdat ze niks van wielrennen wist en weet en zichzelf daarmee gelukkig prees. Een zwak voor de opa heb ik ook. Hij laat haar maar aanmodderen. Dat is wijsheid.||https://www.volkskrant.nl/sport/ik-volgde-pelotonvulsel-eva-van-agt-vanaf-dag-1-van-de-tour~baa5bbb5/
2022-07-31||Het bewijs dat Amerika verdeeld is over de steun aan Taiwan heeft China nu al in de zak||Ruim twee uur lang sprak de Amerikaanse president Joe Biden afgelopen donderdag met zijn Chinese ambtgenoot Xi Jinping in een poging de crisis te bezweren als gevolg van plannen van Nancy Pelosi, de Democratische voorzitter van het Huis van Afgevaardigden, om Taiwan te bezoeken. Dat gesprek heeft bitter weinig opgeleverd. Als waarschuwing begonnen de Chinese strijdkrachten afgelopen weekeinde met een reeks militaire manoeuvres niet ver van het eiland dat door Beijing als een opstandige provincie wordt beschouwd. Pelosi zou de hoogste Amerikaanse functionaris sinds 1997 zijn die een officieel bezoek aan Taiwan aflegt. Ook toen protesteerden de Chinese autoriteiten tegen het bezoek van Newt Gingrich, destijds de Republikeinse voorzitter van het Huis, maar ditmaal is de toon veel dreigender. President Xi waarschuwde Biden dat de VS ‘met vuur spelen’. Een bericht van het Volksbevrijdingsleger op Weibo, het Chinese Twitter, met de boodschap ‘Bereid je voor op oorlog!’ kreeg liefst 1,8 miljoen maal een duimpje omhoog. Pelosi liet dit weekeinde nog in het midden of zij Taiwan daadwerkelijk zal aandoen, maar het is een publiek geheim dat zij in haar laatste jaar als voorzitter van het Huis een demonstratief gebaar van solidariteit met de Taiwanezen wil maken. Daarvoor valt veel te zeggen. China stelt zich sinds Xi Jinping aan de macht is steeds harder op. De Chinese president maakt er geen geheim van dat hij de hereniging van het eiland met het door de communisten geregeerde vasteland, desnoods kwaadschiks, als zijn historische taak ziet. De kans op een vreedzame regeling is uiterst klein, zeker na de hardhandige manier waarop Beijing een voortijdig een einde heeft gemaakt aan de democratische vrijheden die het Hongkong had beloofd bij de overdracht door het Verenigd Koninkrijk. Maar het is de vraag of Pelosi Taiwan met haar plannen een dienst heeft bewezen. Het uitlekken van haar voornemen legde pijnlijk de verdeeldheid binnen de leiding van de VS bloot. Uit vrees voor een militaire escalatie ontraadde president Biden, nota bene een partijgenoot, het bezoek. Dat zou volgens zijn militaire adviseurs op een verkeerd moment komen, nu China zich voorbereidt op een partijcongres waarop Xi tot ‘Leider van het Volk’ zal worden gezalfd. Het is de vraag of er ooit wél een geschikt moment zal komen. Het ziet ernaar uit dat Xi zich na het krijgen van die eretitel en zijn derde ambtstermijn alleen maar assertiever zal opstellen als het gaat om Taiwan. Toch blijft het bezoek een slecht idee, omdat het puur symbolisch is en de spanning alleen maar zal aanwakkeren, zonder dat het wezenlijk bijdraagt aan de veiligheid en het voortbestaan van het democratische bestel van Taiwan. De Taiwanese regering heeft meer aan stille, concrete hulp. Door haar plannen niet af te stemmen met president Biden heeft Pelosi de Chinese leiders in de kaart gespeeld. Als het bezoek niet doorgaat, zal Beijing dat als een overwinning uitleggen. Het bewijs dat Amerika verdeeld is over de steun aan Taiwan heeft China nu al in de zak.||https://www.volkskrant.nl/columns-opinie/het-bewijs-dat-amerika-verdeeld-is-over-de-steun-aan-taiwan-heeft-china-nu-al-in-de-zak~bfb7b3ab/
2022-07-31||Ten Hag speelt gelijk tegen Spaanse middenmoter bij debuut op Old Trafford, ondanks terugkeer Ronaldo||Tien minuten voor de oefenwedstrijd werd Ten Hag met een hartstochtelijk applaus welkom geheten door de ongeveer 70 duizend fans die op deze warme zomerdag naar The Theatre of Dreams waren gekomen. Een even hard, zo niet harder applaus had een halfuur eerder geklonken toen de 37-jarige Ronaldo het veld had betreden, de speler die de oefencampagne goeddeels aan zich voorbij had laten gaan en Ten Hag daarmee voor een probleem stelde. Ronaldo wil liever naar een club die in de Champions League speelt. De clublegende, afgelopen seizoen topscorer met 28 doelpunten, was onlangs voor het eerst op trainingscomplex Carrington verschenen, met zijn makelaar Jorge Mendes naast hem in de Bentley. Zijn naam is genoemd bij Chelsea en Bayern, maar voorlopig gaat hij nergens heen. Via sociale media had hij zaterdag bekendgemaakt te zullen spelen tegen Vallecano, de derde ploeg uit Madrid: ‘De koning speelt, zondag.’ Hij deed dat in de spits, met Christian Eriksen en Donny van de Beek achter zich. De drie wisten elkaar bij vlagen goed te vinden. Ronaldo waagde een schot op doel, maar dat werd een afzwaaier, tot teleurstelling van de vele kinderen op de tribunes. Tahith Chong, een op Varkenoord ontdekt talent dat terug is na te zijn verhuurd aan Birmingham City, miste enkele goede kansen. Op de andere vleugel was de 18-jarige Spanjaard Alejandro Gamacho de smaakmaker. Achterin vocht oud-Ajacied Lisandro Martínez fascinerende duels uit met oud-Mancunian Radamel Falcao. Kort na rust viel er eindelijk wat te juichen toen de voor Ronaldo ingevallen Amad Diallo, een 20-jarige Ivoriaan, de score met een intikkertje opende. Vallecano ging op zoek naar de gelijkmaker, en met succes. Kort nadat Falcao de kruising had geraakt met een schot, rondde Alvaro Garcia een knappe aanval af, waarmee hij Ten Hags thuisdebuut danig verpestte. De wedstrijd daalde naar een bedenkelijk niveau en de fans vermaakten zich met het zo ver mogelijk werpen van papieren vliegtuigjes. Een dag eerder had Manchester United de eerste nederlaag geleden tijdens de voorbereiding. In Oslo verloor het met 0-1 tegen Atlético Madrid. Op papier ging het om een vriendschappelijk duel, maar in de praktijk is dat amper mogelijk tegen een ploeg van de fanatieke Argentijnse coach Diego Simeone. United eindigde de wedstrijd met tien man, nadat Fred rood had gekregen voor vermeend natrappen. Opsteker voor Ten Hag: het ging beter dan de laatste keer dat het tegen de Spaanse landskampioen speelde. Hiermee is een einde gekomen aan een chaotische oefencampagne van Ten Hags nieuwe club. In het Verre Oosten werd gewonnen van Liverpool (4-0), Melbourne Victory (4-1), Crystal Palace (3-1) en Wrexham (4-1). United speelde met 2-2 gelijk tegen Aston Villa, nadat het elftal tot woede van de Tukker een 2-0 voorsprong had weggeven. Bij vlagen lieten The Red Devils, die een rampseizoen achter de rug hebben, het snelle combinatievoetbal zien dat de voormalige Ajax-coach voor ogen heeft. Terwijl United commerciële voetbalactiviteiten verrichtte in Thailand, Australië en Noorwegen, speelde zich achter de schermen een transfersoap af omtrent Frenkie de Jong. Barcelona wilde van de verdedigende middenvelder af en na lang onderhandelen was er een bedrag overeengekomen. Er was alleen een niet onbelangrijk probleem: de oud-Ajacied staat niet te trappelen om naar Old Trafford te gaan, zelfs niet als dat een hereniging met zijn oude baas betekent. Vooralsnog blijft hij in Camp Nou. Bij het rondkijken in de voetbaletalage besloot Ten Hag niet te mikken op grote namen, zoals Louis van Gaal, die indertijd kwam aanzetten met Ángel di María, Anthony Martial en Falcao. Liever hield Ten Hag zich bij spelers die hij kende. Van Brentford kwam de transfervrije Eriksen, bij Feyenoord plukte hij Tyrell Malacia weg en Ajax kon het vertrek van Martínez niet tegenhouden. Het liefst wil Ten Hag ook Antony, maar Ajax vraagt de hoofdprijs voor de Braziliaan. Het oogt bescheiden bij het aankoopbeleid van de rivalen die zich hebben versterk met Haaland (Manchester City), Darwin Núñez (Liverpool) en Ivan Perišić (Tottenham). De verwachte leegloop bij Manchester United bleef uit. Roeiend met de riemen die hij heeft probeert Ten Hag de spelers die hem ter beschikking staan beter te maken. Dat is hem afgelopen weken gelukt met Martial, die United aan de straatstenen niet kwijt kon, en met Diogo Dalot, de vliegende rechtsback. Donny van de Beek krijgt een nieuwe kans, maar geen voorkeursbehandeling. Een van de eerste dingen die Ten Hag heeft gedaan, is het aanhalen van de discipline. Hij voerde een drooglegging in, eiste dat spelers samen zouden eten wat de pot schaft en voerde boetes in voor laatkomers. Het invoeren van zulke vrij basale maatregelen riep de vraag op of er onder Ole Gunnar Solskjaer en Ralf Rangnick sprake was geweest van een totale anarchie. Bekend was wel dat de sfeer in de kleedkamer in het voorbije seizoen hopeloos was en de inzet gering. Dat laatste wekte wrevel bij met name veteraan Ronaldo. Na het gelijkspel tegen Rayo Vallecano klonk er een voorzichtig applaus. Bij de eerste competitiewedstrijd, komende zondag thuis tegen Brighton, waar oud-Ajacied Joel Veltman speelt, zal er een ander team op het veld staan. ‘Het voordeel van een rampseizoen is dat het daarna alleen maar beter kan gaan’, zei de wat oudere United-fan Darren Miller na afloop, nabij een kraampje dat onder meer Ten Hag-sjaals verkoopt, ‘maar het gat met onze rivalen gaan we nog niet dichten’. Hoewel Ten Hags naam niet lekker zingt, heeft de Manchester United-aanhang inmiddels wel een liedje, dat zo eenvoudig is als het voorkomen van de nieuwe boss. One Hag. Two Hag. Three Hag. Four Hag. Five Hag. Six Hag, Seven Hag, Eight Hag, Nine Hag. Ten Hag! Ten Hag!||https://www.volkskrant.nl/sport/ten-hag-speelt-gelijk-tegen-spaanse-middenmoter-bij-debuut-op-old-trafford-ondanks-terugkeer-ronaldo~b0344740/
2022-07-31||Sarina Wiegman flikt het: ook met Engeland is ze Europees kampioen ||De Engelse voetbalsters hebben het geflikt, Sarina Wiegman heeft het geflikt. De Europese titel, voor niets minder werd ze aangetrokken. Ze bleef steeds maar zeggen dat het niet zo makkelijk was, maar ze heeft de Engelsen wel de bevrijdende titel bezorgd via een 2-1-zege op Duitsland. Die kwam na een zenuwslopende verlenging, waarin invalster Chloe Kelly de bal toch nog in het Duitse doel wist te werken. Van blijdschap trok ze haar shirt uit, wat in het vrouwenvoetbal niet zo vaak gebeurt. Maar een Engelse titel in het voetbal is nog veel bijzonderder, 56 jaar hebben de Engelsen er op moeten wachten. Voor Wiegman was het nog maar vijf jaar geleden. Zo overtuigend als in 2017 met Nederland ging het nu niet. Toen werd met 4-2 gewonnen van Denemarken in de Grolsch Veste in Enschede, nu keken 87.192 toeschouwers op Wembley toe hoe Duitsland en Engeland elkaar lang in een houdgreep hielden. De teams van Wiegman en de Duitse bondscoach Martina Voss-Tecklenburg begonnen nog wel open aan de wedstrijd. Hoe meer minuten er wegtikten, hoe meer de speelsters leken te beseffen wat er op het spel stond. Zeker Engeland miste de overtuiging van de eerdere wedstrijden. Leah Williamson kwam niet toe aan haar dribbels van achteruit, de creatievelingen Georgia Stanway en Fran Kirby waren onzichtbaar en topscorer Beth Mead werd niet gevonden. De Engelsen kwamen wel op voorsprong nadat Wiegman een beproefd recept had gebruikt. Ze wisselde spelverdeler Fran Kirby en spits Ellen White voor de Manchester United-spelers Ella Toone en Alessia Russo. Net als in de kwartfinale tegen Spanje werkte het: Toone werd met een fantastische pass van Keira Walsh de diepte in gestuurd en lobde de bal over Merle Frohms in het Duitse doel. De goal bracht even opluchting, maar de Duitsers, die hun topscorer Alexandra Popp in de warming-up geblesseerd hadden zien afhaken, bleven geduldig azen op de gelijkmaker. Een paar minuten na de 1-0 mikte Lina Magull al op de kruising, tien minuten voor tijd schoof ze bij de eerste paal de 1-1 binnen. Dat uitgerekend de invallers Kelly en Toone scoorden, zal nog meer bijdragen aan de toch al mythische status van Wiegman in Engeland. Waar de mannen vorig jaar nog in de finale faalden, lukt het haar wel om de titel te pakken. En haar hand is meer dan zichtbaar geweest. Haar transfer van Nederland naar Engeland reflecteert ook de verschuivende machtsverhoudingen in het vrouwenvoetbal. Vier jaar geleden drongen, met Engeland, nog drie relatief kleine landen door tot de laatste vier. Oostenrijk haalde de halve finale en Nederland won de finale van Denemarken. Nu haalde alleen Zweden als ‘kleintje’ de halve finale. Engeland, Frankrijk en Duitsland, de andere landen uit de top vier, spelen ook in het Europese clubvoetbal een voortrekkersrol. Spanje hoort ook in dat rijtje, dat land stuitte in de kwartfinale op de ploeg van Wiegman. In deze vier landen investeren grote clubs veel in vrouwenteams en dat sijpelt door naar de nationale elftallen. De Duitse basis bestaat grotendeels uit speelsters van landskampioen Wolfsburg, aangevuld met enkelen van rivaal Bayern München. Frankrijk is een combi van Champions League-winnaar Olympique Lyonnais en Paris Saint-Germain. Het Spaanse team lijkt soms op een iets aangepaste versie van Barcelona met een rood shirt aan. De Engelse is van deze topcompetities de meest gelijkwaardige, de doelpunten van invallers zijn geen toeval want Wiegman kan putten uit spelers van een groot aantal clubs. Die brede selectie is al meerdere keren een troef gebleken in dit toernooi. Zo scoorde Alessia Russo als invalspits al vier keer. Voor het Nederlandse elftal is het te hopen dat jonge talenten snel de stap naar die grote clubs en competities kunnen maken. De routiniers die in 2017 de titel grepen, vormden ook dit EK de basis, maar zij kunnen lang niet allemaal nog jaren mee. De meeste van hun vervangers spelen bij topclubs Twente, Ajax en PSV in de eredivisie en ondervinden daar te weinig weerstand. Verdediger Kerstin Casparij van kampioen Twente tekende al een contract bij Manchester City. Zij behoorde bij de jongeren die een lichtpuntje waren op een verder teleurstellend toernooi, waar Nederlandse voetbalsters een stapje terug hebben gedaan. Als ze opnieuw willen aanhaken bij de wereldtop, zullen er meer talenten moeten volgen. Wiegman mag nu volgend jaar proberen of ze met Engeland nog verder kan komen. Met Nederland verloor ze in 2019 de WK-finale. Als Louis van Gaal in Qatar geen wonder verricht, kan ze in Australië en Nieuw-Zeeland proberen om de eerste Nederlandse voetbalcoach te worden die wereldkampioen wordt.||https://www.volkskrant.nl/sport/sarina-wiegman-flikt-het-ook-met-engeland-is-ze-europees-kampioen~b134d567/
2022-07-31||Max Verstappen is sinds zijn wereldtitel alleen maar een betere F1-coureur geworden||Het leek zo goed als onmogelijk: een race winnen vanaf de tiende plek op een circuit waarop nauwelijks is in te halen. Maar dit seizoen lijkt voor Max Verstappen uiteindelijk alles goed te komen. Dankzij zijn overwinning in Hongarije, die hij verdiende vanuit een op het oog kansloze positie, begint Verstappen aan de zomerstop met de geruststellende gedachte dat eigenlijk niets hem de komende maanden nog van zijn tweede titel kan afhouden. Voor dit seizoen was het de vraag of Verstappen als wereldkampioen nog dezelfde gretigheid, gedrevenheid en felheid had die hem in de seizoenen daarvoor typeerde als coureur. Hij had zijn doel bereikt. In interviews na zijn eerste titel maakte hij er geen geheim van dat alles wat daarna nog zou komen ‘bonus’ was. Inmiddels is te concluderen dat hij alleen maar beter is geworden. Het wegvallen van de hunkering naar die eerste titel heeft hem bevrijd. Fouten maakt hij nog maar zelden en races rijdt hij bedachtzamer. Als hij bijvoorbeeld in het gedrang komt na de start, zoals zondag in Hongarije, houdt hij vaker dan voorheen even de voet van het gaspedaal om niet onnodig in de problemen te komen. Tegenslag, zoals de twee uitvalbeurten in de eerste drie races van dit seizoen, beleeft hij ogenschijnlijk onbewogen. Hij kijkt van wedstrijd naar wedstrijd en houdt daarmee zijn team scherp. Als het eens een weekeinde niet loopt, geeft datzelfde team hem ruggensteun. In Monaco belandde hij op het podium dankzij een uitgekiende strategie. In Hongarije was dat andermaal het geval. Verstappen had een rampkwalificatie achter de rug door een mislukte ronde en motorproblemen. Hij startte daardoor vanaf plek tien op de bochtige Hungaroring, waar het notoir lastig inhalen is. Maar dankzij twee perfect geplande pitstops kwam hij voor de twee Mercedessen terecht en kon hij vooraan duelleren met Ferrari-coureur Charles Leclerc, die lang favoriet was voor de zege. Van een serieus gevecht was alleen geen sprake, omdat Ferrari Leclerc op de hardste banden had gezet na een pitstop. De Monegask was op dat rubber niet vooruit te branden. Verstappen kon het zich zelfs nog permitteren volledig om zijn as te spinnen. Het was exemplarisch voor het verschil tussen Verstappen, Leclerc en hun renstallen in de eerste seizoenshelft. In de meeste van de eerste dertien races bezat Leclerc de snelste auto; Ferrari had met succes vol ingezet op de compleet gewijzigde auto’s van dit seizoen. Liefst zeven GP’s begon Leclerc vanaf de eerste plek en hij reed dit seizoen 290 ronden aan de leiding. Dat zijn er slechts achttien minder dan Verstappen er leidde. Dat er toch een enorm gat tussen de twee zit in de WK-stand heeft te maken met een reeks gevallen van motorpech, fouten en strategische blunders bij Ferrari en Leclerc. Keer op keer blijkt dat coureur en renstal nog allesbehalve een geoliede machine zijn. Bij Verstappen en Red Bull is het tegenovergestelde het geval. In hun zevende seizoen samen kennen ze elkaar door en door. Vorige week werd Verstappen in Frankrijk met zijn 130ste race voor het team de Red Bull-coureur met de meeste races achter zijn naam. Het team weet in lastige situaties precies wat het kan vragen van Verstappen en andersom. Hij vertrouwt zijn race-engineer Gianpiero Lambiase bijvoorbeeld blind en zei na het winnen van de titel al dat als Lambiase er ooit mee stopt hij ook de Formule 1 verlaat. Niet voor niets verlengde Verstappen zijn contract bij de renstal begin dit jaar tot en met 2028, wat hem naar verluidt tussen de 200 en 250 miljoen euro oplevert. Het toont Verstappens overtuiging dat er nog veel meer uit de samenwerking te halen is. Zijn huidige seizoen onderstreept dit. In Hongarije won hij alweer zijn 28ste race, waarmee hij op 24-jarige leeftijd al op de achtste plek staat als het gaat om aantal racezeges in de koningsklasse. Verder beleefde hij met acht racezeges zijn met afstand beste eerste helft van een F1-seizoen. Ter vergelijking: vorig jaar, in zijn titeljaar, stond hij in de zomerstop op vijf overwinningen. Dankzij zijn enorme voorsprong in de WK-stand van tachtig punten op Leclerc kan een tweede titel hem nagenoeg niet meer ontgaan. Niet eerder werd zo’n grote voorsprong nog verprutst in de Formule 1-historie en met nog negen races op de kalender is hij hoogstwaarschijnlijk ruim voor de slotrace in Abu Dhabi al wereldkampioen. Hij wil er alleen nog geen moment op vooruitlopen. Het verklaart de voortdurende scherpte bij hemzelf en zijn team. Ook na zijn onverwachte zege in Hongarije, die hij omschreef als ‘een van zijn mooiere’, bleef hij koel wat betreft zijn prettige titelperspectief. ‘We mogen niet klagen’, zei hij. ‘Maar ik ben wel iemand die meteen gaat kijken wat we beter kunnen doen en dat zijn heel veel dingen. Dus dat gaan we na de zomerstop doen.’||https://www.volkskrant.nl/sport/max-verstappen-is-sinds-zijn-wereldtitel-alleen-maar-een-betere-f1-coureur-geworden~bc0dba3c/
2022-07-31||Buurtburgemeester, dierenvriend en onderzoeker die met zijn charme overal binnenkwam||Benjamin Mouwes liep met zijn ziel onder zijn arm toen hij Fajga Szmulewicz weer ontmoette. Nadat hij vrij laat was vertrokken, bleef zij achter met tuitende oren en een hoofd op hol. ‘Dat was 15 augustus 1991 en we zijn samengebleven tot de dood ons scheidde.’ Op 1 juli werd Benjamin begraven op de Nieuwe Ooster in Amsterdam, 74 jaar oud. Als Bennie groeide hij op boven en in de zaak (de vier kinderen hielpen mee) die vader Isaac in 1946 begon in de Utrechtsestraat: Mouwes Koshere Delicatessen. Ook moeder Judith stond achter de toonbank. ‘Voor de Joodse huisvrouw met internationale smaak’ omvatte het assortiment gefilte fisj, boterkoek, matzes, mierik, gemberbolussen. Met hechsjer (certificaat) van een rabbinaat. Fajga: ‘Het handjevol koosjere Joden na de oorlog moest op zijn minst één winkel hebben.’ Die werd een trefpunt voor naoorlogs en een verbinding met vooroorlogs Joods Amsterdam. Op zaterdag hing er: ‘Mouwes geniet van de sabbatrust. (K)open op zondag.’ Fajga: ‘De kinderen werden doordrenkt met jiddisjkeit. Een strikt Joodse opvoeding: koosjere keuken, sjoel, Joodse scholen en Joodse jeugdvereniging.’ Op de universiteit ging Benjamin weinig om met andere Joodse studenten. ‘Die wereld kende hij wel. Eenmaal op kamers gleed hij langzaam uit het koosjere Joodse leven. Nooit uit het Jodendom, dat zat in zijn merg.’ Hij deed een jaartje economie en switchte naar psychologie met als specialisatie ethologie, diergedragskunde. Als jongetje was hij al niet weg te slaan uit Artis, hij hielp met voederen. Op straat werden honden beoordeeld: ‘Loopt als een dweil!’ Zelf trok hij bekijks met een dingo aan de lijn. Zijn afstudeerproject deed hij in Israël, over wolven in de Negev. In de achttien jaar die zijn studie omspande, voorzag hij in zijn levensonderhoud als chauffeur voor de Amsterdamse winkel; op zondag stond hij in het Haagse filiaal. Zijn scriptie kon best wachten, de eeuwige student stortte zich in het volle leven. ‘Kroegen, Club Mazzo, popconcerten, feestjes, blowen, wat al niet.’ Hij had een bandje, The Montycoats, zong en schreef een tekst voor hun single. Hij besloot zich in Israël in te zetten voor een natuurproject: onagers, wilde ezels, overbrengen naar de Negev. Na zijn terugkeer eind jaren tachtig was hier geen werk voor een etholoog. ‘Dus toch maar weer de winkel’, na de dood van Isaac geleid door broer Chai en op het punt te verhuizen naar Buitenveldert, een wijk met een groeiende Joodse aanwas. ‘Mijn klanten achterna naar het nieuwe Joodse getto’, zei Chai in het Nieuw Israëlietisch Weekblad. Omgeschoold kon Benjamin terecht bij het Internationaal Instituut voor Sociale Geschiedenis. Voor een database met representatieve levensgeschiedenissen uit de laatste twee eeuwen deed hij archiefonderzoek. Medewerker Marja Koster: ‘Met zijn charme en enorme glimlach wist Ben toegang te krijgen tot ontoegankelijke depots. Geregeld haalde hij verloren gewaand materiaal naar boven.’ Fajga: ‘Met zijn kenmerkende enthousiasme en tomeloze energie verbeterde hij en passant zoekmethodes.’ Na zijn pensioen bleef hij er vrijwilliger en werd bestuurslid van Het Swieneparredies in Groningen, dat het varken weer ‘onder de mensen’ wil brengen. Hij volgde Jiddisje taallessen en deed de lay-out van Grine Medine, een tijdschrift over Jiddisje taal en literatuur. Als erkenning voor 26 jaar inzet voor een veilige speelomgeving ontving het bestuurslid van speeltuinvereniging De Waag, tevens ‘buurtburgemeester’, de Andreaspenning. In maart, op zijn 74ste verjaardag en met een daverend verrassingsfeest in ‘zijn’ speeltuin. Hij was al enige tijd ziek. Op 22 juni kwam hij er voor het laatst. Fajga: ‘Hij hield er audiëntie, maar moest naar huis worden gedragen.’||https://www.volkskrant.nl/mensen/buurtburgemeester-dierenvriend-en-onderzoeker-die-met-zijn-charme-overal-binnenkwam~b21b9bb9/
2022-07-31||Hoe Annemiek van Vleuten de Tour naar haar hand zette||Ze zoekt nog even de buitenkant op van de ijselijk steile laatste bocht van La Planche des Belles Filles (24 procent). Even wekt Annemiek van Vleuten (39) de suggestie dat ze dan toch niet alles aan kan. Natuurlijk bedriegt de schijn. Ze stuurt weer terug, recht omhoog naar de finish. Ze wint de achtste en laatste etappe van de Tour de France Femmes en stelt daarmee riant de eindzege veilig. Na Leontien van Moorsel in 1993 is er weer een Nederlandse de beste in Frankrijk – al leidde de wedstrijd decennia achtereen een kwijnend bestaan. Achter haar geeft Demi Vollering (25) zondag 30 tellen toe, waarmee ze in de eindrangschikking tweede blijft, op 3.48. Derde is de Poolse Katarzyna Niewiadoma, op 6.35. Feitelijk waren de kaarten al zaterdag geschud. In een zware rit van 127 kilometer over drie cols van de eerste categorie trok Van Vleuten al vroeg in de aanval. Met een solo van ruim zestig kilometer, toen ze Vollering achterliet, de laatste renster die nog had kunnen aanklampen, zette ze haar tegenstanders al op minuten achterstand. De twee bergetappes vormden het sluitstuk van een week die Van Vleuten betitelt als ‘een rollercoaster’. Vier fasen waren bepalend in haar overwinning. Etappe 2: schade beperken Ze is zo slap als een vaatdoek. Ze slaagt er niet eens in voor het vertrek uit het hotel zelf haar koffer in te pakken. Een maaginfectie speelt haar parten. Tijdens de rit van Meaux naar Provins duwen teamgenoten haar met regelmaat vooruit om te voorkomen dat ze de rol moet lossen. Ze moet overgeven. Een sanitaire noodstop in de berm is noodzakelijk – een Tom Dumoulin-versie, noemt ze het de volgende dag in Épernay. Daar maakt ze voor het eerst melding van het ongemak. Op steile klimmetjes moet ze telkens wat terrein prijsgeven. In hoeverre de van streek geraakte ingewanden haar nog gaan dwarszitten, is dan nog gissen. Het gaat wel beter, verzekert ze. De concurrentie heeft in die tweede etappe niet in de gaten hoe zwaar ze het heeft. Ploegleider Anna van der Breggen van SD Worx, voormalig geducht concurrente van Van Vleuten: ‘We zagen wel dat ze een paar keer loste. Dat vonden we niet zo vreemd. Dat terrein ligt haar net wat minder.’ Het had maar een haar gescheeld, vertelt Van Vleuten later, of ze had opgegeven. Ze staat 18de, op 50 seconden. Etappe 4: met de schrik vrij Het is even alarmfase 1 als Van Vleuten in de rit tussen Troyes en Bar-sur-Aube met 13 kilometer chemins blancs aan het eind van de laatste gravelstrook een lekke band krijgt. Achter haar rijdt teamgenoot Emma Norsgaard uit Denemarken. Die staat onmiddellijk haar fiets af. Als ze de achtervolging op andere favorieten inzet, voelt ze dat de krachten goeddeels terug zijn. Snel sluit ze weer aan. SD Worx, met Vollering nog boven Van Vleuten in het klassement, en meer ploegen met klassementsrenners, krijgen na afloop kritiek. Waarom zijn ze niet gaan rijden? Anna van der Breggen staat nog altijd achter die keuze. Vooraan was de Zwitserse Marlen Reusser van haar ploeg op weg naar de etappezege. ‘We hadden vol door kunnen rijden, maar dan hadden we het gat naar Marlen dichtgereden en hadden we misschien niks gehad.’ Ploegleider Sanz van Movistar is opgelucht. Hij noemt Van Vleuten een iconische renster, van het kaliber Jeannie Longo, Marianne Vos en Anna van der Breggen. ‘We hebben haar gehaald als de renster die de referentie is. De anderen in het team trekken zich aan haar op.’ Van Vleuten bewandelt wel haar eigen weg. Ze kiest zelf de plek voor hoogtestages, het liefst zit ze in Livigno of maakt eens een uitstapje naar Colombia. Geregeld traint ze met mannen. Met haar buurman in Wageningen, baanrenner Jan-Willem van Schip, maakt ze tochten tot 400 kilometer. Sanz van Movistar: ‘We vertellen haar teamgenoten wel dat ze wat dat betreft haar niet tot voorbeeld moeten nemen. Die kunnen lang niet aan wat Annemiek wel kan verstouwen.’ Zelf zegt ze erover: ‘Het is een proces van jaren geweest. Steeds maar beter worden, elk jaar weer. Daar heb ik mijn grote motor aan te danken.’ Ze staat achtste, op 1.14. Etappe 7: de verpulvering Misschien, heel misschien, waren er nog rensters geweest die stilletjes hoopten dat ze Van Vleuten op z’n minst nog partij konden geven in de Vogezen. Mogelijk heeft ze toch wat aan kracht verloren. Op de finish in wintersportdorp Le Markstein, heeft ze de sprankjes aan verwachtingen er met meedogenloze pedaalslagen uit getrapt. Na een verkenning van het parcours weet ze: dit is op mijn lijf geschreven. Met nog 85 kilometer te gaan, op de giftige Petit Ballon, wordt duidelijk dat het ongerief van tijdelijke aard is geweest. Samen met Vollering rijdt Van Vleuten weg van een kopgroep van rensters die ook klassementsambities hebben. Op de tweede col, de onregelmatige Platzerwasel, gaat haar medevluchter overboord. De manier waarop typeert haar bijna in zichzelf gekeerde stijl. Ze gaat op de trappers staan, bijna oneindig lang. Niet één keer is er een blik achterom. Alsof ze het niet eens wil weten. Het is haar adagium: ze richt zich alleen op wat ze zelf onder controle heeft. Nog voordat Van Vleuten finisht in Le Markstein, zeven kilometer na de passage van de laatste klim, de Grand Ballon, breekt de lach door. Ze geniet van de menigte achter de reclameborden op de top, ze slaakt na de finish een intense juichkreet. De introversie is verdwenen. Ze staat eerste. Etappe 8: de bevestiging Ze wacht tot 6 kilometer van de streep op de La Planche des Belles Filles. Dan vertrekt ze uit een gestaag uitdunnende groep, andermaal lang dansend op de pedalen. In mum van tijd snelt ze een handvol vluchters voorbij. Alleen Vollering heeft iets van een antwoord. Eerder heeft Van Vleuten alleen maar de aandacht getrokken met fietswissels. Ze krijgt een lekke band en moet op een te kleine fiets van een ploeggenoot in de achtervolging. Dat er op dat moment favorieten voor haar snelheid maken, leidt tot ergernis. Na de finish: ‘Dat zou niet mijn stijl zijn.’ Verbazingwekkend is het gemak waarmee ze bergop weer terugkeert. Boven op La Planche des Belles Filles zijn er omhelzingen met de entourage van haar team en haar vriend. ‘Ik wilde hier heel graag in het geel winnen. Ik voelde me supergoed. Dit is zo fantastisch.’ Is wel zeker dat ze na dit machtsvertoon haar carrière na volgend seizoen beëindigt? Het antwoord laat geen ruimte voor twijfel. ‘Ja, ik stop.’||https://www.volkskrant.nl/sport/hoe-annemiek-van-vleuten-de-tour-naar-haar-hand-zette~b39f2c04/
2022-07-31||Het weerbericht voor maandag 1 augustus: overgang naar warmer weer||De eerste dag van augustus gaat overwegend bewolkt van start en vooral in de zuidelijke provincies valt af en toe een beetje regen. In het noorden blijft het zo goed als droog en schijnt af en toe de zon door de wolken heen. Gedurende de dag trekt de regen weg en breekt vanuit het westen de zon vaker door. We hebben eerst nog te maken met vrij gebruikelijke middagwaarden van 20 tot 25 graden, maar vanaf dinsdag brengt een zuidwestenwind warme lucht naar onze omgeving. De temperaturen lopen dan flink op. Dinsdag wordt het op veel plaatsen al zomers warm met 24 tot 29 graden en woensdag kan de thermometer in de zuidelijke provincies (ruim) 30 graden aangeven. Het weerbeeld bestaat uit een afwisseling van stapelwolken en zonnige perioden, een bui behoort ook tot de mogelijkheden. Donderdag kan het nog vrij warm worden, maar later op de dag komen regen- en onweersbuien tot ontwikkeling en wordt de warme lucht uit ons land verdreven. De wind draait naar een noordelijke richting waardoor lucht over de relatief koele Noordzee naar ons land wordt gevoerd. Vrijdag is het met 20 tot 24 graden beduidend minder warm dan voorgaande dagen. Wel lijkt het dan overwegend droog te blijven met flink wat ruimte voor de zon.||https://www.volkskrant.nl/nieuws-achtergrond/het-weerbericht-voor-maandag-1-augustus-overgang-naar-warmer-weer~b1251fdc/
2022-07-31||Annemiek van Vleuten oppermachtig in slotetappe Tour de France Femmes: ‘Een droom om in het geel te winnen’||De overtuigende manier waarop ze de Tour de France won, maakte veel los bij Annemiek van Vleuten. Op de slotklim naar La Super Planche des Belles Filles reed de Nederlandse wielrenster zo’n 5 kilometer voor de eindstreep hard bij iedereen weg. ‘Ik wilde stiekem wel heel graag winnen vandaag’, zei Van Vleuten, die in de bergetappe van zaterdag ook al op overtuigende wijze de beste was en toen de gele leiderstrui overnam van Marianne Vos, tegen de NOS. ‘Om in het geel te winnen en hier op deze aankomst was een droom.’ Van Vleuten kende een wat rommelige aanloop naar de slotklim en moest tot vier keer toe van fiets wisselen. De kopvrouw van Movistar bleef rustig en reed op ruim 5 kilometer van de finish bij iedereen weg. Ze bleek net als een dag eerder veruit de beste klimster van het peloton. Van Vleuten soleerde toen in de Vogezen naar winst van de zevende etappe, nam de gele trui over van Marianne Vos en ging de slotrit in met ruim 3 minuten voorsprong op landgenote Demi Vollering. Vollering probeerde het Van Vleuten zondag nog wel lastig te maken, maar op La Super Planche des Belles Filles stond geen maat op de klassementsleidster. Vollering kwam als tweede over de finish, 30 seconden na Van Vleuten. De Italiaanse Silvia Persico werd derde. In het klassement eindigde de 25-jarige Vollering ook als tweede, met 3.48 achterstand. De derde plaats was voor de Poolse Katarzyna Niewiadoma, 6.35 achter Van Vleuten. Vollering won de bolletjestrui voor beste klimster. Ook de groene sprinterstrui en de witte trui voor beste jongere gingen naar Nederlandse rensters, namelijk Vos en Shirin van Anrooij. Van Vleuten behaalde vorig jaar zomer de olympische titel tijdrijden in Tokio. Op haar erelijst staan verder onder meer de wereldtitel op de weg (2019) en de wereldtitel tijdrijden (2017 en 2018). De vrouwen reden voor het eerst sinds 2009 weer een echte etappekoers door Frankrijk, dat toen nog een andere naam had. Vos eindigde toen als derde. Leontien van Moorsel won de Franse rittenkoers voor vrouwen in 1992 en 1993. (ANP)||https://www.volkskrant.nl/nieuws-achtergrond/annemiek-van-vleuten-oppermachtig-in-slotetappe-tour-de-france-femmes-een-droom-om-in-het-geel-te-winnen~b764b07f/
2022-07-31||Nederlandse coaches schieten gaten in conservatieve Amerikaanse honkballeer||Pottenkijkers zijn niet welkom in de ‘warroom’ van Pittsburgh Pirates, een van de dertig clubs uit de Amerikaanse honkbalcompetitie MLB. In de ruimte in stadion PNC Park bereiden tientallen scouts en medewerkers zich voor op de jaarlijkse draft, het proces waarbij clubs nieuwe talenten uitkiezen. Onder hen twee Nederlanders, Bart Hanegraaff (34) en Martijn Nijhoff (43). Ze spelen sinds enkele jaren een sleutelrol bij de club en zijn voor het eerst als adviseurs betrokken bij de selectieprocedure. In de vergaderzaal, die voor even is veranderd in een onneembare vesting, kijken ze hun ogen uit. Zelfs foto’s mogen de ruimte niet verlaten, vertellen ze tijdens een pauze. Concurrenten zouden kunnen inzoomen op de computerschermen. Op een metersbreed wit bord plakken magneetjes met namen van jonge honkballers. De scouts, verspreid over het land, hebben informatie van zo’n tweeduizend spelers verzameld. Vierhonderd daarvan worden in de laatste fase besproken, nadat ze zijn gerangschikt door een computermodel. Hanegraaff en Nijhoff dienen als klankbord. Gekozen spelers belanden bij de opleidingsteams van de club in de zogeheten minor leagues, de competities onder de MLB. In de kraamkamer van Pittsburgh hebben de Nederlanders het voor het zeggen. In de zoektocht naar een nieuwe, afwijkende koers kwam de club uit bij de Brabanders – Hanegraaff komt uit Eersel, Nijhoff uit Helenaveen – die vrij spel krijgen om hun vernieuwende, in Nederland beproefde trainingsmethoden te implementeren. De Pirates, die het vanwege hun beperkte budget van innovatie moeten hebben, denken met het tweetal goud in handen te hebben. ‘Het is onwerkelijk’, zegt Hanegraaff, dat twee jongens uit Nederland het lot van een club uit honkbalwalhalla Amerika in handen hebben. ‘Ik moet mezelf soms wel even in de arm knijpen’, zegt hij na een lange dag in de warroom. Nijhoff: ‘We genieten hier elke dag.’ In Pittsburgh, in de staat Pennsylvania, draagt het duo de filosofie van hun mentor Frans Bosch uit. De voormalig kunstenaar, die als medisch tekenaar leerde over de menselijke anatomie, werkte als coach en begeleider in diverse sporten en is invloedrijk op het gebied van het motorisch leren. Nijhoff, een oud-honkballer, kwam met Bosch in aanraking via de Fontys Sporthogeschool en raakte bezeten van de theorie. ‘Mijn mond viel open toen ik ervan hoorde’, zegt hij. ‘We deden eigenlijk alles verkeerd.’ Hanegraaff, die op dat moment werkte voor de honkbalacademie van Nijhoff, maakte niet veel later kennis met Bosch en diens methoden. ‘Het is complexe materie’, zegt Nijhoff, ‘en het kan jaren duren om het helemaal te doorgronden’. Maar de kern van de denkwijze is eenvoudig: ‘In plaats van een sporter te vertellen hoe je een beweging moet maken, creëer je een omgeving waarin het lichaam op een natuurlijke manier zelf ontdekt hoe het moet.’ In zijn vakgebied heet het impliciet leren: laten ervaren, in plaats van voorkauwen. Een paar voorbeelden. Een werper die zijn arm te laag houdt wordt niet simpelweg verteld wat hij verkeerd doet, maar gaat oefenen met een stok onder zijn arm. Landt hij verkeerd op zijn voorste voet, dan kan het oppervlak worden aangepast om het probleem spelenderwijs te verhelpen; met behulp van een verhoging, bijvoorbeeld, of een ondergrond van zand. Slagmannen kunnen hun swing perfectioneren door met zwaardere, of juist kleinere knuppels te werken. De aanpak moet sporters op momenten van hoogspanning laten vertrouwen op automatismen. Bovendien zou de meer natuurlijke manier van bewegen blessures voorkomen. Nijhoff implementeerde de trainingsmethoden jaren geleden als talentcoach bij de Nederlandse honkbal- en softbalbond (KNBSB), een functie die hij nog altijd bekleedt. In Amsterdam overziet hij het ‘Talent TeamNL Center’ van de KNBSB, waar de grootste talenten van het land zich verzamelen. Vaker dan voorheen tekenen ze profcontracten, of trekken ze naar Amerikaanse universiteiten. Het zou het succes van de aanpak onderstrepen. In 2015 gaf Nijhoff een lezing in het Duitse Paderborn, waar zijn verhaal indruk maakte op twee Amerikanen die een lijntje naar Pittsburgh bleken te hebben. De Brabander werd uitgenodigd om bij de club te komen kijken. ‘Ik mocht niks zeggen, alleen maar rondlopen’, zegt Nijhoff. ‘Aan het einde van de dag moest ik vertellen wat ik ervan vond.’ Het viel hem niet mee. ‘Er zat geen enkele variatie in de trainingen, het was alleen maar herhalen, herhalen.’ Toen hij een tweede keer op bezoek kwam, had men niets met zijn adviezen gedaan. De derde keer? Hetzelfde verhaal. ‘Toen ze me opnieuw uitnodigden, zei ik dat ik het wel gezien had. Ik verveelde me te pletter. Ze vroegen: leer je dan niet van ons? Ik zei: nee, eigenlijk niet. Ze wisten niet wat ze hoorden.’ Eenmaal terug in Nederland ging de telefoon. De Pirates. Nijhoff kreeg een baan aangeboden en werd parttime adviseur voor de club. Regelmatig reisde hij naar Bradenton, in Florida, waar het trainingscomplex van de club ligt en de opleiding wordt aangestuurd. Bij een conferentie in 2018 ging Hanegraaff, zijn protegé in Nederland, voor het eerst mee. ‘We dachten dat er een paar coaches zouden zijn, maar er zat 120 man, van vijftien verschillende MLB-clubs.’ Hanegraaff werd ingelijfd door de Pirates, terwijl ook andere clubs geïnteresseerd waren. De oud-honkballer kreeg onder meer een aanbieding van New York Yankees, maar de roemruchte club kreeg een zeldzaam ‘nee’ vanuit Nederland te horen. ‘Daar kopen ze gewoon de beste spelers’, zegt Hanegraaff. ‘In Pittsburgh was de uitdaging groter.’ De honkbalcoaches schrijven hun jongensboek in de stad van Andy Warhol, Heinz-ketchup en de staalindustrie. Even ontsnapt uit de war room, kijken ze vanaf het gras van het PNC Park uit op de wolkenkrabbers in het centrum. Nijhoff draagt een zwart trainingsjack (de airco in het kantoor draait op volle toeren), Hanegraaff een petje van clublegende Roberto Clemente, de Puerto Ricaan die in 1972 neerstortte met een vliegtuig vol hulpgoederen voor Nicaragua. De grote, groene muur aan de rechterzijde van het veld is naar hem vernoemd. Hoog in het stadion krijgt een groep supporters een rondleiding. Ze hebben geen idee dat de toekomst van hun club grotendeels in handen is van de mannen daar beneden op het veld. Ook andere clubs in de MLB zijn tot op zekere hoogte bekend met de filosofie van de Nederlanders, maar nergens gaat men zo ‘all-in’ als in Pittsburgh. De rol van Nijhoff, die coaches in de minor leagues aanstuurt, is vorig jaar uitgebreid – in een periode van zes maanden is hij twaalf weken in Florida – en Hanegraaff woont tegenwoordig in Bradenton. Vanuit daar werkt hij als ‘head of methodology’ met coaches en spelers. Het is de bedoeling dat ook de honkballers van het vlaggenschip in de nabije toekomst gaan trainen volgens de nieuwe methode. Hanegraaff werkte al met supertalent Oneil Cruz, de Dominicaan die dit seizoen een bal met een recordsnelheid van 157 kilometer per uur aangooide naar het eerste honk. ‘Toen hij vorig jaar voor het eerst werd opgeroepen door de Pirates en hij zijn eerste homerun sloeg, zat ik in de dugout.’ In eerste instantie stuitten de nieuwkomers op de nodige weerstand bij hun nieuwe werkgever, met name bij coaches. ‘Ik gaf een keer een lezing’, zegt Nijhoff, ‘en na afloop wilden alle kracht- en conditietrainers ontslag nemen.’ Hanegraaff: ‘Het was allemaal redelijk behoudend.’ In de afgelopen seizoenen ging de bezem door het personeel van de club: ruim 60 procent werd ontslagen. Sindsdien krijgen de Nederlanders ruim baan van geestverwanten die de vacante posities invulden. ‘Eerst waren wij de roependen in de woestijn, nu zijn dat de coaches die niet meewillen.’ ‘Het Amerikaanse honkbal is een conservatief wereldje’, zegt John Baker, voormalig MLB-catcher en hoofd opleidingen in Pittsburgh. ‘Dat komt wellicht door de grote populatie van de Verenigde Staten: talent komt toch wel bovendrijven. We zijn lui geworden. Banen worden uitgedeeld aan oud-spelers, de trainingen zijn ouderwets. Het enige dat ik als speler hoorde, was dat ik mijn elleboog omhoog moest houden. Het klassieke Amerikaanse honkbaladvies.’ Baker begon zijn carrière bij Oakland A’s en werd ingelijfd door Billy Beane, de man achter datarevolutie Moneyball. ‘Ook daar wilden veel mensen in eerste instantie niet aan geloven.’ De Amerikaan werkte bij Chicago Cubs toen hij leerde over de ideeën van Bosch. Een conditietrainer had met de Nederlander samengewerkt bij het nationale rugbyteam van Wales. Toen hij vorig jaar begon in Pittsburgh, ging zijn eerste telefoontje naar Hanegraaff. Over tegenwerking hoefden de Nederlanders zich geen zorgen meer te maken. Sommige medewerkers trokken naar Pittsburgh vanwege Hanegraaff en Nijhoff. ‘Ik deed dingen omdat ik dacht dat het zo hoorde,’ zegt Jonathan Tucker, die de slagcoaches van de Pirates aanstuurt. Als speler haalde hij op een haar na de MLB. ‘Ik had altijd het gevoel dat er meer moest zijn.’ Na een lezing van Nijhoff ging een wereld voor hem open. ‘Met deze aanpak had ik waarschijnlijk de MLB gehaald.’ Bij de Pirates, die in 1972 voor het laatst kampioen werden, snakt men naar nieuw succes. Nijhoff is ervan overtuigd dat het zal komen. De eerste resultaten zijn inmiddels zichtbaar. Ke’Bryan Hayes, een talentvolle derdehonkman uit de eigen opleiding, tekende dit voorjaar een contract voor 70 miljoen dollar, een clubrecord. Dit seizoen bevindt Pittsburgh zich opnieuw in de onderste regionen, maar volgens de coaches zal het tij spoedig keren. ‘Als andere clubs, heel zwart-wit bekeken, alleen maar vertéllen hoe het moet, nooit met variatie en op hoge snelheid trainen, en wij doen de komende jaren wat we nu doen?… Dan hoef je geen verstand van honkbal te hebben om te snappen dat het een verschil gaat maken.’ Binnen twee, drie seizoenen, kunnen de supporters zich opmaken voor, op z’n minst, play-off-honkbal, denkt Nijhoff. ‘Daar ben ik heilig van overtuigd.’||https://www.volkskrant.nl/sport/nederlandse-coaches-schieten-gaten-in-conservatieve-amerikaanse-honkballeer~b08ed189/
2022-07-31||Merel Smulders reddende engel voor Nederland op WK BMX||‘Let op Merel. Zij kan voor een verrassing zorgen’, sprak vader Frank Smulders zondag in aanloop naar de finale van het WK BMX bij de elitevrouwen. Terwijl alle ogen waren gericht op haar oudere zus Laura – de huidige nummer één van de wereld – stuntte Merel Smulders in het Franse Nantes met WK-brons. De 24-jarige rechtenstudente uit Nijmegen moest in de finale alleen de Amerikaanse Felicia Stancil en Zoé Claessens uit Zwitserland voor zich laten. Laura Smulders kwam er na een slechte start niet aan te pas en eindigde op de zevende plek. De derde Nederlandse in de vrouwenfinale, Manon Veenstra, werd zesde. Op de nieuw aangelegde, kleine BMX-baan in Nantes van circa 380 meter (zo’n 100 meter korter dan de baan op Papendal) kende Merel Smulders vanaf de buitenkant een uitstekende start. De Amerikaanse Stancil bleek al snel een klasse apart waarna de jongste van de Smulders-zusjes met Claessens – over 33 seconden – een verbeten strijd uitvocht voor de overige twee podiumplaatsen. Exact één jaar en één dag na haar bronzen medaille op de Olympische Spelen van Tokio kreeg Merel Smulders opnieuw het brons omgehangen. En daar was ze ongekend blij mee, vertelde ze zondagmiddag telefonisch vanuit West-Frankrijk. ‘Deze medaille betekent heel veel voor me. Ik had het eerlijk gezegd niet verwacht na zo’n moeilijk jaar’, doelde Smulders op haar slepende rugblessure. Pas in juni reed ze tijdens de wereldbekerwedstrijd op Papendal haar eerste wedstrijd van het jaar. Begin vorige week zat het haar ook niet mee toen ze in Frankrijk werd getroffen door een buikvliesontsteking. ‘Gelukkig ging het sinds donderdag steeds beter en voelde ik me iedere dag sterker worden’, zei de huidige nummer negen van de wereldranglijst, die in 2018 al eens WK-zilver won. Voor bondscoach Martijn Jaspers vormde het WK zijn eerste mondiale toernooi. De 35-jarige voormalig BMX’er (met EK-brons in 2014 als beste prestatie) volgde in oktober vorig jaar Raymon van der Biezen op als bondscoach. Jaspers noemde de prestatie van zijn mannen in Nantes ‘beneden niveau’ qua resultaat. ‘Zo simpel is het gewoon als je geen finaleplaats haalt’, aldus de bondscoach zondagmiddag. ‘Op zo’n korte en smalle baan is inhalen heel lastig. Als je in het begin een foutje maakt, ben je gezien.’ Dat overkwam Niek Kimmann in de halve finale waardoor de titelverdediger zich niet wist te plaatsen voor de eindstrijd. De andere Nederlandse mannen werden uitgeschakeld in de kwartfinale (Mitchel Schotman) en in de achtste finales (Jay Schippers en Dave van der Burg). Merel Smulders redde voor de oranje-equipe de eer met de enige medaille bij de eliterijders. Jaspers: ‘Dat is een heel mooie opsteker. Ik zag haar als outsider voor het podium.’ De nieuwe BMX-bondscoach staat bekend als een ‘selfmade coach’ die werkt vanuit een wetenschappelijke en analytische benadering. In het verleden was Jaspers succesvol als trainer van de commerciële ploeg Team Oegema TVE waarmee hij Laura Smulders (in 2018) en Twan van Gendt (2019) naar de wereldtitel leidde. Na een motivatiedip dit voorjaar – en een wedstrijdloze periode van 2,5 maand – draaide het WK voor Kimmann uit op een deceptie door zijn uitschakeling in de halve finale. Toch keek hij bij de finish van de mannenfinale juichend toe hoe zijn Zwitserse trainingsmaat Simon Marquart hem als wereldkampioen opvolgde. In het hol van de leeuw wist Marquart (die de afgelopen twee maanden op Papendal trainde) maar liefst vier favoriete Fransmannen achter zich te laten. De Brit Kye White werd tweede, brons was er voor de Fransman Joris Daudet. Na zijn teleurstellende WK vliegt Kimmann dezer dagen direct naar Salt Lake City waar komend weekend het Amerikaanse BMX-kampioenschap wordt hervat. In het najaar verkast Kimmann voor twee maanden naar Tulsa (Oklahoma) waar hij zich gaat voorbereiden op de finaleronde van de competitie in de VS. Vanaf het nieuwe jaar staat voor de olympisch kampioen alles in het teken van de Spelen van ‘Parijs 2024’, liet hij vanuit Nantes weten. Kimmann staat er om bekend dat hij af en toe nieuwe prikkels nodig heeft om scherp te blijven. Zo koos hij er in aanloop naar de Olympische Spelen van 2021 voor om in Zwitserland te gaan trainen omdat hij na negen jaar Papendal toe was aan een andere omgeving. Afgelopen jaar vond Kimmann in Amerika een nieuwe uitdaging met deelname aan de prestigieuze BMX-series. ‘Ik hou ervan om mezelf uit te dagen, vaak is het ook een hang naar nieuwsgierigheid’, zei Kimmann. Toen er in coronatijd geen wedstrijden op het programma stonden, deed de sportman uit het Overijsselse Lutten twee maanden aan baanwielrennen om fysiek fit te blijven en om mentaal zijn zinnen te verzetten. Kimmann maakt er geen geheim van dat hij het baanwielrennen een fantastische sport vindt. Of een overstap naar de baan in de pijplijn zit? ‘Ik sluit niet uit dat ik ooit de overstap ga maken, al heb ik zeker niet de illusie dat ik het Harrie Lavreysen moeilijk ga maken’, aldus Kimmann over zijn goede vriend en tweevoudig olympisch kampioen. ‘Wie weet ga ik het op termijn proberen als starter voor de teamsprint. Harrie en ook Theo Bos zitten af en toe te geinen dat ik de baan op moet. Maar voorlopig vind ik BMX’en nog veel te mooi en zie ik nog genoeg uitdagingen.’||https://www.volkskrant.nl/sport/merel-smulders-reddende-engel-voor-nederland-op-wk-bmx~b889d2a8/
2022-07-31||Modellen boos om body positivity-campagne Spaanse regering: beenprothese weggewerkt in tekening||De woensdag gelanceerde campagne kreeg directal kritiek, maar heeft nu ook de woede van de geportretteerde modellen losgemaakt. Vooral het Britse model Sian Green-Lord is furieus. Zij staat linksonder op het plaatje en moet laten zien dat het oké is om jezelf met okselhaar op het strand te vertonen. Maar in werkelijkheid is het niet okselhaar dat haar geschikt maakt voor een campagne over body positivity. Een van haar benen is geamputeerd, en juist dat aspect is compleet weggewerkt. ‘Ik weet niet hoe ik kan uitleggen hoe boos ik nu ben. Ik tril letterlijk, zo boos ben ik’, zei de 32-jarige Green-Lord. Allereerst vindt ze het niet netjes dat de illustrator geen toestemming heeft gevraagd voor het gebruiken van de foto, die op haar Instagrampagina stond. Bovenal is het volgens haar ‘meer dan verkeerd’ om haar beenprothese weg te laten, nota bene in een campagne die over body positivity gaat. Green-Lord verloor haar onderbeen in 2013 bij een auto-ongeluk. De maker van de tekening, Arte Mapache, bood donderdag al excuses aan voor het ‘inspiratie ontlenen’ aan de foto’s zonder toestemming van de modellen. Daarbij stelde ze voor een deel van de opbrengst met hen te delen. Ze is niet wettelijk verplicht om dat te doen, omdat de foto’s openbaar op social media staan en niet zijn aangepast. Toch leverden ook twee andere modellen kritiek op de gang van zaken. Een andere geportretteerde op op de poster, de Britse Nyome Nicholas-Williams, vindt dat er een gesprek op gang moet komen over het gebruik van dit soort foto’s zonder toestemming. Mapache schreef ook op Twitter dat zij geen 84 duizend euro voor de tekening heeft gekregen, aanvankelijk een van de grootste kritiekpunten op de campagne. Op de website van het ministerie van Gelijkheid staat dat de Spaanse regering voor dat bedrag (exclusief belastingen) de productie van een bewustmakingscampagne tegen genderstereotyperingen heeft uitbesteed. Maar Mapache zei los te staan van dat contract, en zelf slechts 4.500 euro voor de tekening te hebben gekregen. Op de uitlatingen van Green-Lord heeft de kunstenaar nog niet gereageerd.||https://www.volkskrant.nl/nieuws-achtergrond/modellen-boos-om-body-positivity-campagne-spaanse-regering-beenprothese-weggewerkt-in-tekening~b9874e10/
2022-07-31||‘Nederland op film’ biedt een bijzondere vorm van intuïtieve geschiedschrijving||De zaterdag althans voor dit seizoen afgesloten reeks Nederland op film is in zijn soort behoorlijk bijzonder. Een programma van omroep Max dat een groter kijkerspubliek verdient dan de bescheiden schare die het trekt, ongelukkig geprogrammeerd tegenover de kijkcijferslokop, het achtuurjournaal van de NOS. Nederland op film is gebaseerd op de schat aan amateurfilmbeelden die ‘gewone’ Nederlanders pakweg de afgelopen eeuw hebben geschoten, hebben bewaard op zolder en in de kelder, en vervolgens afgestaan aan beeldarchieven. Doodgewone privébeelden, waarvan de maker nooit heeft vermoed dat hun historische waarde de familiesfeer overstijgt. Uit die rijke bronnen put Nederland op film om recente geschiedenissen op te rakelen. Het is een aantrekkelijke vertelvorm: niet de loop van al vaak vertelde historische episoden bepaalt de keuze voor de beelden, maar de opnamen zélf vormen het beginpunt. Dus juist niet, om het oubollig te verwoorden, een plaatje bij een praatje. Maar een vertelling die zich vooral plooit naar de filmbeelden. Het is een vorm van visual history die ook in de fotografie (bijvoorbeeld over de Tweede Wereldoorlog) zijn toegevoegde waarde ruimschoots heeft bewezen. Zaterdag was Nederland op film gewijd aan het koloniale verleden in Indië, tegenwoordig Indonesië. Duizenden Nederlandse ambtenaren togen er vorige eeuw met hun gezinnen naartoe om de kolonie te besturen en aldus doelmatig van haar natuurlijke rijkdommen te ontdoen. Voor de achterblijvers in Nederland filmden de Indiëgangers met amateurcamera’s, noviteiten nog, hun dagelijks leven. Zo zien we de reizigers vertrekken per boot vanuit Amsterdam, en hun passage van het Suezkanaal. Soirées, zonnebaden en ander vertier aan boord vormen de opmaat voor het luxe leven dat hun in Indië staat te wachten. Een geprivilegieerd bestaan: villa’s als paleizen, met zwembad in de tuin, huishoudpersoneel, tuinlieden, wasvrouwen, chauffeurs, de baboe die voor de kinderen zorgt. Er zijn (witte) sociëteiten met een rijk sociaal leven, scholen voor de (witte) kinderen, Hollandse festiviteiten, zoals Sinterklaas. Geen wonder dat Nederland de dag vreest dat Indië voor ‘ons’ verloren gaat. Het zijn bekende verhalen die door de filmbeelden evenwel extra schrijnen. De Hollandse dame in smetteloos wit die zich door Indiërs op een baar door de modder laat tillen – de genante routine waarmee ze dit ondergaat. De baboe, haar ultieme dienstbaarheid glimlachend bewijzend terwijl ze de kinderen voedt. Wat ook opvalt, mooi verwoord door presentator Wim Daniëls: ‘De Indiërs blijven vaak vakkundig uit beeld, of staan hooguit aan de randen.’ Het zijn figuranten in het land van de onofficiële segregatie, waar de trotse driekleur wappert over de sawa’s. Daniëls’ commentaar biedt context, zonder welke de filmfragmenten hun betekenis goeddeels verliezen. Toch zou Nederland op film nog best méér kunnen vertrouwen op de kracht van het beeld. Een hautaine gezichtsuitdrukking, een superieure houding, non-verbale sociale interactie: ze vormen een soort intuïtieve geschiedschrijving die met geen pen is te beschrijven.||https://www.volkskrant.nl/columns-opinie/nederland-op-film-biedt-een-bijzondere-vorm-van-intuitieve-geschiedschrijving~be24c56b/
2022-07-31||De voorstelling Slakje toont het genadeloze verhaal van de escortjongen Jack||Vanaf zijn 8ste jaar is Jack door zijn stiefvader misbruikt. Eerst in het kleedhokje van het zwembad, later ook in de slaapkamer thuis als zijn moeder naar haar werk was. Dat ging van kwaad tot erger, en zelfs zo ver dat hij als puber door zijn stiefvader tegen betaling aan andere mannen werd aangeboden. Jack raakte zo beschadigd dat hij van school af moest, in een internaat terechtkwam en vandaaruit in de prostitutie belandde. Hij was een van de jongens die werden geronseld door een modern soort pooiers die er niet voor terugdeinsden onder valse voorwendselen ook jonge jongens uit Oost-Europa naar Nederland te halen om ze hier als escorts in clubs en ondergrondse bordelen aan het werk te zetten. Theatermaker Gerardjan Rijnders ontmoette Jack op een datingsite en had eerst geen idee dat hij met een voormalige escortboy te maken had. Rijnders raakte in hem geïnteresseerd en voerde uiteindelijk vijf lange gesprekken met hem. Daaruit destilleerde hij zijn theatertekst Slakje. Samen met acteur Thijs Prein en vormgever Roelof Pothuis overwogen ze daarvan een voorstelling te maken. Aanvankelijk voelde Jack er weinig voor, maar hij gaf uiteindelijk toestemming. Slakje beleefde afgelopen zaterdag de eerste openbare voorstelling in het kader van Pride Amsterdam. Het is een onwaarschijnlijk heftig verhaal over een compleet verwoest leven, waaruit ook doorzettingsvermogen en misschien zelfs een soort levenslust, of liever levenswoede, doorschemert. Een song die in de voorstelling steeds terugkomt is I Will Survive, in de jazzy versie van Nils Landgren. Het verhaal van Jack is genadeloos: vol bloed en sperma, verkrachting, mishandeling, martelingen en vernedering, van zijn 8ste tot zijn 20ste, waarna hij zelf besloot in de prostitutie te gaan. De wereld die hij schetst is even gewelddadig als duister; Jack omschrijft zichzelf als een verdienmodel met twee gaten erin. Zijn relaas is zo gruwelijk dat het in de detaillering doet denken aan de roman Een klein leven van Hanya Yanagihara. Wat de monoloog daarnaast opmerkelijk en vooral pikant maakt, is dat Jack onomwonden vertelt over de mannen die de (vaak minderjarige) jongens gebruikten, onder wie prominenten uit de politiek, de rechtelijke macht en andere hooggeplaatsten. Hij beweert ook dat de politie er niet in slaagt daar grip op te krijgen, of dat niet wil. Tijdens het nagesprek afgelopen zaterdag, eerst openbaar, daarna een-op-een, ging het dan ook over hoe betrouwbaar het persoonlijke verhaal van Jack is. Is de man na zo’n gekweld leven niet in allerlei complottheorieën gaan geloven? Rijnders benadrukt dat zijn tekst een theatertekst is, geen onderzoeksjournalistiek of wetenschappelijke studie. Rijnders: ‘Het is het verhaal van die ene man, die ik overigens totaal niet als een fantast beschouw. Hij heeft er veertig jaar over gedaan om dit te vertellen. Misschien is het niet honderd procent waar, maar dan tenminste toch voor 70 procent. De namen van die prominenten heeft hij aan mij verteld, ja, en ik keek er eerlijk gezegd niet van op. In de voorstelling hebben we ze bewust weggelaten. Het publiek moet zelf maar uitmaken of men dit wil geloven of niet.’ Thijs Prein: ‘Slakje is geen moralistisch betoog tegen prostitutie. Voor mij gaat het vooral om het duidelijk maken dat mensenhandel niet alleen aan de grens van Belarus gebeurt, maar ook hier, in Amsterdamse grachtenpanden en kelders. Wij willen aantonen hoe die business opereert, en wat voor ellende die jongens daar moeten doormaken.’ De theatermakers hopen dat hun voorstelling door zo veel mogelijk mensen wordt gezien. Theaters zijn vooralsnog huiverig Slakje te programmeren: ‘Wat moet het publiek in Zwolle met zo’n heftig verhaal?’ Daarom hopen Rijnders en Prein met deze eerste voorstellingen programmeurs te overtuigen van het belang ervan. In de voorstelling vertelt Jack dat er ooit een journalist van Nieuwe Revu in de escort-onderwereld is gedoken, maar zijn zoektocht uiteindelijk heeft gestaakt. Jack heeft de voorstelling nog niet gezien. Dat wil hij ook niet. Hij vindt het eng. En het is misschien ook wel bloedlink. Rijnders: ‘Het blijft tricky voor hem, want mensen uit dat circuit zullen zijn verhaal en hem herkennen en dan weet je niet wat de gevolgen kunnen zijn.’ Als Jack zou besluiten toch te gaan, luistert hij naar een tekst die ondanks de gruwel knap is opgebouwd als een litanie van het kwaad, en hij ziet een acteur die zijn verhaal weergaloos ingetogen en aangrijpend vertelt. Dit is documentair theater zonder opsmuk, maar met grote impact. Jack is intussen ver in de 40 en zit nog steeds in de prostitutie, met name in de sm-scene. Slotzin uit Slakje: ‘En nou ja, gisteren, die kerel met die naalden door mijn tepels, dat is dan 200 euro en die zijn dan wel weer voor mij.’||https://www.volkskrant.nl/cultuur-media/de-voorstelling-slakje-toont-het-genadeloze-verhaal-van-de-escortjongen-jack~ba888068/
2022-07-31||De zes spelers in The Pink Sheep of the Family zijn geen professionele acteurs en dat maakt ze des te authentieker ★★★☆☆||Op het podium hangen zes enorme zuilen van vitrage waarin zich zes personages bevinden. Eerst horen we hun stemmen: ‘Iemand van ons heeft vier ratten’, ‘iemand van ons werkte bij de media’, ‘iemand van ons heeft twee kinderen’. Daarna komen ze een voor een naar buiten, een tikkeltje beschroomd tonen ze zich aan ons, het publiek. Het zijn de performers van de voorstelling The Pink Sheep of the Family. Zes transmannen en -vrouwen die in flarden vertellen over hun leven, dromen en angsten, toen en nu, en in de toekomst. Het Zuidelijk Toneel initieerde deze productie, die nu te zien is in het Queer Theater Festival in Amsterdam. De zes spelers zijn geen professionele acteurs, ze zijn gewoon zichzelf, en dat maakt ze des te authentieker. Ze zijn er in alle soorten en maten: jong, oud, stevig, fragiel, verlegen, stoer. Allemaal zijn ze ‘geboren in een verkeerd lichaam’, en of die uitdrukking er nog toe doet, is onderwerp van onderlinge discussie. De oudere transmens moest het in 1971 doen met dat ene zinnetje in Lou Reeds Walk on the Wild Side (‘Shaved her legs and then he was a she’), de transmens van nu kan naar een thema-avond in Nieuwegein. Dat is het verschil. Transgender zijn is leven in laagjes: laagje angst, laagje moed, laagje troost, enzovoort. In onderlinge ontmoetingen, monologen en terzijdes volgt in deze voorstelling aldus een soms grappige, af en toe ontroerende en altijd eerlijke zoektocht naar hun eigen, diepste wezen. In rustig aan elkaar geregen scènes worden brieven aan oma’s en ouders voorgelezen, en ervaringen gedeeld over soms moeizame levens. En steeds weer klikt er een fototoestel die deze tranches de vie vastlegt voor nu en voor de toekomst. De zes eindigen aan een grote tafel waarin onder meer gemijmerd wordt over die toekomst. Zal die zijn in een zorgcentrum of in een woonboerderij met kippen? Alledaagse vragen.||https://www.volkskrant.nl/cultuur-media/de-zes-spelers-in-the-pink-sheep-of-the-family-zijn-geen-professionele-acteurs-en-dat-maakt-ze-des-te-authentieker~bf28c5fe/
2022-07-31||Met de belofte van rust brengt deze camping reuring in de polder||‘Daar woonde ik vijf jaar geleden, in een tentje’, wijst campingeigenaar Gidus Hopmans (41) op het grasveld achter hem. Als Hopmans, een boomlange man met krulhaar en cowboylaarzen, zich in de zomer van 2017 uit zijn slaapzak wurmde, zag hij een vrijwel kale plek naast een bos. Slechts een vuurplaats en toiletgebouw waren aanwezig, plus een handjevol kampeerders. Wie nu ontwaakt aan de rand van het Robbenoordbos bij Slootdorp ziet paarse struiken, veel bomen en een met riet overgroeid beekje. Hopmans: ‘Dit is een kamer in het bos’. In het gras staat een wormenhotel, verderop een feloranje hot tub, ergens is een traptrekker geparkeerd. Verscholen tussen de bomen staan zes houten huisjes met asymmetrische muren en schuine ramen ‘om vanuit bed de sterren te zien’. Op de kampeervelden staat onder meer een Volkswagenbusje met Perzisch tapijt voor de deur, een vrouw op een luchtbed is kinderen aan het voorlezen. Alle 35 vrije kampeerplekken zijn bezet. ‘Aan reserveren doen we niet’, zegt Hopmans. Aan één tent hangt een bordje: ‘bezet’. Het blijkt de Tijd Voor Jezelf-Tent, voor iedereen te gebruiken. Binnen beoefent iemand yoga. Tussen de akkers in de kop van Noord-Holland baten Gidus Hopmans en Sasja Wiegersma sinds vijf jaar camping Het bos roept! uit. Ze lopen over van enthousiasme voor de natuur, noemen zichzelf ‘bosencyclopedieën’ en schreven een manifest voor het bos. Die natuurliefde willen ze overbrengen op gasten die ze aantrekken met de belofte van rust, duurzaamheid en een beetje luxe. In vijf jaar groeide de camping onder natuurkampeerders uit tot een populaire bestemming. ‘Onze gasten vormen een doorsnede van de samenleving, ze komen uit de stad en van het platteland. Wij zijn er ook voor wie driehoog achter woont.’ Om zo’n gevarieerd publiek te verleiden, ontvingen Hopmans en Wiegersma bijna twee ton subsidie van de EU, uit het potje voor de ontwikkeling van plattelandsregio’s. Daarmee ontwierpen en bouwden ze een reeks duurzame vakantiehuisjes, tenten, een plantenkas en een toiletgebouw. ‘Met zonneboilers, goede isolatie en opvang van regenwater verbeteren we onze kringloop’, zegt Hopmans. De camping dient zo als proeftuin voor duurzamer wonen. Hopmans werkte jarenlang als ontwerper in Amsterdam. Vijf jaar geleden begon het te broeien; hij wilde zelf klussen en onderzoeken in hoeverre het mogelijk is zelfvoorzienend te worden. Net op dat moment zocht Staatsbosbeheer pachters voor het natuurkampeerterrein pal onder de Afsluitdijk, vlakbij de boerderij waar Hopmans opgroeide. Wiegersma, de schoonzus van Hopmans, had er ook oren naar. Ze schreven samen een plan. ‘Plots beheerden we een camping. We wilden langzaam opbouwen, maar we wilden ook meteen open.’ Dus verhuisde Hopmans ‘halsoverkop’ naar de camping. Eerst met een tentje, daarna woonde hij in een caravan, vervolgens in een huis. Twee maanden nadat de contracten waren ondertekend, ging de slagboom open van Het bos roept!. ‘De eerste jaren focusten we zo op onszelf dat we het niet aandurfden om bij andere campings te gaan kijken.’ Dat zelfvertrouwen is er nu wel. Wiegersma kampeert net een weekje elders, later deze zomer trekt ook Hopmans er met de tent op uit. ‘We hebben ervaren personeel dat de camping draaiende kan houden.’ Na hun derde zomer zaten Hopmans en Wiegersma erdoorheen vanwege het vele werk. De werktijd van de campingeigenaren is inmiddels meer afgebakend, het avondrondje om kennis te maken met nieuwe gasten bijvoorbeeld werd een roulerende taak. ‘We begonnen naïef, het bleek tien keer zoveel werk als we dachten. Je moet altijd sociaal zijn en je komt soms een hele dag niet toe aan wat je van plan was te doen’, reflecteert Hopmans, die in drie jaar tijd ook nog eens drie kinderen kreeg. Hopmans haalt een flesje kombucha uit de plantenkas die als gemeenschappelijke ruimte dient. Aan het plafond rijpen druiven, bij de deur staat een piano – ‘onklaar gemaakt, anders zitten er telkens kinderen op te rammen’. Iedereen kan iets te drinken pakken uit de koelkast, afrekenen gebeurt later op vertrouwen. Wifi heeft Het bos roept! (nog) niet. ‘We bieden comfort tot een zeker niveau’, zegt Hopmans. Precies dat trekt iemand als Annemieke Grossenbacht uit Den Haag. ‘Er is niet veel poespas’, vertelt ze gezeten voor haar caravan temidden van haar kinderen, hondjes en een opblaaskrokodil. In mei kampeerde ze een weekend naast het Robbenoordbos. ‘Iedereen hier is van hetzelfde slag relaxte mensen.’ ‘Het speltbrood zit in de oven’, meldt een campingmedewerker. Even daarvoor sjouwde ze nog een kruiwagen wasgoed uit een van de vakantiehuisjes en wees ze een gast de weg naar het dichtstbijzijnde strand. Elk personeelslid kan alle taken verrichten, verduidelijkt Hopmans. Ook hij en Wiegersma schrobben dus weleens een toilet. Het duo ziet zichzelf als onderdeel van een nieuwe generatie campingeigenaren: ‘De meeste campinguitbaters zijn vijftigplus’. Valt dat samen met een nieuwe generatie campinggasten? ‘Kamperen is in. We begonnen precies op tijd. Mensen willen milieubewust op vakantie en zoeken in onze verstedelijkte samenleving vaker naar rust.’ Er komt misschien wel wifi, de belofte van rust ten spijt. In de winter kunnen gasten dan afstandswerken in de vakantiehuisjes. De kinderen van campinggast Mirjam zouden het internet vast verwelkomen: ‘Ze hielden het anderhalve dag vol zonder. Dus zijn ze nu even terug naar ons huis in de buurt.’ Mirjam leest een boek voor haar caravan, ‘lekker rustig nu’. Met een beetje goede wil hoor je die rust overal op de camping: in het gekwetter van vogels, het ruisen van riet en het geplons van in het water duikende zwemmers. Hopmans: ‘Zoals een oude boer uit de buurt altijd zei: Het bos roept.’||https://www.volkskrant.nl/economie/met-de-belofte-van-rust-brengt-deze-camping-reuring-in-de-polder~bd74f384/
2022-07-31||De veelbelovende acteurs Gavin-Viano Fabri en Verona Verbakel delen hun intieme confrontaties met het Parade-publiek||Amper 30 en flink knokkend met hun liefdesleven. Twee veelbelovende acteurs, worstelend met de verwarring tussen seks en romantiek, delen hun intieme confrontaties en toxische crushes graag expliciet met het Parade-publiek tijdens de korte solovoorstellingen die ze presenteren op het reizende theaterfestival. Daarin vertolken ze hun frustraties over hoe (potentiële) bedpartners hun lichaam bejegenen. De Rotterdamse Gavin-Viano Fabri (33), veelzijdig opgeleid als danser, acteur, musicalperformer en regisseur (dat laatste aan de Toneelacademie Maastricht), meet zijn zoetgevooisde zangstem in Able to Fuck Love aan het bevlogen spelende, Maastrichtse strijkkwartet Eurasia, aangevuld met de charismatische toetsenist Joachim Henriëtta. De lyrische romantiek van soul en klassiek schuurt flink met zijn Engelstalige ontboezemingen over seksistische onenightstands en witte Tinderdates die kicken op zijn zwarte pik. ‘Verwar ik seks met liefde en vriendelijkheid met zwakheid?’ vraagt hij zich voortdurend af. Helaas ontbeert zijn eenvormige solo, hoe ontwapenend ook, een spannende opbouw. En het slotlied, waarin hij protesteert tegen etnisch profilerende agenten, detoneert totaal bij de gekozen thematiek. Jammer, want Gavin-Viano Fabri heeft overduidelijk theatraal veel in zijn mars. De Vlaamse actrice Verona Verbakel (29), eerder al opgevallen in voorstellingen van Wunderbaum, De Warme Winkel, Kopergietery en Romeo Castellucci, presenteert in Well-Behaved Women Seldom Make History een grappige mix van satirische zelfspot en schaamteloze openhartigheid. Ze buit het contrast uit tussen de sociale verwachtingen van haar intellectuele communistische opvoeding en de seksuele verwarring van haar fetisj met watercreaturen en amfibieën. Haar adoratie voor convexe oogbollen zou ze nog veel meer op de spits mogen drijven. De solo oogt nog een beetje droog. Maar Verbakel heeft wel een vermakelijke verteltoon, die doet denken aan een kruising tussen de Dear-Sugars-podcaststem van Cheryl Strayed en De fabeltjeskrant van Meneer de Uil.||https://www.volkskrant.nl/cultuur-media/de-veelbelovende-acteurs-gavin-viano-fabri-en-verona-verbakel-delen-hun-intieme-confrontaties-met-het-parade-publiek~b2d6ec7e/
2022-07-31||Kiki Schippers en Ellen ten Damme weten hoe ze op De Parade als frontvrouw een tent op stelten moeten zetten ★★★★☆||Jarenlang waren Loes Luca en Nanette Currie de ongekroonde koninginnen van De Parade, met energieke variétéshows vol liefdevolle chansons. Nu hebben ze waardige opvolgers gekregen in Kiki Schippers en Ellen ten Damme. Beiden weten hoe ze als frontvrouw een tent op stelten moeten zetten. Vooral cabaretière en zangeres Kiki Schippers is goed op dreef met haar show Kiki met band XL, waarin ze zich voor het eerst laat vergezellen door liefst negen jonge muzikanten, van een trio blazers tot twee achtergrondstemmen en een drummer tot een batterij aan gitaristen. Geweldig is haar rappe lied over de kwantummechanica, waarin ze als een dolle door de historie raast van natuurkundige principes en onzekerheden, om uit te komen bij een subtiel pleidooi voor aandacht: ‘Alles verandert dus als jij ernaar kijkt.’ Ook haar protest tegen Tata Steel en energieslurpende datacenters treft doel, met rake zinnen over niet kunnen bouwen op vertrouwen en mensen zonder longen in hun lijf. Sax, trompet en trombone gaan lekker los in de uitsmijter Er komt meer. En onderwijl grapt ze ook nog uitbundig met kledingwissels vol overdadige lagen roesjes en tule. Zangeres Ellen ten Damme legt in haar Café Royal haar kittige zweepje over vertrouwde klassiekers. Ze schiet heen en weer, van een lekkere medley van Shirley Basseys Goldfinger, Moonraker en Diamonds Are Forever naar Blondies One Way or Another en van Aznavours La bohème naar I Was Made For Lovin’ You van Kiss. Wat dat allemaal te maken heeft met de decadente setting van de verlaten koningin van Frankrijk, zoals ze zich op haar canapé introduceert, met diadeem en getoupeerd haar, blijft in het midden. Maar ‘toute seule’ is ze zeker niet, gezien de vijf man sterke muzikantensectie die hun gitaren, violen, vleugel en accordeon gloedvol geselen.||https://www.volkskrant.nl/cultuur-media/kiki-schippers-en-ellen-ten-damme-weten-hoe-ze-op-de-parade-als-frontvrouw-een-tent-op-stelten-moeten-zetten~b6aa4ba6/
2022-07-31||Door Saoedi’s gesponsord golftoernooi krijgt warm onthaal van Donald Trump||Triomfantelijk meldde de oud-president zich donderdag op de eerste hole van zijn baan, het kenmerkende rode petje op zijn hoofd. De fervente golfliefhebber, die volgens The Washington Post als president liefst 261 dagen op de baan stond, speelde een demonstratierondje met de Amerikaanse toppers Bryson Dechambeau en Dustin Johnson. ‘Good shot!’ klonk het na zijn afslag, bij hoge uitzondering van dichtbij vastgelegd door cameraploegen. ‘Zo, dat hebben we gehad’, zei Trump in de richting van zijn dochter Ivanka en schoonzoon Jared Kushner in het publiek. Zoon Eric speelde mee. In aanloop naar het toernooi stak Trump de loftrompet over het nieuwe LIV Golf, dat wordt betaald uit het overheidsinvesteringsfonds van de Saoedische kroonprins Mohammed bin Salman. Het is een schoolvoorbeeld van ‘sportswashing’, het met sport oppoetsen van een bruut regime, zeggen mensenrechtenorganisaties over het nieuwste speeltje van de Saoedi’s, die onder meer investeren in de Formule 1 en voetbalclub Newcastle United. De competitie, waarin 54 (vandaar het Romeinse LIV) in plaats van 72 holes worden gespeeld, wist talloze golftoppers met oliedollars weg te lokken bij organisatoren als de Amerikaanse PGA Tour, die de afvallige golfers schorste. De komst van LIV Golf zorgde voor een tweespalt in de sport die voorlopig niet zal verdwijnen. De speelkalender wordt volgend jaar uitgebreid van acht naar veertien wedstrijden, kondigde de organisatie afgelopen week aan. Ook de prijzenpot wordt groter, van 255 naar 405 miljoen dollar. Later dit seizoen wordt nog een tweede keer gespeeld op een baan van Trump, dan in de buurt van Miami. Hoeveel hij als gastheer ontvangt is niet bekend, maar volgens Trump zou het hem niet om het geld gaan. ‘Ze zijn heel genereus’, sprak hij tegen ESPN, ‘maar ik doe het omdat ik denk dat het heel goed is voor de sport.’ Volgens sommigen zou Trump gemotiveerd zijn door wrok. Vorig jaar ontnam PGA of America (niet gelieerd aan de PGA Tour) hem de organisatie van het prestigieuze PGA Championship, vanwege zijn rol in de bestorming van het Amerikaanse Capitool op 6 januari van vorig jaar, die momenteel door justitie wordt onderzocht. Zijn banden met Saoedi-Arabië werden jaren geleden gesmeed. ‘Ze kopen appartementen van me, waarom zou ik ze niet mogen?’, zei Trump in 2015. ‘Ik ken deze mensen al heel lang, het zijn mijn vrienden’, sprak hij afgelopen week in een interview met The Wall Street Journal. ‘LIV is geweldig voor het imago van Saoedi-Arabië.’ Zijn eerste buitenlandse reis als president ging naar Riyad, en het bedrijf van zijn schoonzoon Kushner ontvangt volgens The New York Times miljarden uit het Saoedische overheidsinvesteringsfonds. In 2018, tijdens het presidentschap van Trump, werd de Saoedische journalist Jamal Khashoggi vermoord bij een bezoek aan de Saoedische ambassade in Turkije. Volgens de Amerikaanse inlichtingendiensten gaf Bin Salman de opdracht voor de moord, maar Trump geloofde de kroonprins toen die zei onschuldig te zijn. In The Wall Street Journal verdedigde Trump zich door te zeggen dat de interesse voor de zaak inmiddels ‘compleet is gaan liggen’. Als presidentskandidaat toonde Trump zich op momenten kritisch over het Saoedische regime, en met name de vermeende betrokkenheid bij de aanslagen van 11 september 2001. Vijftien van de negentien terroristen kwamen uit Saoedi-Arabië en hoewel het land het altijd heeft ontkend, bestaan hardnekkige verdenkingen over financiering van de aanslagen. Bij de golfbaan in Bedminster, op een uur rijden van de plek waar de Twin Towers werden neergehaald, demonstreerden nabestaanden de afgelopen dagen tegen de komst van het golftoernooi en de betrokkenheid van Trump. ‘Het is een klap in ons gezicht’, klonk het in een tv-spotje van 9/11 Justice, dat zich inzet voor familieleden van slachtoffers. ‘Voor hoeveel geld keer je je eigen land de rug toe?’ Trump wilde geen commentaar geven op de kritiek. ‘Ik weet niet veel van de 9/11-families,’ sprak hij in The Wall Street Journal. ‘Ik kan er niks over kwijt, want ik weet niet precies wat ze zeggen en wat het hiermee te maken heeft.’ Warmer was donderdag het onthaal van de golfers waarmee Trump zijn rondje liep. ‘Hij is eigenlijk een heel goede golfer, het was een eer om met hem te spelen’, zei DeChambeau, die onthulde dat Trump onderweg maar bleef praten. ‘Hij zei dat geen enkele president zo kon slaan als hij.’ Met welke score Trump eindigde, werd niet bekend. Op de eerste hole noteerde hij een bogey, één slag boven par.||https://www.volkskrant.nl/sport/door-saoedi-s-gesponsord-golftoernooi-krijgt-warm-onthaal-van-donald-trump~b78fd81b/
2022-07-31||James Lovelock (1919-2022), dwarse uitvinder die inzag hoe kwetsbaar de aarde is||Aan zijn keukentafel bouwde James Lovelock in 1957 een apparaatje dat het startschot werd van zo’n beetje de complete milieubeweging. Het detecteerde vervuilende stoffen zoals ozonlaagvernietigende cfk’s en insecticiden zoals DDT, die overal in de lucht bleken te zitten. Het typeert de wetenschapper en pionier die afgelopen dinsdag op 103-jarige leeftijd overleed: al knutselend kwam hij tot uitvindingen en ideeën die de kijk op de wereld drastisch veranderden. Voor hem was het vrolijk geëxperimenteer met bijzondere resultaten, zei hij op zijn honderdste tegen New Scientist: ‘Het was een goed leven.’ Lovelock stond vooral bekend om zijn zogeheten Gaia-hypothese. Dat is het idee dat de aarde zelf als een soort levend wezen functioneert. De zuurstof die we inademen komt immers van microben en planten, die tegelijkertijd de temperaturen op de planeet aangenaam houden door koolstofdioxide aan de atmosfeer te onttrekken. De aarde houdt zichzelf als het ware leefbaar, zoals een dier zijn stofwisseling en lichaamstemperatuur op peil houdt. Destijds was het idee controversieel, al is het maar omdat Gaia zweverig klonk en de spirituele new agebeweging aantrok en daarmee wetenschappers afschrok, schreef Lovelock in zijn korte autobiografie The Revenge of Gaia. Toch zijn veel onderzoekers van gedachten veranderd, vooral binnen de klimaatwetenschap. Daar is het idee van een complex, zelfregulerend systeem waarin microben, planten, dieren en mensen de leefbaarheid op aarde bepalen een uitgangspunt geworden. Hoe visionair het Gaia-idee ook is, Lovelock kwam ertoe via een omweg. Die begon toen de Amerikaanse ruimtevaartorganisatie NASA hem in 1961 inhuurde om antwoord te vinden op de vraag: is er leven op Mars? Het dwong Lovelock voor het eerst na te denken over de mogelijkheid dat het leven de atmosfeer van een planeet verandert. Dat valt tenminste van ver weg te meten, ook bij Mars. Daarop realiseerde hij zich dat de aarde bijzonder is. De hoeveelheid zuurstof in onze atmosfeer ‘is ongewoon hoog’, vertelde hij daarover tegen New Scientist. Zuurstof heeft de neiging snel te reageren met andere moleculen en dus te verdwijnen. De enige reden dat er zo veel van is, is dat microben het miljoenen jaren de lucht in hebben gepompt. Zo’n ‘onlogische’ atmosfeer is dus een teken van leven, waar continu gassen rondgaan. Mars, zo bleek tijdens de NASA-missie in 1965, heeft een atmosfeer waar niets gebeurt: die is ‘in chemisch evenwicht’, aldus Lovelock. ‘Volgens mij is Mars daarom waarschijnlijk levenloos. Dat is niet de conclusie waarop mijn geldschieters zaten te wachten.’ De aardatmosfeer bleef Lovelock fascineren. Als onafhankelijke wetenschapper begon hij daarna met bioloog Lynn Margulis zijn Gaia-theorie vorm te geven. Hij kreeg de naam Gaia getipt van zijn vriend William Golding, de Britse auteur die Lord of the Flies had geschreven en in de buurt woonde. James Lovelock werd op 26 juli 1919 geboren in het huis van zijn grootouders in Letchworth Garden City, vlakbij Londen. Het gezin had het niet breed, waardoor hij niet naar de universiteit kon totdat hij 21 jaar oud was. Het voedde zijn onafhankelijkheid dat hij in de tussentijd autodidact was op basis van zijn eigen nieuwsgierigheid, vertelde hij aan New Statesman eerder dit jaar. Na zijn studie scheikunde aan Manchester University heeft Lovelock tien jaar in de academische wereld gewerkt. Hij verliet die wereld om als zelfstandig wetenschapper verder te gaan. Lovelock verraste mede- en tegenstanders geregeld met zijn dwarse ideeën. Aan NRC Handelsblad vertelde hij dat hij ooit eens voorstelde om méér broeikas de atmosfeer in te pompen, om een nieuwe ijstijd te voorkomen. ‘Ik heb het ook niet altijd bij het rechte eind.’ Zijn ‘grootste blunder’ vond hij dat hij chloorfluorkoolwaterstoffen (cfk’s) uit koelvloeistoffen ongevaarlijk had genoemd, nadat hij deze stoffen nota bene zelf voor het eerst op de Zuidpool aantrof met zijn uitvindingen. Pas toen andere onderzoekers naar aanleiding van zijn ontdekking aantoonden dat cfk’s de ozonlaag aantastten, was Lovelock om. Lovelock is echter standvastig gebleven als voorstander van kernenergie. Die omslag maakte in hij in 2004, waarmee hij destijds de milieubeweging compleet verraste. Kernafval, zo redeneerde hij in The Revenge of Gaia, is nog te overzien en te begraven. De enorme berg aan koolstofdioxide die de mensheid jaarlijks de atmosfeer inpompt is daarentegen miljoenen keren groter en vormt volgens Lovelock een veel groter gevaar. Hij stelde zelfs voor om kernafval in zijn tuin te laten begraven – daar kon hij dan mooi zijn huis mee verwarmen in de winter. Echt pessimistisch is Lovelock nooit geweest. Hij vergezelde zijn doemscenario’s over de aarde altijd met een luchtig pragmatisme die op anderen verwarrend overkwam, schrijft New Statesman. De mens is vindingrijk genoeg om met oplossingen te komen, dacht hij. Waarom niet de aarde helpen afkoelen met spiegels die zonlicht wegkaatsen van de aarde, of met machines die wolken maken? Lovelock stierf in zijn huis op het platteland van Dorset. Tot een half jaar geleden maakte hij er nog kilometerslange wandelingen langs de kust, meldt zijn familie op Twitter. Door een val is zijn gezondheid achteruitgegaan. Hij laat zijn vrouw Sandy Orchard en vier kinderen na.||https://www.volkskrant.nl/wetenschap/james-lovelock-1919-2022-dwarse-uitvinder-die-inzag-hoe-kwetsbaar-de-aarde-is~b0a28f52/
2022-07-31||The Body Keeps the Score levert geheid gespreksstof op ★★★☆☆||Hartkloppingen. Trillende handen. Slapeloze nachten. Een traumatische gebeurtenis kan je nog jarenlang achtervolgen, niet alleen in herinneringen, maar ook in de vorm van lichamelijke klachten. Daarvoor hoef je het trauma niet eens zelf te hebben meegemaakt: deskundigen zijn het er steeds meer over eens dat je stressreacties van je ouders kunt erven. Over dat verschijnsel, intergenerationeel trauma, gaat The Body Keeps the Score in het Kunstenlab in Deventer. De ingetogen groepstentoonstelling – negen kunstenaars, veelal jong en wonend in Nederland – is genoemd naar de gelijknamige bestseller over ditzelfde thema uit 2014. Acht jaar na verschijnen is het boek van de Nederlands-Amerikaanse psychiater Bessel van der Kolk ongekend populair, het staat al 196 weken in de bestsellerlijst van The New York Times. Een van de redenen voor het televisieprogramma Zomergasten om de trauma-expert uit te nodigen: op 28 augustus sluit hij het seizoen af. Met een tentoonstelling over familietrauma’s kun je verschillende kanten op. Zo ligt het voor de hand om, met een verhalend medium als videokunst, in te zoomen op persoonlijke verhalen. Gastcuratoren Yuki Kho en Maurits de Bruijn kiezen in het Kunstenlab een andere weg: hier zijn de kunstwerken eerder tactiel dan verhalend. In de witte, open ruimte staan, liggen en hangen vooral sculpturen die de nadruk leggen op materialen zoals gekreukt aluminium, met de hand gestikte stof en golvende keramiek. In het tentoonstellingsboekje schrijven de curatoren dat ze hebben gekozen voor kunstwerken die ‘gestalte geven aan spookgevoelens en ervaringen’. Dat klinkt vaag, en dat vage is ergens de kracht van The Body Keeps the Score. Het gaat hier over lichamelijke sensaties waar weinig woorden voor bestaan, mooi dus om beelden en materialen zelf te laten spreken. Sarah van Sonsbeeck doet dat bijvoorbeeld heel overtuigend in een wandsculptuur van aluminium en goud. Je voelt hoe iedere deuk en kreuk in het materiaal aan het oppervlak zichtbaar blijft. Het ziet er door die deuken tegelijkertijd kwetsbaar en sterk uit, iets wat misschien ook geldt voor wie de spoken uit het verleden onder ogen durft te komen. De begeleidende teksten zijn behoorlijk abstract. Dat geeft veel ruimte voor interpretatie, maar brengt ook het risico mee dat je je wat verloren voelt, bijvoorbeeld bij het werk van Gerda Maas, Verborgen herinneringen II. Het kunstwerk op zich is prachtig: een weefwerk van tere, doorschijnende zaaddozen van de plant judaspenning, met een laagje bladzilver bekleed. In de tekst gaat het onder meer over hersenscans (daar lijken de schildjes op) en alzheimer. Voor deze recensent bleef de link met het thema net iets te vaag en was meer sturing welkom geweest. Een ander zal juist op dit kunstwerk aanslaan, ieder lichaam spreekt een andere taal. Daarom een tip: ga niet alleen, maar met je familie, vrienden, geliefden. Deze fijngevoelige tentoonstelling levert geheid gespreksstof op over dingen die zich moeilijk in taal laten vangen.||https://www.volkskrant.nl/cultuur-media/the-body-keeps-the-score-levert-geheid-gespreksstof-op~b5d83e57/
2022-07-31||Verstappen rijdt droomrace in Hongarije: van tiende naar eerste plek dankzij ‘perfecte strategie’||Verstappen won voor de eerste keer in zijn loopbaan de Grand Prix van Hongarije, in een race waarin alles zijn kant op viel en de concurrentie andermaal faalde. Zaterdag baalde Verstappen nog flink na zijn rampzalig verlopen kwalificatie, die mislukte door een fout en motorproblemen. De Nederlander weet als geen ander wanneer hij zijn verlies moet nemen als zijn auto simpelweg niet snel genoeg is. In Hongarije had hij alleen dat gevoel niet. De tiende startplek op de bochtige Hungaroring, waar inhalen moeilijk is, was voor hem om die reden uitermate teleurstellend. Uit voorzorg had Red Bull in de nacht van zaterdag op zondag de motor in zijn RB18 gewisseld. Dat had geen nadelige gevolgen voor zijn snelheid, bleek al vroeg in de race. Op de rode, zachtste banden sneed Verstappen door het veld – binnen tien van de zeventig ronden lag hij al op de zesde plek. Verder verliep de race in voorhoede precies zoals hij had gehoopt: raceleider George Russell hield in zijn Mercedes de Ferrari’s op, waardoor niemand echt kon wegrijden van de rest. Daardoor werd al snel duidelijk dat er misschien wel meer mogelijk was voor Verstappen. Hij was daarbij alleen wel afhankelijk van een perfecte strategie. Juist dat blijkt al het gehele seizoen een van de sterkste punten van zijn team. Door de timing van zijn eerste stop kwam hij vóór zevenvoudig kampioen Lewis Hamilton weer op de baan. Na zijn tweede stop kwam hij zelfs voor twee auto’s die eerst voor hem reden weer het circuit op. Bij Ferrari ging het op strategisch vlak juist op alle mogelijke manieren mis. Zo duurde een pitstop van Carlos Sainz onnodig lang en zette het team Charles Leclerc, die lang de favoriet leek voor de zege, bij zijn laatste stop op de hardste banden. Op die banden was Leclerc alleen niet vooruit te branden. Verstappen haalde hem simpel in. Daarmee leek de race beslist, tot Verstappen vanuit het niets in een langzame bocht de controle over zijn auto verloor. Hij spinde 360 graden en was zijn positie weer kwijt aan Leclerc. Binnen drie rondjes had Verstappen de Monegask alweer ingehaald. Daarna kwam hij geen moment meer in de problemen. Toen hij over de finish kwam, was het ongeloof in Verstappens stem te horen over de boordradio. ‘Wie had dit gedacht?’, zei hij tegen zijn teambaas Christian Horner. In het interview direct na de race prees hij de strategie van zijn team, die volgens hem perfect was. ‘Vooraf hoopte ik in de buurt van het podium te kunnen komen, maar we hadden een hele goede tactiek. We waren proactief en stopten op het juiste moment.’ Verstappen leek na zaterdag een stukje van zijn aanzienlijke voorsprong in de WK-stand te moeten inleveren. Maar hij gaat de zomerstop van het F1-seizoen nu in met een nóg grotere voorsprong van maar liefst tachtig punten op nummer twee Leclerc. Van de resterende negen races mag hij er nu drie uitvallen, waarmee de kans steeds aanzienlijker wordt dat Verstappen ruim voor de slotrace in Abu Dhabi zijn tweede wereldtitel binnen heeft.||https://www.volkskrant.nl/sport/verstappen-rijdt-droomrace-in-hongarije-van-tiende-naar-eerste-plek-dankzij-perfecte-strategie~b2170953/
2022-07-31||Wie is de Russische gangstarapper die de Starbucks-keten opkoopt?||De Russische rapper Timoer Joesoenov, beter bekend onder zijn artiestennaam Timati, is afgaande op nummers als ‘Welkom in Saint Tropez’ en ‘Vieze Hoeren’ geen groot poëet. Ook cinematografisch is hij weinig begaafd, getuige zijn video’s met louter krioelende mooiemensenlichamen die worden omgeven door uitingen van kapitalistische wansmaak, zoals dure horloges, grote auto’s en protserige merkkleding. Wat hij binnenkort wel is: de uitbater van de bijna tweehonderd Starbucks-filialen in Rusland. De Amerikaanse koffieketen, al vijftien jaar actief in Rusland, besloot in maart als een van de eerste multinationals alle activiteiten daar te staken nadat de Russen Oekraïne waren binnengevallen. Daarna moest Starbucks een Russische koper zien te vinden. Die beslissing namen meer bedrijven. Halverwege juni openden de eerste vijftien restaurants van ‘Vkoesno & totsjka’ hun deuren. De hamburgerketen heette voor de invasie nog McDonald’s en is inmiddels overgenomen door Aleksandr Govor, een Siberische oliemagnaat. Andere multinationals, zoals Pizza Hut, Michelin en Carlsberg, zoeken nog altijd naar Russische kopers van lokale winkels en fabrieken. Voor Starbucks zit die zoektocht er inmiddels op, zo meldde Timati dit weekend via Instagram. Dat was geen enorme verrassing, want de Russische rapper, geboren in 1983, roert zich al langer in de zakenwereld. Zijn kledingmerk Black Star Wear loopt goed, net als zijn hamburgerketen Black Star Burger, die inmiddels tientallen restaurants heeft in zowel Rusland als Azerbeidzjan, Armenië en Kirgizië. Wat hem bij dat succes mogelijk helpt, is zijn zeer warme relatie met de heersende macht in Rusland. Voor het Kremlin is het al jaren relatief lastig om grip te krijgen op de onder jongeren zeer populaire Russische rapwereld. Zo spraken bekende rappers als FACE, Oxxxymiron en Morgenshtern, in 2021 nog de meest beluisterde artiest op de Russische versie van Spotify, zich openlijk uit tegen de inval in Oekraïne, hetgeen FACE inmiddels een kwalificatie ‘buitenlandse agent’ heeft opgeleverd, waardoor hij Rusland moest ontvluchten. Timati stelt zich echter diametraal anders op. Hij was in maart de enige rapper die ten overstaan van 200 duizend Russen optrad tijdens het festival ter herdenking van de annexatie van de Krim, en ook in zijn songteksten is hij al jaren uitgesproken pro-Poetin. Zo bezong hij de Russische leider in 2015 in zijn nummer ‘Mijn beste vriend is president Poetin’, waarin hij hem omschreef als een ‘geweldige superheld’ waar ‘jij, ik, het hele land achter staan’. Timati werd in 2004 bekend nadat hij had meegedaan aan de Russische talentenjacht Fabrika Zvezd (Sterrenfabriek), en in de jaren daaropvolgend bleef hij altijd rondom het centrum van de aandacht vertoeven, eerst dankzij zijn opmerkelijke metamorfose van zanger van romantische liedjes tot gangsterrapper, later vooral door zijn relaties met voormalig Miss Rusland-deelnemers, die vervolgens werden ingewisseld voor Miss Rusland-deelnemers uit iets recentere jaargangen. In 2019, in een periode dat kritiek op het Kremlin nog iets minder zwaar werd afgestraft en de pleinen en straten nog geregeld volliepen met grootschalige protesten, viel zijn nummer ‘Moskou’ nog de twijfelachtige eer te beurt het meest afgekeurde Russische nummer ooit op YouTube te worden. Het kwam vlak voor de gemeenteraadsverkiezingen uit, en Timati rapte onder meer: ‘Ik ga niet naar protesten en ik lul geen onzin’. Tegenover 85 duizend duimpjes omhoog stonden op gegeven moment 1,48 miljoen duimpjes omlaag, waarna hij besloot het nummer offline te halen. Timati neemt de Starbucks-filialen over met zakenpartner Anton Pinski, die eveneens tientallen restaurants in Rusland uitbaat. Ze willen vooralsnog niet veel veranderen aan het concept van de koffieketen. Wel zijn ze van plan een nieuwe naam en een nieuw logo te introduceren.||https://www.volkskrant.nl/nieuws-achtergrond/wie-is-de-russische-gangstarapper-die-de-starbucks-keten-opkoopt~ba265441/
2022-07-31||Onrust op Europese gasmarkt door strijdlustig Gazprom, Nederlandse opslag wordt gestaag gevuld||De Russische gasleveringen door de Nord Stream-pijpleiding zijn vorige week verlaagd van 40 naar 20 procent van de capaciteit. Rusland verwijt Siemens defecten aan de benodigde turbines niet te hebben verholpen, Siemens spreekt die berichten tegen. Eerder deze maand leverde Nord Stream tien dagen geen gas, vanwege onderhoud. De handelsprijzen stegen woensdag gedurende de dag tot boven de 220 euro per megawattuur, de hoogste prijs in maanden. Vrijdag zakte te prijs weer tot onder de 200 euro. Dit weekend nam de gasstroom echter verder af, van 14,4 miljoen naar 13 miljoen kilowattuur per uur. Bovendien maakte het Russische staatsbedrijf Gazprom bekend geen gas meer te leveren aan Letland, omdat de Letten weigeren over te gaan op betalingen in roebels. Al eerder staakte Gazprom de leveringen aan onder Bulgarije, Denemarken, Finland, Polen en Nederland. De Hongaarse premier Viktor Orbán verwacht deze zomer juist een akkoord met Rusland te sluiten over de levering van 700 miljoen kubieke meter extra gas. De Nederlandse gasopslagen worden volgens verwachting gevuld, meldt de Rijksoverheid in het wekelijkse bericht over de gasleveringszekerheid. Het vullingspercentage is nu 64 procent, dat was een week eerder 61 procent. De overheid streeft ernaar dat eind oktober, dat is het einde van het vulseizoen, de vier Nederlandse opslagen voor minstens 80 procent gevuld zijn. In Nederland wordt nu zo’n 550 gigawattuur per dag aan gas verbruikt, bijna een kwart minder dan het gemiddelde voor deze tijd van het jaar. De overheid spreekt net als vorige week van een ‘vroegtijdige waarschuwing’ het laagste van drie crisisniveaus. Er zijn nu geen acute gastekorten in Nederland, maar de verminderde leveringen kunnen wel leiden tot hogere prijzen en minder gevulde gasopslagen.||https://www.volkskrant.nl/nieuws-achtergrond/onrust-op-europese-gasmarkt-door-strijdlustig-gazprom-nederlandse-opslag-wordt-gestaag-gevuld~b44d4eb9/
2022-07-31||Liverpool wint Engelse Supercup in duel van topspitsen||Er waren nog maar een paar minuten te spelen toen uitblinker Mo Salah, die goed blijkt te zijn uitgerust tijdens de zomerstop, de bal vanaf rechts met zijn linkervoet het strafschopgebied in krulde. De aanvallende linksback Andy Robertson kopte de bal in de doelmond. Na een stuiter kopte Darwin Núñez de bal al duikend in het doel. Dol van vreugde rende de 23-jarige Uruguayaan naar de Liverpool-fans. Hij trok zijn shirt uit en toonde zijn getatoeëerde bovenlichaam. De gele kaart kon hem niets schelen. De recordaankoop had zichzelf gepresenteerd. Jürgen Klopp kon tevreden zijn. De Liverpool-coach had zijn meerderen op Anfield zo gek gekregen om tot 100 miljoen euro aan Benfica over te maken voor deze relatief onbekende aanvaller. Met eigen ogen had de Duitser in het voorjaar gezien hoe goed Núñez was, toen de Portugese ploeg onder diens aanvoering een 3-1 achterstand op Anfield wegwerkte. Het was niet genoeg om Liverpool uit te schakelen, maar Klopp dacht: die moet ik hebben voordat een andere Engelse topclub hem wegkaapt. Een ronde eerder had Núñez voor voetballeed gezorgd bij Ajax. Tien minuten eerder in de strijd om de Community Shield had Nunez reeds de 2-1 ingeleid toen zijn kopbal tegen de arm van Ruben Diaz kwam. De scheidsrechter werd door de VAR naar de zijlijncamera gestuurd om vast te stellen dat hij een strafschop over het hoofd had gezien. Salah schoot Liverpool vanaf elf meter op voorsprong. Kort daarvoor was City op gelijke hoogte gekomen door een frommelgoal van Julián Álvarez, de Argentijn die van River Plate is overgenomen. In de eerste helft had Trent Alexander-Arnold Liverpool via Nathan Aké’s hoofd de score geopend voor The Reds. De 3-1 was een juiste weergave van de krachtsverhoudingen in deze vroege seizoenopening. In het King Power Stadium van Leicester – Wembley was het decor van de finale van het EK voor vrouwen – was duidelijk te zien dat Liverpool tijdens de voorbereiding meer had gespeeld dan grote rivaal Manchester City. Beide ploegen zijn wederom de grote favorieten bij de Engelse titelrace, al lijkt het erop dat de Londense ploegen – Arsenal, Chelsea en vooral ook Tottenham Hotspur – het gat gaan dichten. Arsenal won zaterdag met liefst 6-0 van Sevilla. Eerder had het Chelsea met 4-0 weggespeeld. Pep Guardiola kampt echter met een luxeprobleem: hoe past aankoop Erling Haaland in zijn tiki-taka-systeem? Moet de Noorse ster zich aanpassen aan het team of andersom? City is gewend geraakt om zonder echte spits te spelen en nu staat er opeens een onvervalste nummer 9 voorin. Eentje bovendien die met zijn snelheid houdt van de counter, een vorm van voetbaltactiek waar Guardiola weinig mee heeft. De blonde aanvaller liep er verloren bij, netjes bewaakt door Virgil van Dijk. Dat hij in de slotfase een niet te missen kans verpestte, vatte zijn Engelse debuut goed samen. Klopp hoeft daarentegen niet te puzzelen. Er is amper iets veranderd en hij heeft net als in voorgaande jaren de beschikking over een dodelijke aanval. Salah is na een matig voorjaar weer terug op zijn oude niveau. De Egyptenaar moet zijn naar Bayern München vertrokken maatje Sadio Mané missen, maar de Colombiaan Luis Diaz, net als Núñez weggeplukt uit de Portugese competitie, brengt extra venijn en snelheid in de aanval. Met Núñez erbij hoopt Liverpool de landstitel te kunnen heroveren op Manchester City. De ouverture was veelbelovend.||https://www.volkskrant.nl/sport/liverpool-wint-engelse-supercup-in-duel-van-topspitsen~b00302c8/
2022-07-31||Op Awakenings Summer Festival wordt de veelkleurigheid van de techno nog maar eens benadrukt||De 25ste verjaardag van het technofeest Awakenings kon niet enthousiaster worden gevierd. Na twee jaar stilte en coronaverdriet organiseerde het eerbiedwaardigste techno-evenement van Nederland een ultieme jubileumeditie: voor het eerst op het uitgestrekte festivalterrein bij Beekse Bergen in Hilvarenbeek. En voor het eerst drie volle dagen en nachten lang, inclusief kampeerterrein voor oververmoeide dansgangers. En dat is bijzonder, voor een festival dat zich richt op een subgenre van de dance. De techno stond aan de basis van de dans- en clubcultuur. Vanuit de Amerikaanse muziekstad Detroit trok vanaf de jaren tachtig een strenge elektronische beat de wereld over. Pioniers als Juan Atkins en Derrick May lieten zich inspireren door de Europese synthesizermuziek van Kraftwerk én de verbeeldingskracht van de sciencefiction, en trokken strakke en mechanische ritmen uit hun drumcomputers, waarop je vooral heel goed kon bewegen. In Europa, en zeker ook in Nederland, ontwikkelde de kunstvorm zich tot een veelzijdige muzikale subcultuur, die gaat van minimale dubtechno tot messcherpe acid en hoogwaardige kunst- en luistermuziek. De feesten van Awakenings, die vanaf 1997 werden georganiseerd door oprichter Rocco Veenboer, groeiden uit tot een ijzersterk dancemerk met een vaste en hondstrouwe aanhang én een jaarlijks zomerfestival. Bij de editie van 2022 werd de veelkleurigheid van de techno nog maar eens benadrukt, rond elf verschillende dansvloeren, en bij in totaal ruim tweehonderd dj-sets en liveshows. Oude helden als Robert Hood en Jeff Mills wisselden van draaibeurt met opstomende talenten als de IJslandse Bjarki, de Spaanse Indira Paganotto en de nieuwe Nederlandse technoreus Reinier Zonneveld. Zij lieten uiteindelijk ruim 100 duizend bezoekers dansen, en het leed van de voorbije jaren vergeten.||https://www.volkskrant.nl/cultuur-media/op-awakenings-summer-festival-wordt-de-veelkleurigheid-van-de-techno-nog-maar-eens-benadrukt~bb7a4197/
2022-07-31||Toen mijn tante overleed, kon ik haar heerlijke pindakoek, boterbiesjes, kaaskoekjes en fiadu nooit meer proeven||Ik zit te huilen in mijn appartement in Paramaribo-Noord. Morgen voeren we het toneelstuk op dat ik samen met een Surinaamse theatermaakster heb ontwikkeld. De ontwikkeling heeft heel wat bij me losgebroken: over hoe Surinaams ik nou eigenlijk echt ben, of ik wel Surinaams mag zijn, waar mijn blinde vlekken zitten, waar ik Europees denk, waar ik Surinaams denk, en hoe dat wat ik wil zijn – Surinaams – hier op deze grond kriskras uit elkaar wordt getrokken door wat ik ben: een door een Noordwest-Europees gedachtengoed geconditioneerde vrouw. Ik trek een tupperwarebak maizenakoekjes naar me toe: vanochtend, samen met mijn Surinaamse theatercollega, opgehaald bij een vrouw die authentieke Surinaamse koekjes in haar keuken bakt. Ik open het deksel en bijt in een koekje. Crunch. De smaak van de maizena, de Surinaamse boter, die Surinaamse liefde, stroomt door me heen, via mijn tong naar mijn gehemelte naar mijn keel naar mijn hart. Ik ben terug in de jaren negentig, als klein meisje net afgescheept naar Paramaribo. Ik at elke middag na school bij mijn tante op de Zwartehovenbrugstraat en vaak had ze zelf maizenakoekjes gebakken. Maizenakoekjes kende ik niet uit Amsterdam. Ze zijn kruimelig, plakken aan je gehemelte. Mijn tante keek altijd toe, met pretoogjes, hoe ik niet kon stoppen met het eten van haar koekjes. Toen ze overleed wist ik dat een stukje Suriname ook in mij zou afsterven: omdat ik haar heerlijke pindakoek, boterbiesjes, kaaskoekjes en fiadu nooit meer zou kunnen proeven. Ik at daarna weleens koekjes van de winkel, maar niets smaakte zoals haar zelfgebakken brokken liefde: die zorg, die zorgvuldigheid proef je niet in een grootschalig geproduceerd koekje. Maar dit koekje nu in mijn mond smaakt precies zoals de koekjes van mijn tante. Ik word terug de tijd in geslingerd, en ook al zit ik hier nu, een 35-jarige vrouw in de war over haar identiteit, het is alsof mijn tante me omarmt en me zegt: ‘Het komt goed. Je mag Surinaams zijn. Je bent Surinaams. Of de rest van de wereld het nou in je kan waarnemen of niet. Neem nog een hap, meisje.’ Ik neem nog een hap, en ik zit met mijn tante in haar garage en luister naar de greatest hits van Andrea Bocelli, die ik in een bak bij de Blokker voor 3 euro 75 voor haar had opgepikt, terwijl we maizenakoekjes in Nescafé-oploskoffie dopen. Ik hoef niet mijn best te doen om Surinaams te zijn. Ik ben het, op het moment dat ik dit maizenakoekje op mijn tong voel smelten.||https://www.volkskrant.nl/columns-opinie/toen-mijn-tante-overleed-kon-ik-haar-heerlijke-pindakoek-boterbiesjes-kaaskoekjes-en-fiadu-nooit-meer-proeven~bbac7d73/
2022-07-31||Droomstart Van Nistelrooij en Til: PSV zadelt Ajax meteen met huiswerk op||Het loopt al tegen elf uur als Ruud van Nistelrooij en Guus Til zaterdagavond bij de spelersbus van PSV op het parkeerdek van de Johan Cruijff Arena arriveren. Met moeite propt Til een bal in zijn rugzak, gekregen als herinnering aan zijn drie doelpunten in de door PSV met 5-3 gewonnen spektakelstrijd om de Johan Cruijff Schaal. Vaderlijk legt de op het hoogste niveau debuterende coach Van Nistelrooij een hand in de nek van schaduwspits Til, fluistert hem nog iets toe. ‘The circle of life,’ noemt Van Nistelrooij dat een beetje spottend. In zijn vorige leven als topspits kreeg Van Nistelrooij zelf de complimenten van coaches als Ferguson, Capello, Advocaat en Robson na een hattrick. Die laatste gaf er nog een knuffel bij. Het warme van Robson is wat Van Nistelrooij het meest aansprak van alle coaches waar hij onder speelde. De egocentrische, maniakale spits die hij was, ligt verder van zijn karakter dan de empathische coach. Die kant was ook zichtbaar toen de PSV-spelers na het ontvangen van de Johan Cruijff Schaal naar het uitvak renden. Van Nistelrooij bleef in de middencirkel praten en foto’s maken met een stel enthousiaste kinderen met een beperking. ‘Een droomstart,’ sprak de 46-jarige Brabander. Druk had hij niet gevoeld. ‘Omdat ik veel vertrouwen heb in de spelersgroep. Ik heb genoten, echt genoten. Van de wedstrijdvoorbereiding, de bespreking, het coachen langs de lijn. Het team had alles voor elkaar over. Daar ben ik het meest trots op.’ Dat mocht hij ook zijn. Ajax dreigde in eigen huis PSV te overlopen, zeker nadat de beweeglijke oud-PSV’er Bergwijn na een kwartier de bal fraai in de bovenhoek krulde. Ajax oogde in het eerste half uur zoveel dynamischer, sneller, zelfverzekerder en domweg getalenteerder dan PSV. Logisch gezien het verschil in begroting, in ervaring ook, al was PSV iets verder in de voorbereiding vanwege de naderende voorronde Champions League tegen AS Monaco. Maar Van Nistelrooij miste achterin Ramalho (die wel inviel) en Mauro, en voorin de aalvlugge Madueke, smaakmaker van de vorige editie. Hoe moest de jonge rechtsback Hoever recordaankoop Bergwijn stoppen, met ook nog Wijndal die er overheen kwam? Wat kon linksback Max, vooral offensief goed, tegen Braziliaans international Antony? Hoe moest het wat statische, centrale blok Obispo, Teze, Sangaré en Veerman iets doen tegen de balvaste spits Tadic, en de dynamische Taylor en oliemannetje Berghuis daarachter? Toch kwam PSV terug in de wedstrijd door hard te drukken op de blauwe plekken van de tegenstrever, zoals vooraf bedacht door de coachstaf. De door Arsenal begeerde aanvaller Gakpo, slimmer en sterker dan Ajax-rechtsback Rensch, begon te strooien met voorzetten waar Til raad mee wist, mede doordat spits De Jong naar de eerste paal trok en zo de meest kopsterke Ajax-verdediger Timber weglokte. Tweemaal kassa voor Til met het hoofd, ook door slecht uitkomen van Ajax-doelman Gorter bij het tweede doelpunt. Die treffer, kort voor rust, was een opdoffer voor Ajax dat geluk had dat Alvarez in het opgefokte treffen geen rood kreeg voor een elleboog in de nek van Til. Van Nistelrooij wees in de rust zijn ploeg erop dat ze minder slordig aan de bal moesten zijn en bracht na een uur Saibari voor de wat bleue Bakayako. Beide aanvallers speelden vorig seizoen onder Van Nistelrooij bij Jong PSV. Een meesterzet, want de vrij onbekende 21-jarige Marokkaan Saibari was een plaag op rechts. Veerman ging zich wat meer met de opbouw bemoeien. Zo trok PSV het spel na de eerste Ajax-storm na rust, leidend tot de gelijkmaker van Antony na een prachtaanval, meer naar zich toe. Obispo zocht het geluk met een draaiend afstandsschot dat slecht werd verwerkt door Gorter, Gakpo profiteerde. Ongetwijfeld zal oud-spits Van Nistelrooij erop gewezen hebben: een jonge keeper die een fout maakt, moet je onder vuur nemen. Saibari leidde met een knappe run direct daarna de derde van Til, een gekraakt schot, in. Het was niet klaar. Ajax-coach Schreuder bracht een dosis verse kwaliteit; Kudus, Klaassen en Brobbey. Die eerste nam een hoge bal aan op zijn knie en trapte hem dropkick buitenkant voet in de verre benedenhoek voor 3-4. Een wonderschoon doelpunt, maar van waarde ontdaan doordat de luid toegejuichte nieuwkomer Bassey na een wat al te enthousiast ingezette tackle rood kreeg. PSV-invaller Simons tekende in blessuretijd kundig voor de eindstand na een een-twee met Veerman en handig omspelen van de arme Gorter. Van Nistelrooij, in het zwart gekleed op een lichtblauwe polo na, volgde de ‘bizarre wedstrijd’ staand, meestal net buiten zijn coachvak. Zijn handen probeerde hij in zijn broekzakken te houden, maar ze kwamen er doorlopend uit om te wijzen of ze aan zijn mond te zetten. Hij zag PSV niet alleen de eerste prijs pakken, maar ook ‘veel vertrouwen’ naar Monaco meenemen, voor de heenwedstrijd dinsdag. Ajax werd met huiswerk opgezadeld. ‘Vijf tegendoelpunten kan niet,’ stelde Schreuder, maar hij weigerde schuldigen aan te wijzen en zal ook niet om een nieuwe doelman vragen. Van Nistelrooij was daar dan weer harder in. De tweede treffer was de schuld van Sangaré, de derde van nieuwe doelman Benítez. Met pretoogjes haalde hij vervolgens terug hoe Benítez al na een halve minuut Tadic achter zijn standbeen uitkapte. ‘Dan denk je als ploeg: wij voelen ons goed vandaag. Uitstekend debuut van hem.’ Ook van hemzelf. De oud-goalgetter, die zelf tweemaal voor een hattrick tekende in de Arena, loopt weer 1 op 1; één wedstrijd op het hoogste niveau, één prijs. In zijn volle baard verscheen een glimlach. ‘Ik mag niet klagen, nee.’||https://www.volkskrant.nl/sport/droomstart-van-nistelrooij-en-til-psv-zadelt-ajax-meteen-met-huiswerk-op~b769aca2/
2022-07-31||Dierlijke mest moet de Ghanese boer redden, nu er geen kunstmest uit Rusland meer komt||Met een zachte plof zet Fosu Boateng de stoffen zak bij zijn voeten. Dit is het dan: één zak kunstmest, uit Vietnam. Hier moet hij het dit zaaiseizoen mee doen, zo kreeg de boer te horen van zijn leverancier in Kumasi, de op een na grootste stad van Ghana. En ondanks overheidssubsidie is de mest nog duur ook: omgerekend ruim 20 euro voor 25 kilo, drie keer zoveel als een jaar geleden. Boateng zucht onder zijn bruine vilten cowboyhoed. ‘Voor een heel seizoen gebruik ik gewoonlijk achttien zakken.’ In zijn schuurtje slingeren nog een aantal lege exemplaren rond. Herkomst: Rusland, staat in vale blokletters op de verpakking gedrukt. Een herinnering aan betere tijden – voor de oorlog met Oekraïne haalde Ghana ruim eenderde van zijn kunstmest daar vandaan. Maar omdat de export uit Rusland nog altijd beperkt is, zitten boeren wereldwijd met tekorten. Rusland, tot voor kort de grootste exporteur van kunstmest en aanverwante producten, beweert dat westerse sancties het handelsverkeer hinderen. Volgens persbureau Reuters wil de Europese Commissie binnenkort een aantal sancties tegen Russische banken terugdraaien, met als doel de wereldhandel in voedsel- en mestproducten te versoepelen. Ook Ghana lijdt onder de strubbelingen in de handel. ‘Het is een nationale crisis’, zegt Edward Yeboah, directeur van het nationale instituut voor bodemonderzoek CSIR. Het gebruik van kunstmest nam vanaf de jaren zestig een hoge vlucht in Ghana. Yeboah: ‘We zijn er nu decennia van afhankelijk. We dachten dat het altijd gewoon voorhanden zou zijn. Maar kijk ons nu – we concurreren met de rest van de wereld om de kunstmest die nog in omloop is. En de grote, rijkere spelers staan vooraan in de rij.’ Een wandeling langs de rijstvelden van boer Boateng biedt een voorproefje van wat Ghana nog te wachten staat: over de toppen van het gras hangt een gele waas. Twee weken geleden had hij hier mest moeten uitstrooien, maar dat is niet gebeurd. Yeboah, op bezoek bij Boateng, bestudeert een vergeelde spriet. ‘Deze plant is duidelijk gestrest door een gebrek aan stikstof,’ luidt zijn diagnose. ‘Zijn oogst zal niet veel opleveren.’ Yeboah is lid van de nationale mestraad, een in april door de overheid aangestelde groep deskundigen die de taak heeft om oplossingen te vinden voor het nijpende mesttekort. Want het gebrek aan kunstmest raakt niet alleen boeren, maar uiteindelijk ook de voedselvoorziening in het land. Hoewel Ghana veel voedsel importeert, komen koolhydraatrijke basisproducten als cassave, maïs en yamswortel grotendeels van eigen bodem. Plannen voor een eigen kunstmestfabriek zijn in de maak, maar het miljardenproject moet nog van de grond komen en zal zeker jaren gaan duren. Daarom zet de overheid ook in op een ander plan: dierlijke mest. Het ministerie van Landbouw voert campagne voor het gebruik van kippenpoep, het handjevol biologische mestfabrieken dat Ghana telt draait overuren. Een van deze fabrieken is het in Nederland opgerichte Safisana, waar mensenuitwerpselen worden omgezet in biogas. Het gedroogde restproduct, vermalen en vermengd met marktafval, verspreidt een weeïge geur over het fabrieksterrein aan de rand van de hoofdstad Accra. ‘Ik vind het eigenlijk wel lekker ruiken’, zegt fabrieksmanager Kofi Boateng (geen familie van de boer). Goedlachs en gekleed in blauwe overall, net als de rest van het personeel, houdt hij toezicht op de productie van 1.250 zakken biologische mest per maand. In november moet dat aantal zijn verhoogd tot drieduizend. Toch staan er, zelfs in deze tijden van schaarste, geen rijen wanhopige boeren aan de poort. ‘De markt is zo lang gedomineerd door kunstmest dat veel boeren niet weten wat ze aanmoeten met natuurlijke mest’, verklaart Boateng. Om een akker te bemesten, is behalve genoeg mest ook een portie geduld nodig: een goed resultaat dient zich pas later aan, na een aantal oogsten, wanneer de grond de voedingsstoffen optimaal heeft opgenomen. Nu Ghana zich gedwongen ziet om een natuurlijk alternatief te proberen, hoopt Boateng dat dit zal resulteren in een definitieve cultuuromslag. ‘Kunstmest moet tot het verleden gaan behoren’, zegt hij. ‘Want als je naar Ghana en andere landen in Afrika kijkt: we hebben de grondstoffen. Als we die gebruiken om te composteren, maken we onszelf niet alleen onafhankelijker van kunstmest, maar zijn we ook nog eens goed bezig voor het milieu.’ De fabriek werkt samen met een naastgelegen boerencoöperatie. Eva Osei, de pensioengerechtigde leeftijd al voorbij maar nog altijd verslingerd aan het boerenleven, scheurt een zak open en werpt de inhoud in een zinken teil. Met grote halen strooit ze vervolgens de mest uit over haar veldje; de wind brengt het nog een stukje verder. Voor haar tomaten bleek biologische mest al goed te werken, vertelt Osei, gekleed in een bloemetjesjurk, haar gezicht druipend van het zweet. De uien die ze nu gaat verbouwen, zonder kunstmest, zijn nog een experiment. ‘Je moet er echt de tijd voor nemen’, zegt ze. ‘Maar ik wil het een kans geven en zien wat er uit gaat komen.’ Dat kan zomaar weleens goed uitpakken, denkt bodemkundige Edward Yeboah. ‘Wortelgewassen doen het ondanks het gebrek aan kunstmest toch best goed. Maar granen, bijvoorbeeld – dat is een probleem. Dierlijke mest kan kunstmest nooit helemaal vervangen, wat betreft de nutriënten die erin zitten.’ Dit betekent, aldus Yeboah, dat een eigen kunstmestfabriek de enige manier is om minder afhankelijk te worden van het buitenland. En dierlijke mest? Waarom ook niet. ‘Dan moeten we die twee gaan combineren, dat is nog duurzamer ook. Dat zou het allerbeste zijn.’||https://www.volkskrant.nl/nieuws-achtergrond/dierlijke-mest-moet-de-ghanese-boer-redden-nu-er-geen-kunstmest-uit-rusland-meer-komt~b1c20e87/
2022-07-31||Pelosi noemt Taiwan niet bij bekendmaking reisplannen, maar zet geen definitieve streep door bezoek||De 82-jarige Pelosi, leider van het Amerikaanse Huis van Afgevaardigden, zette dit weekend koers naar de andere kant van de Stille Oceaan, maar houdt nog altijd in het midden of een bezoek aan Taiwan op haar programma staat. Zondag bevestigde haar kantoor alleen bezoeken aan Singapore, Maleisië, Zuid-Korea en Japan. In die landen zal de zeskoppige delegatie (bestaande uit Democratische Congresleden) met lokale leiders praten over thema’s als veiligheid, economische relaties, de klimaatcrisis en mensenrechten. De invloedrijke China-criticus Pelosi wilde dat ook graag in Taiwan doen, maar na het wapengekletter van de laatste week is het de vraag of zij dat aandurft. Beijing maakte duidelijk een bezoek van de politicus aan het eiland niet op prijs te stellen en stelde een imposant aantal straaljagers en drones op in de nabijgelegen Chinese provincie Fujian. President Xi Jinping maande de Amerikaanse president Joe Biden telefonisch om ‘niet met vuur te spelen’. De mogelijke escalatie van het Taiwan-conflict bracht meer dan honderdduizend mensen ertoe om Pelosi’s vlucht minutieus te volgen via de website Flight Radar 24. Tot veler verbazing maakte de delegatie een tussenstop in Hawaii, waar het vliegtuig werd bijgetankt en Pelosi het Amerikaanse slagschip USS Arizona en de Pearl Harbor-gedenkplaats bezocht. De website verborg haar vliegtuig toen het weer opsteeg vanuit Honolulu. ‘Naar Pelosi’s jet kijken is net zoiets als naar de achtervolging van OJ Simpsons auto, maar dan voor geopolitieke nerds’, schreef een twitteraar geamuseerd. Hoewel Taiwan op dit moment ontbreekt in Pelosi’s officiële reisschema, is er nog geen definitieve streep door de reis gezet. Het perscommuniqué van zondag houdt de mogelijkheid van een bezoek aan meer landen dan de genoemde vier open. Zo ontbreekt opvallend genoeg ook Indonesië in het communiqué. Het land is van groot geopolitiek belang voor de Verenigde Staten en gold voor de reis als een bestemming die zeker zou worden aangedaan. De Amerikaanse defensiewoordvoerder John Kirby zei vrijdag dat een eventueel bezoek van Pelosi aan Taiwan geen gevolgen heeft voor de relatie tussen de VS en China. De delegatie reist immers niet namens de Amerikaanse regering naar Azië. Biden hanteert zelf het ‘Een-Chinabeleid’, waarmee de VS sinds 1979 de Volksrepubliek China, met de hoofdstad Beijing, als enige internationale vertegenwoordiger van China erkennen. De reisplannen van de leider van het Huis van Afgevaardigden ‘zijn niet afhankelijk van goedkeuring of afkeuring’ van de Amerikaanse regering, zegt Kirby. Dat de zeskoppige delegatie met een militair vliegtuig reist, doet daar volgens hem niets aan af. Maar China vindt dat Biden zijn handen niet kan aftrekken van het hoogste Amerikaanse bezoek aan Taiwan sinds 1997, en vreest dat het een stap kan zijn naar formele onafhankelijkheid van het eiland. Dit weekend schroefde Beijing de waarschuwingen aan de geopolitieke rivaal nog verder op. Zaterdag liet de Chinese regering weten de hele dag legeroefeningen te houden bij de Pingtaneilanden, aan de Chinese kant van de zeestraat die Taiwan van het vasteland scheidt. Een woordvoerder van de luchtmacht liet zondag in staatsmedia optekenen dat China de ‘ferme wil’ en ‘genoeg capaciteit heeft om de nationale soevereiniteit en veiligheid te verdedigen’. Hoewel een afgelasting van het voorgenomen bezoek enorm gezichtsverlies zou betekenen voor de VS, moet de Amerikaanse regering de Chinese waarschuwingen serieus nemen. ‘Het moment dat Beijing in staat is tot een succesvolle invasie van Taiwan komt steeds dichterbij. Voor het eerst heeft China de capaciteiten, terwijl de VS momenteel niet in staat zijn een Chinese invasie gegarandeerd af te slaan’, zei Oriana Skylar Mastro, expert op het gebied van Chinese defensie aan de Amerikaanse Stanford Universiteit, dit weekend in de Volkskrant.||https://www.volkskrant.nl/nieuws-achtergrond/pelosi-noemt-taiwan-niet-bij-bekendmaking-reisplannen-maar-zet-geen-definitieve-streep-door-bezoek~b521820c/
2022-07-31||Ferry heeft het weer gedaan. En liegt daar niet over||Op de gang ligt een bord aan gruzelementen. Het is tegen de muur gesmeten, zo te zien: aan het behang kleeft een sliert spaghetti en tomatensaus. De patiënten staan te dringen om te vertellen wat ik al dacht: Ferry heeft het gedaan. Nu moet ik Ferry een time-out geven. Mijn collega loopt met me mee, want ze denkt dat ik dat niet kan. Ik kan haar geen ongelijk geven. Telkens als ik eropuit word gestuurd om een patiënt een time-out te geven, komt er niets van terecht. Ferry (56) zit op de bank in de gezamenlijke huiskamer. Hij heeft zijn jas aan – die heeft hij altijd aan, ook als het 30 graden is – en tussen zijn voeten staat de plastic boodschappentas die hij overal mee naartoe neemt. ‘Heb jij zonet een bord stukgegooid?’ ‘Ja’, zegt hij. Kijk, dat neemt me meteen voor hem in. De meeste patiënten zouden erover liegen. ‘Je weet wat dat betekent, hè?’, vraagt mijn collega. Een time-out betekent dat hij een poos alleen in een kamertje moet zitten. Het idee daarachter is dat hij zich wel twee keer bedenkt voordat hij weer iets flikt, maar daar merken we tot op heden weinig van. Gisteren was de wc verstopt. Met mijn arm verpakt in een vuilniszak graaide ik in de pot. De oogst: een geruite pyjamabroek, drie sokken en een voetbalshirt van PSV. Ferry’s favoriete club. ‘Ferry?’, riep ik. ‘Waarom heb jij je kleren door de plee gespoeld?’ Hij kwam eraan geslenterd en ik hield hem het druipende shirt voor. ‘Tsja’, zei hij, en hij haalde zijn schouders op. De storm in zijn hoofd was intussen gaan liggen en nu wist hij ook niet meer waarom hij dat had gedaan. ‘Ik wil zulke dingen helemaal niet doen’, zei hij, toen ik buiten met hem wandelde. ‘Het gebeurt in een opwelling, als ik boos ben. Ik ben heel vaak boos.’ ‘Hoe komt dat?’ ‘Incest’, mompelde hij. Als kind werd hij verkracht door zijn vader en geslagen door zijn moeder. Ze sloeg hem zo hard dat er iets onherstelbaar kapotging in zijn hoofd. ‘Hoelang moet ik in dat kamertje zitten?’ Geen idee. Ik kijk mijn collega aan. ‘Een uur’, zegt ze. ‘Een uur!’, roept hij verontwaardigd. ‘Dat weet je ook wel, Ferry.’ ‘Kutzooi.’ De pieper van mijn collega gaat; ze moet ergens anders naartoe. ‘Gaat dit jullie verder lukken zo?’, vraagt ze. ‘Ja, hoor’, zeggen wij in koor. Ik weet niet waar het kamertje is, maar Ferry wel, want hij heeft er al heel vaak gezeten. Hij sloft voor me uit met zijn smalle, hangende schouders en dikke bos strohaar. We gaan de hoek om, een trap af, de gang door, een trap op. ‘Waar is dat strafhok helemaal?’ Ferry grinnikt. ‘Het valt wel mee, hoor. Je kunt er muziek luisteren en er liggen knutselspullen. Hier is het.’ Achter de deur die hij opent zit een fitnessruimte. Er staan hometrainers, krachttoestellen en een rek met gewichten. ‘Ik dacht dat het hier was.’ Hij kijkt aarzelend om zich heen. ‘Nu weet ik het even niet meer.’ ‘Ga hier dan maar zitten.’ Hij ploft neer op een halterbankje. Ik pak voor ons beiden een paar gewichten uit het rek en we doen een reeks curls. Hij houdt het best lang vol met zijn dunne armpjes. In de hoek van de zaal hangt een bokszak. Ik geef er een harde trap tegenaan. ‘Dit is leuk, Fer. Dit moet je echt proberen.’ Ferry staat op en schopt ook tegen de bokszak. ‘Ja, lekker.’ Om en om geven we een harde trap, de zak zwaait wild heen en weer. ‘Stel je voor dat iemand ons zou aanvallen’, hijgt hij. ‘Nou, die is dan echt de lul.’ ‘Zeker.’ Hij klautert op de hometrainer en begint fanatiek te trappen. ‘Kijk, hij geeft aan of ik het goed doe’, zegt hij, en hij wijst naar het schermpje. ‘Ik heb al 7 calorieën verbrand.’ Daarna gaat hij op de loopband en de roeimachine. Intussen is het uur voorbij. De time-out zit erop. ‘Morgen weer?’, vraagt Ferry. Thomas van der Meer is schrijver en werkt in een psychiatrische kliniek. Hij schrijft om de week een wisselcolumn met Arie Elshout. De namen in deze column zijn gefingeerd en sommige details zijn aangepast.||https://www.volkskrant.nl/columns-opinie/ferry-heeft-het-weer-gedaan-en-liegt-daar-niet-over~bf48da64/
2022-07-31||Het komijnzaad leidt enorm de aandacht af van de niet-kaas in de Uncheesed Crackers||Het begon met de overrompeling van het pindakaasschap, er volgden sauzen en spreads, en nu begeeft het driemanschap van Mister Kitchen zich in de drogere crackercontreien. Daar lijkt op het moment een kleine opleving plaats te vinden, bespeurt Het Nieuwe Eten. Mister Kitchen (‘vegan & delicious’) is ter plaatse om het fenomeen ‘cracker met meegebakken geraspte kaas’ te ontkazen, en introduceert vier vervangers die zijn bestrooid met onder meer een plantaardig kaasalternatief. ‘Dit is de ideale all-day snack’, zweert Mister Kitchen, opdat we niet denken dat er zoiets bestaat als een cracker die je alleen tussen 6 en 9 ’s ochtends kunt eten. De verleiding om er een voor de hand liggend rijmpje tegenaan te gooien blijkt niet te weerstaan: ‘Niets is zo plantaardig lekker als een Uncheesed cracker!’ We proberen de variant die Old Dutch Style heet. Er zit komijnzaad op dat op z’n komijnzaads enorm de aandacht afleidt van de niet-kaas. Het vermoeden bestaat dat die prima is. Cijfer: 7||https://www.volkskrant.nl/beter-leven/het-komijnzaad-leidt-enorm-de-aandacht-af-van-de-niet-kaas-in-de-uncheesed-crackers~b43778e9/
2022-07-31||Tijd voor de groene boerenzakdoek||‘Wetenschap kan mensen slechts verbinden als ze de mens in zijn geheel omvat en deze reflecteert. Ze verdeelt als ze het menszijn bij voorbaat herleidt tot de stof, tot materiële processen, tot één aspect van de werkelijkheid’, hoorde ik bij de Internationale Conferentie Antwerpen in april. De overheid reduceert, herleidt de werkende boer en zijn boerderij tot een stikstof- (ammoniak)probleem. Zo zou de oplossing van de slechte waterkwaliteit (kunstmest, bestrijdingsmiddelen), het mestoverschot, de afname van de biodiversiteit, de industriële landbouw liggen in het reduceren van stikstof. Nergens formuleert de overheid wat zij onder een ‘gezonde boerderijvoering’ verstaat die de gezondheid van mens, dier en natuur dient. Ze biedt zo de boer geen handelingsperspectief. Het groenboerenplan met de tien aanbevelingen, aangeboden aan minister Van der Wal, kan hier behulpzaam bij zijn. Door grondgebonden landbouw, korte ketens naar de consument, geen importveevoer, geen stikstofkunstmest, geen bestrijdingsmiddelen (zie het boek van neuroloog Bas Bloem, De Parkinsonpandemie) en extra belasting voor niet duurzaam geproduceerd voedsel, ontstaat er een gezonde stikstofbalans. De groene boerenzakdoek staat voor biologisch boeren zonder kunstmest, zonder bestrijdingsmiddelen. Jan Pieter van der Steen, een bezorgde arts, Assen Met interesse las ik de reportage ‘In het Beierse boerendorp Großbardorf hebben ze geen aardgas meer nodig’ (Ten eerste, 30/7) Omdat Beieren altijd beweert het beste en vooruitstrevendste Bundesland te willen zijn, moet ik de primeur van Großbardorf ( en de minister-president van Beieren) toch aan een andere gemeente toekennen. Er is in Nedersaksen een dorpje even groot als Großbardorf: de gemeente Jühnde bij Göttingen dat al in het jaar 2005 eenzelfde project voltooide. Dat scheelt toch zeventien jaar.Dieter Klinge, Raesfeld (Dld) Ik lees dat Mark Rutte de recordpremier van Nederland is. (Zaterdag, 30/7) Van harte, Mark, het is je gegund. Tegelijkertijd hoor ik al jaren de woede tegen de heersende linkse elite, de linkse macht die het land verpest. Eh?Frank Laan, Amsterdam Het is natuurlijk heel inspirerend, de vergelijking met Michelangelo die Mark Rutte gebruikt als metafoor om zijn visie als staatsman te duiden. Er is mijns inziens wel een groot verschil. Michelangelo wist wat hij weghakte. Het beeld dat tevoorschijn kwam had hij voor ogen: David. Welk beeld Rutte ‘zag’ toen hij twaalf jaar geleden met hakken begon, is dat werkelijk het Nederland van nu? Niek Vink, Den Helder In de inspirerende lijst aanbevolen klassiekers van auteur Mariken Heitman (B&W, 30/7) komt tot mijn plezier ook Audre Lorde voor, Zami, A New Spelling of My Name. Heitman veronderstelt dat het niet vertaald is. Maar in 1985 verscheen de vertaling, Zami, een nieuwe spelling van mijn naam bij Feministische Uitgeverij Sara. Met, in datzelfde jaar, de vertaling van Sister Outsider, van Lorde, nu opnieuw vertaald uitgegeven door Uitgeverij Pluim, zonder vermelding dat het boek eerder in het Nederlands is verschenen. Uitgeverij Sara gaf meer boeken van zwarte auteurs uit, en het is jammer als dat wordt vergeten.Anja Meulenbelt, Amsterdam De mannelijke norm zit diep geworteld in onze maatschappij. Bewust bij de corpsheren van het ASC, helaas ook onbewust bij mijn Volkskrant (27/7). Want er staat : ‘Tijdens het zogenoemde Heren- en Damesdiner zitten de vrouwen apart van de mannen.’ We lezen nóóit dat de mannen apart zitten van de vrouwen. Was er niet gewoon gelijktijdig een bijeenkomst van alleen vrouwen en een van alleen mannen? Vermeld dát dan.Frits Homan, Hillegom Dank en hulde aan Yvonne Hofs voor haar analyse van de escalerende boerenprotesten (Ten eerste, 30/7). Een staat waarin een politiecommissaris het uitblijven van handhaving goedpraat door te sympathiseren met wetsovertreders begint op een politiestaat te lijken.Jacqueline Poelen, Amsterdam ‘Nederland verworden tot boerenvrijstaat?’ Goede vraag, maar waarom de onrust verder aanwakkeren met een totaal suggestief antwoord in de vervolgtekst: ‘De gebeurtenissen wijzen in die richting.’ Kan dit aanwakkeren van deze onrust door dit soort tendentieuze koppen eens stoppen? Martin Mees, Haarlem||https://www.volkskrant.nl/columns-opinie/tijd-voor-de-groene-boerenzakdoek~bd0a311e/
2022-07-31||Boeren ruziën over deelname Remkes-overleg: Farmers Defence Force beticht LTO van verraad||In een online video hekelt FDF-leider Mark van den Oever de ‘tuinslangruggegraat’ van LTO. Voorzitter Sjaak van der Tak zou zonder overleg met FDF en andere boerenorganisaties de gezworen eenheid hebben doorbroken. Tijdens de grote demonstratie in Stroe vorige maand spraken de boeren af te allen tijde één lijn te trekken tegenover het kabinet, memoreert Van den Oever. Het gezamenlijke motto luidde: ‘Together we stand, apart we will fall’. Om te kunnen volgen wat LTO met het kabinet bespreekt zonder zelf aan te schuiven, vroeg FDF Remkes zaterdag of hij het gesprek kan livestreamen. De VVD-nestor liet via zijn woordvoerder onmiddellijk weten dat hij daar niets voor voelt. Onderhandelingen die rechtstreeks en publiekelijk worden uitgezonden hebben weinig kans van slagen, aldus Remkes. Het gesprek kan alleen iets opleveren als het in vertrouwelijkheid plaatsvindt. Omdat LTO onverwacht overstag is gegaan, beraadt FDF zich op de eigen deelname. De organisatie vreest dat LTO in haar afwezigheid een deal sluit met het kabinet waar de radicale boeren niet achter staan. FDF zal na een ledenraadpleging beslissen of het vasthoudt aan de boycot, of toch met het kabinet gaat praten. Boerenorganisatie Agractie twijfelt ook. Agractievoorman Bart Kemp belt maandag met Remkes, op verzoek van de laatste. Remkes hoopt in dat telefoontje Kemps bezwaren tegen gespreksdeelname weg te kunnen nemen. Van der Tak heeft zich door premier Rutte persoonlijk laten overtuigen aan te schuiven bij het overleg. Wat de minister-president heeft gezegd om hem over de streep te trekken, is onduidelijk. Volgens Van der Tak heeft Rutte hem op het hart gedrukt dat er voor het kabinet ‘geen taboes’ zijn, maar dat stond ook al in de uitnodigingsbrief van Remkes. ‘Ik stel een open gesprek voor, waarin er geen taboes zijn’, schreef de oud-informateur op 26 juli. Of ‘geen taboes’ betekent dat het kabinet bereid is de stikstofdoelen uit het regeerakkoord te laten varen, moet blijken. Tot nu toe hebben alle vier coalitiepartijen steeds gezegd dat die doelen - een halvering van de landelijke stikstofuitstoot vóór 2030 - niet onderhandelbaar zijn. Maar de boeren, inclusief LTO, eisen dat die doelen aanzienlijk naar beneden worden bijgesteld. Van der Tak noemde dat donderdag een ‘harde voorwaarde’. Zonder die toezegging heeft het Remkes-beraad weinig zin, voegde hij eraan toe. Het zit de boeren niet lekker dat het kabinet uitgerekend Remkes heeft aangewezen als bemiddelaar. Ze vinden hem niet neutraal. De VVD’er zat immers de commissie voor die het kabinet in 2020 adviseerde de landelijke stikstofuitstoot zo snel mogelijk te halveren. Remkes schreef in dat adviesrapport dat dit doel niet haalbaar is zonder harde ingrepen in de veehouderij. Remkes heeft vijftien organisaties voor het eerste, ‘verkennende’ gesprek uitgenodigd. Naast boerenbelangenorganisaties heeft naar verluidt ook Rabobank, als grootste kredietverstrekker van de landbouw, een uitnodiging gekregen. Een of meerdere milieuorganisaties en veevoederbedrijven zouden ook mogen langskomen. Oud-minister Remkes fungeert louter als gespreksleider, benadrukt hij. De onderhandelingspartner van de genodigden is het kabinet, in de personen van Rutte en de ministers van Landbouw (Henk Staghouwer) en Natuur en Stikstof (Christianne van der Wal). Het overleg begint vrijdag om 11.00 uur, heeft FDF-voorman Van den Oever gezegd.||https://www.volkskrant.nl/nieuws-achtergrond/boeren-ruzien-over-deelname-remkes-overleg-farmers-defence-force-beticht-lto-van-verraad~b2c084e6/
2022-07-31||Tijdens het eerste Pride-feestje in Amsterdam Nieuw-West wordt de lhbtiq+-gemeenschap opeens zichtbaar||‘Haal die vlag weg, kankerhomo’, kreeg Walter van Ruitenbeek te horen toen hij een paar weken geleden de regenboogvlag hees op een paal aan de Amsterdamse Sloterplas. Maar wat er daarna gebeurde, zo vervolgt de voorzitter van de lhbtiq+-organisatie Pink Nieuw-West, is eigenlijk noemenswaardiger. ‘Een vrouw die langsliep, zei: trek je er niets van aan, zij zijn in de minderheid. Twee meisjes riepen nog: wat een mooie vlag!’ Van Ruitenbeek was daar om foto's te maken voor de flyer. Daarop zou het openingsfeest van de Gay Pride in Nieuw-West worden aangekondigd, dat afgelopen vrijdag voor het eerst in dit stadsdeel werd gevierd. Bijzonder, dat zeker. Want op het gebied van homoacceptatie heeft het multiculturele stadsdeel een niet al te beste reputatie. Neem deze plek, de Sloterplas: een populair recreatiegebied waar speedboten met paardenkracht over het water scheuren in een wolk van shisha- en barbecue-geuren. Ruim een jaar geleden werd hier nog een fototentoonstelling ter viering van het twintigjarige homohuwelijk beklad. Even verderop woedde brand in een studentenflat, als gevolg van regenboogvlaggen die (vermoedelijk met opzet) in de fik waren gevlogen. En in 2016 belandde er bij buurtbewoners een anti-homoflyer op de deurmat, die gold als waarschuwing voor de adoptie van kinderen door homostellen. Niet gek dus dat de aanwezigen op het Pride-feestje (ongeveer 175, volgens de politie) bij aanvang gespannen zijn, met name de sprekers die zo het podium zullen betreden. Ze zijn bang om bekogeld te worden, of uitgefloten. Diezelfde angst voor incidenten, maakt dat de lhbtiq+-gemeenschap in dit stadsdeel doorgaans een teruggetrokken bestaan leeft. Het doel van vanavond: hun zichtbaarheid vergroten, want dat is een eerste stap richting acceptatie. ‘Vroeger ging ik nog wel eens verkleed over straat naar party's’, zegt Leo Vaasen, die al meer dan twintig jaar met zijn partner in Nieuw-West woont. ‘Maar dat is toch veranderd. Als ik afscheid wil nemen bij het station denk ik nu meer na of ik een kus geef. Je zult maar net de ‘verkeerden’ (hij kromt zijn vingers tot aanhalingstekens) tegenkomen.’ Basisschoollerares Irina Vargas Rivera (40), een van de sprekers van vanavond, probeert altijd zo open mogelijk te zijn over haar biseksualiteit, vertelt ze. Ook tegenover haar leerlingen. Maar toen ouders er lucht van kregen dat ze tijdens de les aandacht wilde besteden aan Paarse Vrijdag, een dag in het jaar dat scholieren in paarse kleding naar school mogen om hun solidariteit met de lhbtiq+-gemeenschap te tonen, bleef een derde thuis. Toch ontstond er die dag ook een waardevol gesprek in de klas. ‘Een leerling zei: homo zijn, dat mag niet. Waarop een ander reageerde met: ja maar iemand slaan is nog erger.’ Dat homoseksualiteit gevoelig ligt in Nieuw-West, ondervond de toenmalige stadsdeelvoorzitter Ahmed Marcouch al in 2009. Zijn ‘homonota’, bedoeld om homoseksualiteit binnen de islamitische gemeenschap bespreekbaarder te maken, werd in de deelraad honend weggestemd door twee partijgenoten. Die vonden dat moslims door het beleidsplan ten onrechte in verband werden gebracht met homofobie. Ruim dertien jaar later is er wat dat betreft niet gek veel veranderd, ervaart de huidige stadsdeelvoorzitter Emre Ünver. Maar net als voor Marcouch destijds, is dat voor hem juist een extra motivatie om het thema bespreekbaar te maken. Het stadsdeel organiseert onder meer bijeenkomsten (‘ongewone ontmoetingen’), waarbij groepen die elkaar in het dagelijkse leven nooit treffen bij elkaar komen. Onlangs was er een sessie met buurtjongeren en queers. ‘Een drag deelde eten uit’, zegt Ünver. ‘Toen een jongen aan de beurt was, trok hij uit reflex zijn bordje terug. Een andere jongen zei vervolgens: wat doe je, ze wil gewoon eten voor je opscheppen. Een paar minuten later gaf hij zijn bord terug. Ik zag de bewustwording voor mijn ogen voltrekken.’ Tijdens het eerste publieke Pride-feestje in Nieuw-West lijkt die bewustwording al volop aanwezig, ook onder de buurtbewoners die spontaan komen aanwaaien. Ze babbelen er vrolijk op los met de agenten, die de hele avond werkeloos aan de kant staan. Een homostel dat eerst nog stijf naast elkaar zat, durft het inmiddels aan om elkaar te omhelzen. ‘Mooi toch, zouden ze vaker moeten doen’, zegt de 64-jarige Richard Mijnals, die al de hele dag ‘aan het chillen’ is bij het water. Volgens goede vriend George (‘draai de 17 om, dan heb je m’n leeftijd’) is het ‘hokjes denken’ typisch iets Nederlands. ‘Wij Surinamers kennen dat niet. Bij ons is iedereen welkom. Mijn neefje is homo, dat vindt de familie heel normaal.’ ‘Ik heb helemaal geen moeite met homo’s’, zegt ook een jongen even verderop. Hij komt net de Basic Fit uitgerold. Zijn ouders zijn geboren in Marokko, vertelt hij, en denken er net zo over. ‘Zolang het niet onder hun dak plaatsvindt, hebben ze er geen problemen mee.’ Maar als vervolgens zijn naam wordt gevraagd, om te vermelden in het artikel, slaat de paniek zichtbaar toe. ‘Dit mag echt niet in de krant. Ik houd dingen liever voor mezelf.’ De namens de Volkskrant aanwezige fotograaf heeft een soortgelijke ervaring: als hij zijn camera richt op een gezin van Marokkaanse komaf dat vrolijk een box geeft aan dragqueen Grizolda, die zojuist een performance heeft gedaan, komt de vader dreigend op hem afgelopen. Als hij de foto niet meteen verwijdert, zal hij zijn camera in het water gooien. ‘Ja, de omgevingsdruk is een probleem’, beaamt Magdy Khalil, die met zijn stichting Sezo gevoelige thema’s, zoals homoseksualiteit, in Nieuw-West bespreekbaar probeert te maken. ‘Ouders kunnen er vaak nog mee leven als hun kind homoseksueel is, maar de druk om het voor de buitenwereld verborgen te houden is groot. Ik ken hartverscheurende verhalen van jongeren die een dubbelleven leiden, omdat ze verstoten worden als hun familie achter hun ware geaardheid komt.’ Toch is Khalil hoopvol: met de juiste benadering is verandering mogelijk, denkt hij. ‘Ik zeg wel eens: jullie vinden het toch ook niet leuk om gediscrimineerd te worden, waarom zou je dat een ander dan wel aandoen?’||https://www.volkskrant.nl/nieuws-achtergrond/tijdens-het-eerste-pride-feestje-in-amsterdam-nieuw-west-wordt-de-lhbtiq-gemeenschap-opeens-zichtbaar~b9b0381c/
2022-07-31||Rusland geeft Rode Kruis geen toegang tot gewonde gevangenen • Offensief in Mykolajiv ‘zwaarste ooit’||||https://www.volkskrant.nl/nieuws-achtergrond/rusland-geeft-rode-kruis-geen-toegang-tot-gewonde-gevangenen-offensief-in-mykolajiv-zwaarste-ooit~b18325c6/
2022-07-31||In de race naar de F1-wereldtitel is meesterstrateeg Hannah Schmitz van cruciaal belang||Na de prestigieuze Grand Prix van Monaco, die eind mei voor de derde keer in vier jaar tijd werd gewonnen door een coureur van Red Bull, sprak Helmut Marko amper over zijn rijders. Voor zo’n beetje elke camera noemde de topman binnen Max Verstappens Formule 1-team de naam van Hannah Schmitz. Zij was degene die tijdens een lastige race vol regen en ontregelende situaties ‘rustig bleef en op het juiste moment het juiste besluit nam’, zei Marko glunderend. Verstappen finishte daardoor voor zijn snellere Ferrari-rivaal Charles Leclerc. Het toont het aandeel van Schmitz in de flinke voorsprong van Verstappen in de WK-stand (63 punten) die hij al voor de Formule 1-zomerstop, die na de race komende zondag in Hongarije begint, heeft opgebouwd. Het was niet de eerste keer dat Schmitz werd genoemd. In 2019 mocht de Britse na een overwinning in Brazilië al eens met Verstappen naar het podium. Een spontaan besluit van het team, omdat Schmitz het in de slotfase van die race aandurfde Verstappen als raceleider een pitstop te laten maken. Daarmee stond hij de leiding tijdelijk af, maar deze stap bleek achteraf cruciaal voor de overwinning. Dit zijn de wedstrijden waarin Schmitz zich kan onderscheiden. Ze komt in beeld bij tegenslag of als het chaotisch wordt, en beslist op dat soort momenten over zaken als overcut (een positie winnen door later dan een ander te stoppen), undercut (positiewinst door een extra vroege pitstop) en pitstop window (het gunstigste moment om te wisselen van bandensoort). Daarbij krijgt Schmitz hulp van tientallen collega's in de Red Bull-fabriek in het Engelse Milton Keynes, die de race live meekijken in een zaal die lijkt op de ruimte waarin NASA missies overziet. Zij maken voortdurend berekeningen, simuleren het raceverloop met complexe software en houden oog op de 150 sensoren in Verstappens auto. Ook kijken en luisteren ze live mee met de andere coureurs. Ze bestoken Schmitz, die aan de pitmuur op een krukje naast teambaas Christian Horner zit, met een nagenoeg oneindige stroom aan informatie. Geregeld moet Schmitz improviseren. Bijvoorbeeld wanneer blijkt dat Verstappens banden sneller slijten dan gesimuleerd, de concurrentie sneller is dan verwacht of de race wordt ontregeld door regen of een crash. Tijd om na te denken heeft ze dan amper; besluiten moeten binnen seconden worden genomen, anders is het mogelijke voordeel alweer verdwenen. Op de site van Red Bull zei Schmitz vorige maand dat ze op dat soort momenten haar handpalmen plat op het bureau aan de pitmuur legt. ‘Iemand tipte me eens dat je dan duidelijker en dwingender overkomt als je iets zegt.’ Het duurt gemiddeld twintig seconden voordat ze weet of ze het juiste besluit heeft genomen. ‘Dat lijkt heel kort, maar in een race voelt het soms als een eeuwigheid.’ Als klein meisje had de Britse al een voorliefde voor auto’s en techniek. Ze behaalde haar master werktuigbouwkunde aan de prestigieuze universiteit van Cambridge, waarna ze in 2009 als stagiair begon bij Red Bull. Langzaam klom ze op in de pikorde. Als vrouw was dat niet altijd even gemakkelijk, zegt ze. ‘Ik denk dat er veel mensen zijn die in eerste instantie niet denken dat je geschikt bent voor deze baan. Als strateeg moet je veel mensen zeggen wat ze moeten doen en ze moeten ook naar je luisteren, dus het gaat om het creëren van vertrouwen. Helaas was dat als vrouw lastiger.’ De Formule 1 is van oudsher een mannenbolwerk. Lella Lombardi was in 1976 de laatste vrouw die een Formule 1-race reed en bij de renstallen domineren nog altijd de mannelijke monteurs, technici en teambazen. Het Amerikaanse ESPN deed vorig jaar onderzoek naar het aantal vrouwen in de Formule 1. Veelzeggend was dat slechts vijf van de tien teams openheid van zaken wilden geven. Mercedes meldde 117 vrouwen in dienst te hebben op een personeelsbestand van zo’n duizend mensen. Daarvan werkten de meesten in de fabriek; in het vaste, 65-koppige team dat afreist naar circuits zaten vier vrouwen. McLaren en Haas overlegden soortgelijke cijfers. Vrouwen op cruciale posities, zoals Schmitz bij Red Bull, zijn nog zeldzamer. Schmitz – moeder met twee kinderen – hoopt daarom een voorbeeld te zijn voor anderen. ‘Want ik heb inmiddels het respect verdiend en ik hoop dat jonge vrouwen die in deze sport willen werken daardoor zien dat het kan.’ Een van die vrouwen is aspirant-racestrateeg en datawetenschapper Claudia Sulsters (27). Ze schreef een scriptie over racestrategieën in de Formule 1 en liep stage als data-analist bij Van Amersfoort Racing, het team waar Verstappen een seizoen voor reed in de Formule 3. Momenteel werkt ze onder meer aan projecten in de Amsterdamse haven, maar wil ooit in de koningsklasse werken. Ze bewondert Hannah Schmitz om haar aanvallende stijl, los van haar vrouw-zijn in de sport. Ze vindt het dan ook te ver gaan om haar om die reden een rolmodel te noemen. ‘We hebben namelijk echt verschillende achtergronden. Ik kom vanuit de toegepaste wiskunde en was niet als klein meisje al bezig met auto’s. Ik zal eerst wat meer ervaring in de autosport moeten opdoen in lagere raceklassen, waar het net iets minder complex is.’ Ze bewandelt haar eigen pad naar de Formule 1, die met elke strategische meesterzet van Schmitz voor haar een beetje meer geëffend wordt.||https://www.volkskrant.nl/sport/in-de-race-naar-de-f1-wereldtitel-is-meesterstrateeg-hannah-schmitz-van-cruciaal-belang~b83ef209/
2022-07-31||Van 50 cassettebandjes naar miljoenen downloads: de opmars van het luisterboek in cijfers||Luisterlezen is allang niet meer alleen voor early adopters, kinderen die nog niet zelf kunnen lezen of slechtzienden. Ruim een op de vijf Nederlanders luistert weleens naar een boek. De afgelopen jaren is het aantal luisteraars flink gestegen, van 13 naar 22 procent van de bevolking in vijf jaar tijd. Dat zal ook te maken hebben met het veel grotere aanbod. Inmiddels kunt u zich zo’n 18 duizend Nederlandstalige titels laten voorlezen, meldt luisterboekwinkel Luisterrijk. Vooral de afgelopen jaren nam het aanbod snel toe, met duizenden nieuwe uitgaven per jaar, met een opvallend grote sprong in 2020. Het eerste coronajaar was een goed jaar voor luisterboeken. Veel Nederlanders maakten toen kennis met het fenomeen. De Nederlandse bibliotheken boden, om de lockdownverveling tegen te gaan, gratis luisterboeken aan. Dat leidde tot absolute records: er werden 2,6 miljoen luisterboeken binnengehaald van de bibliotheekservers. Downloadcijfers die daarna, toen een bibliotheeklidmaatschap weer nodig was, niet meer zijn geëvenaard. In 2021 leenden de bibliotheken 2 miljoen luisterboeken via internet uit, nog steeds vele malen meer meer dan de 171 duizend in 2015. De allereerste Nederlandse luisterboeken waren er al in de jaren tachtig. Renate Rubinstein schakelde in 1985 haar neef Maurits in om haar boek Nee heb je op te nemen. Zelf al haar vrienden voorlezen lukte haar niet meer vanwege haar ziekte (MS), een keer inspreken ging wel. De vijftig cassettebandjes, deels voor vrienden en de rest was snel uitverkocht, waren de start van uitgeverij Rubinstein. Twintig jaar lang had deze uitgever het grootste deel van de luistermarkt in handen. Inmiddels geven zo’n twintig Nederlandse uitgevers luisterboeken uit. De luisterlezers zijn jonger dan de papieren lezer, en opvallend genoeg net iets vaker man. Papieren boeken worden juist vaker door vrouwen gelezen. De gemiddelde luisterboeklezer luistert 110 minuten per week op de smartphone, iets minder dan de 122 minuten die boeklezers op papier wekelijks aan hun hobby besteden. Beide vallen overigens in het niet bij de 191 minuten, ruim 3 uur, die de e-book lezer per week aan het scherm gekluisterd zit. Bijna alle luisterlezers pakken ook geregeld een e-book of papieren exemplaar. De meeste luisterboeken worden gratis (en legaal, benadrukken de respondenten) gedownload, dit doet 31 procent van de luisteraars. Daarna volgen de abonnementsdiensten, die als paddestoelen uit de grond schieten. Nederland kent nu al zeven van dit soort aanbieders van podcasts en luisterboeken. Een abonnement geeft onbeperkt toegang tot vele titels. Als u geen abonnee meer bent, is het boek weg. Binnenkort komt daar nog Fluister bij, een samenwerkingsverband tussen uitgevers en boekhandels voor luisterboeken, e-books en podcasts. Een nog iets kleiner deel van de lezers wil een luisterboek gewoon ‘hebben’ en koopt een digitale download bij een winkel als Luisterrijk. Met een gemiddeld kleine twee uur luisterlezen per week duurt het wel even voor een boek uit is. Een gemiddeld luisterboek duurt een uur of tien, dus dan kost het zeker een maand voor u weet hoe Ik ga leven van Lale Gül afloopt, in 2021 het meest beluisterd bij abonnementsdienst Storytel. Met In Europa van Geert Mak, dat 33 uur duurt, is de doorsnee luisteraar ruim vier maanden zoet. Vroeger werden luisterboeken nog weleens ingekort, maar dat had vooral te maken met de 74 minuten die er op een cd passen. Toch zonde als er dan op cd nummer 8 nog net een paar minuten boek staan. Tegenwoordig worden de meeste luisterboeken gedownload, en leest de stemacteur of de auteur zelf vrijwel altijd het hele boek voor. ‘Klanten willen simpelweg het hele boek horen’, zegt Dirkjan van Ittersum van Luisterrijk hierover. Leest er dan straks niemand meer een ouderwets boek? Met zo’n vaart zal dat niet lopen. Ten eerste worden papieren boeken en e-books nog steeds stukken meer gelezen dan luisterboeken. Maar vrijwel alle luisteraars combineren luisterboeken met boeken op papier of e-boeken. Ook heeft de opmars van het luisterboek vooralsnog geen deuk geslagen in de verkoopcijfers van andere soorten boeken. In 2021 waren de verkoopcijfers, met 43 miljoen verkochte boeken, zelfs op het hoogste niveau in jaren.||https://www.volkskrant.nl/cultuur-media/van-50-cassettebandjes-naar-miljoenen-downloads-de-opmars-van-het-luisterboek-in-cijfers~bad46c74/
2022-07-31||Mensen worden steeds ouder: waar ligt de grens?||Duizenden jaren voor Christus ging Gilgamesj al op zoek naar de onsterfelijkheid. Hij vond op de bodem van de zee een plant die hem de eeuwige jeugd zou kunnen schenken. Maar helaas, op weg terug naar huis viel hij in slaap en toen stal een slang de plant; het beest wierp meteen zijn oude huid af, en Gilgamesj leeft niet meer, zo veel is zeker. Later verhaalden de oude Grieken over de godin Hebe, die de goden een nectar schonk waardoor ze eeuwig jong konden blijven. En in de Noorse mythologie was er een godin met de naam Idun, die appels bewaarde die de goden ook daar ongrijpbaar maakten voor de dood. De beroemde Griekse geschiedschrijver Herodotus, op zijn beurt, vertelde over een Fontein van de Eeuwige Jeugd. Het is een verhaal dat ook in recentere tijden nog de ronde deed. De Spaanse ontdekkingsreizigers gingen, niet lang nadat ze voet aan land hadden gezet in Amerika, vol goede moed op zoek naar deze verkwikkelijke waterbron. Zonder succes. En wij, in het hier en nu? Tegenwoordig is de hoop van velen gevestigd op de wetenschap, voor een antwoord op de vraag die de mensheid al zo lang bezighoudt: kunnen we de veroudering en de aftakeling stoppen, of ten minste vertragen? De man die het antwoord geeft dat het meest naar ‘ja’ neigt, is een Britse gerontoloog. Hij heet Aubrey de Grey. Hij voorspelt zonder blikken of blozen dat de eerste mens die duizend jaar wordt al is geboren, en dat we de veroudering binnen enkele decennia onder controle zullen hebben. Jarenlang zette hij de toon in het verouderingsonderzoek, al is hij uit de gratie geraakt, omdat hij een aantal vrouwen seksueel heeft lastiggevallen. Een centraal punt in De Greys gedachtengoed is dat artsen altijd op een verkeerde manier naar ouderdomsziekten hebben gekeken. Ze zijn bestreden zoals infectieziekten: wanneer iemand ziek wordt, komt er een behandeling. Maar aangezien veroudering van binnenuit komt, en het gevolg is van allerlei verweringsprocessen in de cellen, is er volgens De Grey een fundamenteel andere geneeskundige benadering nodig. ‘Er is periodiek, preventief onderhoud nodig aan het menselijk lichaam’, zegt hij. ‘Net zoals bij auto’s. Er rijden op dit moment auto’s rond die honderd jaar oud zijn. Dat komt niet doordat ze zijn gemaakt om honderd jaar mee te gaan, maar doordat preventief onderhoud werkt.’ In zijn boek Ending Aging, dat in 2007 verscheen, beschrijft De Grey dat het verouderingsonderzoek lang heeft geleden onder een misverstand. ‘De afgelopen decennia hebben mijn collega’s en ik veroudering onderzocht op dezelfde manier als historici de Eerste Wereldoorlog onderzoeken: als een hopeloos complexe historische tragedie’, schrijft De Grey in dat boek. Maar ‘om in te grijpen in veroudering hoeven we niet de talloze processen te begrijpen die bijdragen aan verouderingsschade. Om behandelingen te ontwerpen, hoeven we alleen die schade zelf te begrijpen: de moleculaire en cellulaire defecten die het functioneren van de weefsels in het lichaam aantasten.’ De Grey maakt meteen een lijstje van de belangrijkste schade die de cellen oplopen bij het vorderen van de leeftijd. En hij is niet de enige. In 2013 verscheen er een belangrijk overzichtsartikel met daarin negen Hallmarks of Aging (Kenmerken van veroudering), geschreven door vijf Europese verouderingsonderzoekers. Om een paar van die kenmerken te noemen: het erfelijk materiaal brokkelt af en verweert, waardoor de cellen niet meer de opdrachten krijgen die ze nodig hebben om goed te functioneren. De stamcellen worden steeds minder actief, waardoor bijvoorbeeld de productie van immuuncellen minder vlotjes verloopt. En eiwitten die verkeerd gevouwen zijn worden niet meer zo efficiënt opgeruimd en verwijderd, waardoor de werking van de cel wordt verstoord. Voor elk van deze kenmerken is aangetoond, meestal in dieren, dat de veroudering langzamer gaat als zo’n beschadiging in de cel experimenteel wordt verholpen. Dat biedt ook hoop voor de mens, menen de onderzoekers. Ze trekken een vergelijking met kankeronderzoek: zoals jaren eerder een artikel over de zes kenmerken van kanker een doorbraak betekende, zo kan hun artikel een sprong voorwaarts betekenen voor het verouderingsonderzoek. ‘Het was voor het eerst dat er zo duidelijk een aantal belangrijke mechanismen van veroudering op een rij werd gezet’, zegt Eline Slagboom, hoogleraar moleculaire epidemiologie aan de Universiteit Leiden en voorzitter van de Vereniging voor Verouderingsonderzoek. ‘Nu weten we allemaal waarover we het hebben.’ Zelf vliegt Slagboom veroudering aan vanuit een andere hoek. Zij doet al jaren onderzoek naar Nederlandse en Europese families die bovenmatig veel hoogbejaarden kennen. Bij hen vroeg ze zich bijvoorbeeld af: zijn er genen die deze mensen gemeenschappelijk hebben? Slagboom is ongeveer driehonderd van die genen op het spoor – bijvoorbeeld genen die betrokken zijn bij het opruimen van beschadigde eiwitten. ‘Dat is iets wat bij oudere mensen vaak minder efficiënt gaat’, vertelt Slagboom. ‘Een cel gaat vooral aan de slag met het afbreken en hergebruiken van ‘foute’ eiwitten als er even geen voedsel binnenkomt. Maar oudere mensen bewegen minder en ze hebben zwakkere spieren. Ze hebben een lagere energiebehoefte en daardoor zijn de cellen minder bezig steeds eiwitten af te breken en ze opnieuw te gebruiken. Het gevolg is dat ook de beschadigde eiwitten niet worden opgeruimd. En dat veroorzaakt weer allerlei kleine ontstekingen, overal in het lichaam. Langzamerhand worden de weefsels aangetast.’ Het is een van de redenen waarom het belangrijk is te blijven bewegen als je ouder wordt. Maar er is misschien ook een medische oplossing die dit proces kan doorbreken. ‘Op Paaseiland is een stofje gevonden dat wordt geproduceerd door bacteriën die daar leven’, vertelt Slagboom. ‘Rapamycine, heet het. Als je dat aan beestjes geeft – wormen, vliegen of muizen – dan leven ze langer. Hoe dat kan? Doordat het de afbraak van beschadigde, foute eiwitten stimuleert en daardoor ontstekingen tegengaat.’ Blijkt er dan tóch een fontein van de eeuwige jeugd in Zuid-Amerika te liggen? Nee, zegt Slagboom. ‘Ik geloof er niets van dat de eerste mens die 1.000 wordt al geboren is’, zegt ze. ‘Het record staat al sinds 1997 op 122 jaar en er is zelfs enige twijfel of dat wel klopt. Ik kan me niet voorstellen dat iemand plotseling 1.000 wordt. Daar is geen enkel biologisch bewijs voor.’ En trouwens, zegt ze, er is geen enkele verouderingsonderzoeker – ‘behalve dan Aubrey de Grey’ – die zich bezighoudt met die vraag. ‘Mij gaat het erom mensen gezond van 60 naar 80 jaar te helpen’, zegt Slagboom. ‘Wist je dat 60 procent van alle 65-jarigen op dit moment al twee chronische aandoeningen heeft? Die mensen dachten lekker te gaan genieten van hun pensioen, maar ze komen vaak bedrogen uit.’ Wat Slagboom wil, is uitzoeken welke mensen biologisch het snelst verouderen en de meeste kans hebben om al op middelbare leeftijd meerdere ziekten te krijgen of te overlijden. ‘Die mensen moeten we eerst heel intensief begeleiden bij hun leefstijl: met voedingsadvies op maat, hulp bij bewegen. Want vergeet niet: ook dat maakt een groot verschil voor de levensverwachting. En vervolgens kunnen we in de toekomst misschien een behandeling aanbieden. Een pil of een voedingssupplement, waardoor de veroudering van cellen wordt geremd of het immuunsysteem op orde blijft. Op die manier kunnen we voor de groep die snel veroudert zomaar 10 of 15 jaar aan levensverwachting winnen.’ Veroudering stoppen? Geen sprake van, zegt Rudi Westendorp, een andere Nederlandse hoogleraar ouderengeneeskunde. ‘Dat kan niet. Het menselijk lichaam is niet anders dan een stenen standbeeld dat verbrokkelt, een rubberen elastiekje dat zijn elasticiteit verliest, of de Gouden Koets die steeds opnieuw onderhoud nodig heeft. Met de tijd valt alles nu eenmaal uit elkaar, volgens natuurkundige wetten.’ Wat te doen? In de negen Kenmerken van Veroudering heeft Westendorp weinig vertrouwen. ‘Veroudering is veel complexer dan dat. Er zijn tienduizend manieren om ten onder te gaan.’ Er zit niets anders op, meent hij, dan langzaam blijven doorploeteren en het ene na het andere defect te repareren. ‘De cardiologie is een goed voorbeeld’, zegt hij. ‘Veertig jaar geleden gingen er nog veel mensen dood aan coronaire hartziekten. Dat is ontzettend afgenomen, door medicijnen en doordat mensen minder vet eten. Nu zijn hartritmestoornissen een grote doodsoorzaak, dus verschuiven de cardiologen hun aandacht daarnaartoe. Zo zal het verder gaan: steeds als een loodgieter de oude onderdelen vervangen en er nieuwe in zetten.’ Ondertussen kun je ook zelf het een en ander doen om de veroudering tegen te gaan. Westendorp vat bondig samen wat: het moet minder. ‘Minder eten, minder alcohol, minder popconcerten om niet doof te worden en sociale contacten te verliezen, minder zonvakanties. En ook minder extreme dingen doen: uit onderzoek blijkt dat atleten die uitzonderlijke prestaties leveren gemiddeld eerder doodgaan.’ Het is een bekend motto in het verouderingsonderzoek: Live fast, die early. Or, live slow and age gracefully. Al met al, denkt Westendorp, kunnen we er elk decennium twee jaar bij krijgen. Een eeuwige jeugd? Nee, dat niet. Maar de trend is onmiskenbaar: langzaam komen we er dichterbij. En dus is er nog een vraag die zich opdringt: moeten we dat eigenlijk wel willen? Als iedereen steeds ouder wordt, zal de omvang van de wereldbevolking ook toenemen, in elk geval een tijdje, en op een hoger niveau stabiliseren. ‘Het zal in balans moeten blijven’, meent Westendorp. ‘Als we ouder worden, zullen ouderen langer actief moeten zijn. En we moeten minder kinderen krijgen, anders raakt de aarde nog overbevolkter. Je voortplantingsgedrag moet in balans zijn met je levensloop. Die discussie hoor ik nog te weinig.’||https://www.volkskrant.nl/wetenschap/mensen-worden-steeds-ouder-waar-ligt-de-grens~b850f02d/
2022-07-31||Senegalezen voor de keus: krijgt president een gewillig of een opstandig parlement?||De betogers zijn woedend omdat belangrijke oppositieleiders tijdens de verkiezingen van zondag worden uitgesloten van deelname. Veel van de jonge burgers zijn aanhangers van Ousmane Sonko, de populaire oppositieleider die wordt gezien als de grootste politieke tegenstander van de huidige president van Senegal, Macky Sall. In maart vorig jaar overleden bij rellen al veertien mensen, nadat Sonko was gearresteerd op verdenking van verkrachting. Zijn achterban noemde die aanklacht politiek gemotiveerd en stelt dat president Sall zijn politieke tegenstanders met dit soort verdachtmakingen uit de weg probeert te ruimen. De afgelopen jaren moesten vaker prominente oppositieleden uit de politiek stappen, vanwege soortgelijke rechtszaken. In juni ontstonden opnieuw protesten, nadat de minister van Binnenlandse Zaken had aangekondigd dat prominente oppositieleden niet aan de verkiezingen van zondag mogen deelnemen. Een van de kandidaten stond twee keer op een ingediende kandidatenlijst, waarop de hele lijst ongeldig werd verklaard. De hoogste rechtbank stond achter het besluit van het ministerie. Bij de door de overheid verboden protesten zijn drie betogers om het leven gekomen. Oppositieleider Sonko noemde Sall een ‘moorddadige president’ die nu drie nieuwe namen aan zijn lijst met dodelijke slachtoffers kan toevoegen. Pas toen de oppositie had laten weten toch, met plaatsvervangende politici, te zullen deelnemen aan de parlementsverkiezingen, namen de protesten in heftigheid af. De demonstranten vinden van wel; de rechtbank is volgens hen gebruikt om politieke tegenstanders uit te schakelen. Bovendien, zeggen critici, wil president Sall zich in 2024 opnieuw verkiesbaar stellen – voor een derde termijn. Hij zou daarmee de wet overtreden, waarin staat dat een president niet meer dan twee termijnen mag dienen. Allemaal propaganda van de oppositieleden om wantrouwen in de verkiezingen te creëren, houdt de overheid vol. ‘Onze democratie is juist veel sterker geworden’, zei woordvoerder Seydou Gueye vrijdag in een interview met de Franse TV-zender France24. ‘Ik kan oprecht zeggen dat onze democratie volwassen is geworden.’ Ja. In een regio waar politieke turbulentie schering en inslag is, staat Senegal bekend als een stabiele factor. Hoewel steeds meer West-Afrikanen ageren tegen de invloed van Frankrijk, onderhoudt Senegal goede banden met zijn ex-kolonisator. Daardoor zijn veel Franse bedrijven in Senegal actief. President Sall geniet als voorzitter van de Afrikaanse Unie bovendien veel aanzien in de Afrikaanse gemeenschap. Toch kent het land steeds meer uitdagingen. Ondanks verbeteringen in de infrastructuur en de toegang tot elektriciteit, stellen critici dat Sall de laatste jaren vooral een goede president is geweest voor de Senegalese elite. De economie heeft door de coronapandemie een forse knauw gekregen en door de oorlog in Oekraïne lopen de prijzen van brandstof en voedsel steeds verder op. Door de economische tegenslag, die volgens de oppositie verergerd is door slecht handelen van Salls regering, groeit ook de werkloosheid, met name onder jongeren. ‘De oppositie heeft aanmerkelijke vooruitgang geboekt bij de publieke opinie en de jongeren’, zei Moussa Diaw, docent politieke wetenschappen aan de Senegalese Gaston Berger University donderdag tegen persbureau Reuters. ‘Als de president zich kandidaat stelt voor een derde termijn, kan het land in een crisis belanden.’ De twee belangrijkste oppositiepartijen van Senegal hebben begin deze maand een alliantie aangekondigd. Met de verrassende samenwerking hopen de twee partijen, Yewwi Askan Wi en Wallu Senegal, samen een vuist tegen de coalitie van Sall te maken. Als de samenwerkende partijen een parlementaire meerderheid kunnen vormen, is het idee, kunnen zij afdwingen dat Sall zich in 2024 niet nog eens verkiesbaar stelt. ‘Als Macky Sall verliest, zal hij niet meer praten over een derde termijn’, zei Sonko daarover in juni. De partij van president Sall acht het slagen van zo’n plan voor een cohabitation – een situatie waarin de president en de premier een tegengestelde politieke kleur hebben – nihil. Salls huidige coalitie gaat gewoon een absolute meerderheid in het parlement krijgen, zegt Abdou Mbow, eerste vicevoorzitter van de Nationale Assemblee en woordvoerder van de partij van Sall. ‘Wat betreft die alliantie van de oppositie’, zegt hij, ‘dat is politieke zwendel.’ Als ze willen samenwerken moeten de oppositiepartijen eerst maar eens ‘dezelfde taal gaan spreken’, aldus Mbow. Macky Sall wil zijn coalitie bij elkaar houden en de comfortabele meerderheid in het Nationale Assemblee behouden. Al maanden onderhandelt hij met zijn bondgenoten in de nogal brede coalitie om de eenheid te bewaren. Volgens het toonaangevende tijdschrift Jeune Afrique zijn de parlementsverkiezingen van 31 juli een ‘nieuwe test’ voor het staatshoofd. ‘Hij moet manoeuvreren tussen de aanvallen van de oppositie en de ambities van zijn eigen kamp’, stelt het blad. Volgens politiek analisten kunnen de verkiezingen van zondag gezien worden als ‘de eerste ronde’ van de presidentsverkiezingen in 2024. De bal ligt nu dus bij de zeven miljoen Senegalese kiezers; zij zullen zondag beslissen wie er straks op de 165 parlementszetels zullen plaatsnemen. De twee samenwerkende oppositiepartijen zien de parlementsverkiezingen als een ‘referendum’: wil Senegal verder met Sall – of niet?||https://www.volkskrant.nl/nieuws-achtergrond/senegalezen-voor-de-keus-krijgt-president-een-gewillig-of-een-opstandig-parlement~bc7b390d/
2022-07-31||Smog en fijnstof liggen op de loer deze winter: consument hamstert haardhout uit angst voor gastekorten||Het stoken van haarden en houtkachels levert veel schadelijk fijnstof en overlast voor mensen met longklachten op. Komende winter dreigt de vervuiling nog groter te worden, doordat Nederlanders massaal hout inslaan voor hun open haard. Ook worden meer kachels aangeschaft. De Stichting Nederlandse Haarden- en Kachelbranche (NHK) ziet de verkoop van open haarden en pelletkachels sterk groeien. Sinds vorige zomer, toen de gasprijzen gestaag begonnen op te lopen, is de verkoop van hout- en pelletkachels met ongeveer 30 procent gestegen. De verkoop van veel schonere gashaarden en -kachels daalde juist sterk, aldus een woordvoerder. De vraag naar houtkachels en haarden is inmiddels zo sterk dat de branche tekorten ziet. ‘Er zijn leverproblemen met materialen en opschalen is door personeelstekorten ook hier niet mogelijk.’ Het RIVM ziet de populariteit van houtstook met lede ogen aan. ‘De verkoop van hout is gekoppeld aan het verbruik en de verwachting is inderdaad dat dit geen positieve invloed zal hebben op de luchtverontreiniging’, aldus een woordvoerder. Het instituut onderzoekt momenteel welke maatregelen genomen kunnen worden om de luchtkwaliteit te verbeteren, en kijkt daarbij ook naar ‘sfeerverwarming’. Maar het RIVM zegt niet specifiek te kijken naar de mogelijke gevolgen die de recordverkopen van haardhout heeft op de luchtkwaliteit komende winter. Fenna Swart, voorzitter van Comité Schone Lucht, spreekt van een ‘ontwikkeling met desastreuze gevolgen voor de toch al slechte staat van de luchtkwaliteit’. Volgens Swart is de vele houtstook onder meer een gevolg van het ontbreken van goede overheidsvoorlichting over de ernstige gevolgen voor de volksgezondheid. Tot voor kort was het kabinet hoopvol dat het de goede kant opging met vervuiling en overlast. Het rekende er zelfs op dat de emissies konden afnemen. Of dat nog steeds mogelijk is nu er juist meer gestookt zal worden, is niet te zeggen, aldus een woordvoerder van het ministerie van Infrastructuur en Waterstaat. Komend najaar worden de uitkomsten van een groot onderzoek bekend en het ministerie zegt hierop niet te willen vooruitlopen. In april was er nog goed nieuws. Toen meldde staatssecretaris Heijnen aan de Tweede Kamer dat uit een tussentijdse meting was gebleken dat emissies en negatieve gezondheidseffecten van houtstook met ongeveer 30 procent waren gedaald. ‘Wel zitten er onzekerheden in die cijfers, bijvoorbeeld met betrekking tot de gasprijzen die stijgen’, aldus de staatssecretaris destijds. Inmiddels heeft de gasprijs extreme hoogten bereikt door het knijpen van de aanvoer door Rusland. Volgens het Schone Lucht Akkoord dat Rijk, provincies en gemeenten ruim twee jaar geleden hebben getekend, moeten de emissies door houtstook in 2030 lager zijn dan die in 2016. Heijnen zegt dat dit streven gehandhaafd blijft en zegt hierover in het najaar meer te kunnen melden. Nederland kent geen stookverbod op dagen waarop smog dreigt. Het RIVM kan wel een waarschuwing versturen, maar eigenaren kunnen deze negeren. Experts op het gebied van gezondheid en luchtkwaliteit pleitten begin juni in de Tweede Kamer voor een verbod op momenten dat overlast dreigt. Vooral als het in de winter zeer koud is, wordt er meer gestookt en is de kans op smog groter.||https://www.volkskrant.nl/nieuws-achtergrond/smog-en-fijnstof-liggen-op-de-loer-deze-winter-consument-hamstert-haardhout-uit-angst-voor-gastekorten~b6de6dc14/
2022-07-31||‘Het grenzeloze vertrouwen dat ik als kind in hem had, bleek onveranderd’||‘Ik leerde Angelique in 1981 kennen als een van de kinderen van het ponykamp Klein Oever waar ik als 21-jarige leidinggaf: een vrolijk stoer meisje van 12 met blonde vlechten. Het is raar, achteraf gezien, dat het eerste contact van toen dat zo zuiver vriendschappelijk, joviaal en ongeremd was, veertig jaar later zou leiden tot een huwelijk. Telkens als ik ons verhaal vertel, ben ik geraakt door de onschuld die die jaren kenmerkte. Het was een tijd waarin je als activiteitenbegeleider in je zwembroek kleine kinderen de kieteldood gaf en meisjes tot hun grote hilariteit bij hun middel pakte en in het water gooide en waarin Oom Jaap, de eigenaar van het kamp, al te dwarse kinderen vrolijk tot de orde riep door even op hun neus te blazen, alsof het een toetertje was. Dat zul je nu niet snel meer meemaken. Maar toen, in 1981 en de wonderlijk fijne zomers erop dat haar vader haar kwam brengen, stond Angelique tussen de anderen voor mijn neus te trappelen van ongeduld om nat gespat te worden en te stoeien. En ik was altijd in voor een robbertje. Toen de kinderen een ansichtkaartje kregen van hun ouders, had Angelique medelijden omdat er voor mij geen post was en beloofde ze mij iets te sturen als ze weer thuis was. Ze hield woord: ‘Wil je Tante Jannie de groeten doen en geef je de gevlekte pony een knuffel van me?’, schreef ze. Ik antwoordde en kreeg opnieuw een kaartje, en zo ontstond een correspondentie tussen een twintiger en een jonge tiener die een paar jaar aanhield. Op de envelop maakte ik kleine tekeningetjes en schreef ik grapjes voor de postbode. Ze schreef me over haar kalverliefdes en behalve herinneringen aan dat ponykamp waar zoveel vrijheid heerste en waar zoveel ongecompliceerde lol werd gemaakt, deelden we kameraadschap en gaf ik haar advies bij de keuze van haar vriendjes. Na een tijdje stopte de briefwisseling even spontaan als ze was begonnen: mijn studentenleven slokte me op, ik kreeg een vriendin, Angelique werd te oud voor ponykampen en we raakten elkaar uit het oog. Tot de reünie, enkele jaren terug. Mij was gevraagd wat oud-deelnemers uit te nodigen en Angelique was niet moeilijk te vinden. Op Facebook stond een foto van haar met haar gezin. Ik stuurde haar een berichtje en ze schreef terug: ‘O, ik herinner me alles. Weet je nog dat we elkaar schreven? Ik heb al je brieven bewaard.’ En ik antwoordde: ‘Ik geloof dat ik de jouwe ook nog ergens heb, ik ga binnenkort even kijken.’ We spraken af nog voor de reünie elkaar onze correspondentie te laten lezen, en omdat zij midden in een verbouwing zat, bood ik aan mijn stapeltje even langs te brengen. Als gescheiden man had ik immers de tijd aan mezelf. Ze deed open. Ik had verwacht haar man daar ook aan treffen, maar haar huwelijk bleek kort daarvoor beëindigd. Trots toonde ze me haar nieuwe plek, van haar en haar kinderen. Ze had er lang over gedaan de knoop door te hakken, zei ze, maar nu was ze opgelucht. Aan de keukentafel begonnen we te praten. Ik had al jaren niet naar vrouwen getaald, daten is niks voor mij, mijn geluk bestaat uit mijn volwassen kinderen en mijn dierenartspraktijk. Maar ineens gebeurde er iets raars. Ze vroeg of ik wat wilde eten en stond op om een omelet te maken. Ik houd niet van omelet, maar besloot dat voor mezelf te houden. Voor het aanrecht knipte ze bieslook en toen draaide ze zich om, strekte haar benen en liep met het bordje naar me toe. Ik was verbluft. Dat strekken van de benen voordat het lopen begon, herkende ik, en lag kennelijk jarenlang ergens opgeslagen in mijn hoofd. Die ene zeer korte beweging bracht me terug naar een tijd waarin het volwassen leven nog moest beginnen en argeloosheid en plezier de boventoon voerden. Van het ene op het andere moment verloor ik al mijn opgebouwde reserves. Alle muren die ik na mijn scheiding had opgetrokken, vielen om, en ik kon alleen maar denken: wat een lieve, leuke vrouw. De dag erop vroeg mijn operatieassistente: ‘Is er wat? Je doet anders, ben je soms verliefd?’ ‘Houd je mond, alsjeblieft’, siste ik, maar begreep wel dat ik zo snel mogelijk moest uitzoeken wat er nu echt speelde. Angelique en ik begonnen te appen en ik liet haar weten dat ik haar een knuffel wilde geven. Een paar dagen later duwde ik haar een pluchen knuffel in haar hand – uit onhandigheid en zelfbescherming, want ik kon me niet voorstellen dat zij echt door mij vastgehouden wilde worden. Maar, goddank, zij voelde hetzelfde, en uitgewuifd door mijn hele praktijk vertrokken we een paar dagen later naar een huisje in het bos dat uit niet veel meer dan een tweepersoonsbed bestond. Vorig jaar zijn we getrouwd: een dolgelukkige leider van het ponykamp en het tien jaar jongere kind met wie hij in 1981 stoeide.’ ‘Gepco was in 1981 zo gek als een deur, zo’n adhd’er van een jaar of 20 die één was met de kinderen, met een grote hoed over het terrein liep, zomaar ineens met kleren aan in het water sprong en flirtte met de ponyrijlesinstructrices. Ik ben nooit een paardenmeisje geweest: ik ging naar het ponykamp voor de discoavonden en de spelletjes. Het eerste jaar was ik 12, en in de drie jaren die volgden hoopte ik dat Gepco er ook weer was. Dan voelde ik me veilig, het was een bekend gezicht dat steeds bekender werd. Met hem erbij zou het zeker leuk worden: we stoeiden samen en speelden met de andere kinderen in het water. Niet dat ik ook maar één keer heb gedacht: als ik later ga trouwen, wil ik een man als Gepco – dat kwam niet in me op. De leiding waartoe hij behoorde, was een grote groep jongens en meisjes waartussen regelmatig liefdes opbloeiden. In die zin waren onze werelden natuurlijk volledig gescheiden. Gepco vond ik leuk omdat hij garant stond voor pret maken en al die eerste zomer voegde ik hem toe aan mijn reeks penvrienden. Zo eens in de twee à drie maanden schreven we elkaar. Hij knipte plaatjes uit de Eppo en stopte die in de envelop, en schreef daar grapjes op voor de postbode. Dat hebben we tot mijn 15de volgehouden, daarna verloren we elkaar uit het oog. Tot vijf jaar geleden. Het moment dat de uitnodiging voor de reünie kwam, viel in een woelige periode. Na heel lang twijfelen had ik eindelijk besloten om te gaan scheiden. Ik was op mijn 20ste getrouwd, amper vijf jaar na mijn laatste ponykamp – het huwelijk was een zeer plotselinge overgang van kind naar volwassene geweest. Ineens had ik levensgrote verantwoordelijkheden en was er geen ruimte meer voor onbekommerd plezier. De man met wie ik getrouwd was, bleek niet bij mij te passen. En net toen ik in 2017 besloten had toch voor mezelf te kiezen en met de kinderen was verhuisd naar ons eigen huisje, kwam uit het niets het bericht van mijn oude ponykampleider Gepco. Zijn mail was een herinnering aan hoe het leven was en ook kon zijn. Van het ene op het andere moment werd ik teruggeworpen naar de tijd waarin alles nog probleemloos was en licht. Ik moest zijn brieven nog hebben, ik wist zeker dat ik ze tijdens de verhuizing allemaal in een verhuisdoos had gestopt. Op een avond heb ik ze allemaal op volgorde gelegd en ben ik ze gaan herlezen. Niet uit verlangen naar Gepco, maar uit nieuwsgierigheid naar het deel van mezelf dat zo lang bedolven was geweest onder een dikke laag vormelijkheid en plichtbesef. De brieven lazen als een dagboek. Het werd me duidelijk dat ik hem destijds had gezien als mijn vertrouweling. Uit wat hij schreef maakte ik op dat ik hem zelfs had gevraagd wie van mijn twee vriendjes ik moest kiezen, en nadat ik de brieven terug in de doos had gestopt, stuurde ik Gepco een bericht: ‘Vind je het leuk onze brieven van vroeger uit te wisselen? Misschien een leuke manier om ons voor te bereiden op de reünie.’ Op 6 januari 2018 stond-ie voor de deur met een pak onder zijn arm. Ik hoorde zijn stem, zag zijn ogen, en zei: ‘Jij bent niks veranderd.’ ‘O’, zei hij, en toen, ad rem, ‘dan raad ik je aan eens naar een opticien te gaan.’ Daarmee was de toon gezet. De hele middag hebben we flauwiteiten en grapjes uitgewisseld. Het grenzeloze vertrouwen dat ik als kind in hem had toen hij mij met zijn sterke armen het zwembad ingooide, bleek onveranderd. Het was alsof alle tussenliggende jaren verdwenen: we werden onmiddellijk weer die twee loltrappers die we toen waren. En met het lachen en het vertrouwen als stevige onderlaag kwamen vanzelf de gesprekken over ons leven en hoorde ik mezelf ervaringen uitwisselen die ik met anderen nooit had gedeeld. Mijn zoon kwam binnen en zei later: ‘Hoe oud is hij? O, dus jullie schelen maar tien jaar.’ Alsof hij al voorvoelde wat er stond te gebeuren. Het ging die middag ook over relaties, en Gepco had gezegd: ‘Sommige mensen kunnen je, zonder dat direct te zeggen, het gevoel geven dat je alles fout doet.’ Hij begon te stotteren toen hij dat zei, hij wilde geen kwaadspreken. Maar ik begreep precies wat hij bedoelde: hoe hulpeloos je je kunt voelen als je opmerkingen krijgt waartegen je je niet kunt verweren. Ik had mannen totaal afgezworen, maar dit was het moment dat ik dacht: o nee hè, ik zal toch niet zo snel na mijn scheiding al verliefd worden? Maar meteen daarna dacht ik: en wat dan nog, ik heb lang genoeg voldaan aan dat wat hoorde. Opgelucht, vrij van ballast stapte ik als het ware in de jas die al die jaren op me had liggen wachten. De keer erop maakte ik bevend thee. Niet bevend uit angst voor het onbekende, maar uit vreugde het bekende opnieuw te hebben gevonden.’||https://www.volkskrant.nl/mensen/het-grenzeloze-vertrouwen-dat-ik-als-kind-in-hem-had-bleek-onveranderd~b479a42d/
2022-07-31||Casper Luckerhofs beschrijving van een mislukte reis naar Nepal is bijzonder grappig ★★★★☆||‘Ga je niet mee terug naar Nederland?’, vraagt de vader van Casper Luckerhof op een van de laatste pagina’s van Rusteloos aan zijn zoon. ‘Nee’, roept deze uit. ‘Natuurlijk ga ik niet met je mee terug naar Nederland. Mijn plek is hier.’ Hier, dat is Lumbini, het heilige oord in Nepal waar bijna 2.600 jaar geleden Boeddha geboren zou zijn. Luckerhof is er neergestreken, aanvankelijk om een biografie te schrijven van Boeddha, een waarin hij wordt ontmaskerd als een machtsbeluste sekteleider, een ‘onaangename charlatan’, iemand ook ‘van wie eigenlijk niet eens zeker was of hij wel had bestaan’. Hij wil dat mede, maar niet alleen, om zijn ‘ouders te laten zien wie deze figuur écht was’. Luckerhof groeide namelijk op in een huis vol Boeddhabeelden, met ouders die vervuld waren van het boeddhisme. Vooral moeder dweepte met alles dat riekt naar India en Nepal, op zeker moment zelfs met de Bhagwan. Als peuter van 3 werd Luckerhof op de schouders van zijn vader meegezeuld naar Boeddha’s geboorteplaats. De reis als mid-twintiger naar Nepal is voor Luckerhof daarom zowel een poging de goedkeuring te verdienen van zijn ouders als min of meer het tegenovergestelde: een poging te bewijzen ‘dat ik alles helemaal zelf af kan’. Die ambiguïteit geeft Rusteloos een nieuwsgierig makende spanning, een voortdurende zweem van ambitie, mislukking en verlangen naar zingeving. Het leidt uiteindelijk tot een liefdevolle ontlading op de besneeuwde bergpas Thorong La, hoog in de Himalaya. Dat Ella Fitzgerald daarbij op de achtergrond I love Paris zingt, is een van de mooie details die her en der in deze ‘memoir’, zoals de uitgever het heeft genoemd, kunnen worden opgeraapt. De biografie van Boeddha raakt al spoedig uit het zicht. Luckerhof aanvaardt een baan als bibliothecaris in het Lumbini International Research Institute, een door een Japanse boeddhistische sekte gefinancierde bibliotheek waar meer dan veertigduizend boeken over Boeddha en het boeddhisme zijn bijeengebracht. Het zijn de belevenissen – of misschien het gebrek daaraan – in dit merkwaardige instituut die de ruggengraat van het boek vormen. Waartoe de bibliotheek op aarde is, wordt de ik-persoon al spoedig duidelijk gemaakt door de andere leden van de academische staf, slechts bestaand uit de Italiaanse directeur Claudio en oud-directeur Christoph, een Duitse tibetoloog tegen wie Luckerhof enorm opkijkt en die in wezen nog steeds de scepter zwaait. Niet het door buitenstaanders laten bestuderen van boeken is het doel, laat staan het uitlenen ervan. Het is immers van het grootste belang, zegt Christoph, dat er geen boeken worden aangeraakt. ‘Alleen de allerbeste boeddhologen mogen onze collectie raadplegen.’ Maar, zo werpt de jonge bibliothecaris tegen, er komen toch nooit academici naar Lumbini? ‘Precies, dat maakt je werk dus heel overzichtelijk.’ Wat is dan wel de bestaansreden van het instituut? Het antwoord op die vraag, of ‘ons geheim’, zoals Christoph het noemt, is van een haast boeddhistische sereniteit: het instituut in stand houden. Al gaat de halve wereld in vlammen op, zegt de Duitser, dan ‘zullen deze manuscripten en boeken er nog liggen zoals altijd’. Daarmee, en met de uiterst humoristische beschrijving door Luckerhof van de dagelijkse gang van zaken in de bibliotheek, doet Rusteloos een beetje denken aan de beroemde serie over dat andere instituut. Het Bureau, maar dan mét de zelfspot die ontbrak bij J.J. Voskuil, die immers alleen zijn collega’s te kakken zette. Zo niet Luckerhof. Hij stottert, is onhandig in de liefde en cultiveert samen met zijn twee collega’s een dagritme waarvan het hoogtepunt de dagelijkse keuze is tussen eten in hotel Kasai of eten in hotel Hokke, waar de bekoorlijke Maya serveert. Intussen gaat het catalogiseren van het boekenbestand gestaag door, een taak die met gevoel voor absurditeit wordt beschreven. De scène met het stempel (geen spoilers hier) vormt een hilarisch hoogtepunt. ‘Ik wil gewoon dat iets lukt hier in Nepal’, verzucht de bibliothecaris tegen zijn vader, daar hoog in de kou van de Thorong La. ‘Alles is tot nu mislukt. Mijn boek over Boeddha. Mijn baan. De liefde. Alles.’ Maar dan toch niet deze godzijdank zonder literaire opsmuk geschreven memoir.||https://www.volkskrant.nl/cultuur-media/casper-luckerhofs-beschrijving-van-een-mislukte-reis-naar-nepal-is-bijzonder-grappig~b676cb41/
2022-07-31||Wat te lezen deze zomer? Boekhandelaar Margreet de Haan tipt een heftige Spaanse geschiedenis ||‘De ‘Zomerlezen’- campagne van de CPNB, het marketingbureau van het boekenvak, is opmerkelijk succesvol geweest in Vlissingen. Wij zien dat er door die campagne breder gelezen wordt dan andere zomers. Normaal gesproken verkopen we in de maanden juni en juli vooral thrillers, nu ook meer literatuur.’ ‘Wormmaan van Librisprijswinnaar Mariken Heitman. Ook Aleksandra van Lisa Weeda loopt goed door. Net als Hebben en zijn van Dimitri Verhulst en Het lied van ooievaar en dromedaris van Anjet Daanje. En Totaal van Marcel van Roosmalen doet het ook bij ons erg goed, het is niet voor niets steeds in herdruk. Wij zijn in de winkel fan van Aleksandra, maar ook van De beschermelinge, het debuut van de Vlaamse schrijfster Mira Sys. En ook de nieuwe Douglas Stewart, Mungo, raden we veel klanten aan. ‘Ons bestverkochte boek is een regionaal boek dat zich afspeelt in Vlissingen. Bunkers rond hotel Britannia 1940-1944, geschreven door Hans Sakkers in opdracht van de Stichting Bunkerbehoud. Een oorlogsverhaal. Het is bijna altijd zo dat als er een boek over Vlissingen uitkomt, dat uitzonderlijk goed verkoopt.’ ‘Vooral de Vlissingers! Er is onlangs een boek uitgekomen over Frans Naerebout (1784-1818), een van de grootste zeehelden uit Vlissingen, geschreven door Dirk Kolff bij Amsterdam University Press. Ondanks dat het een duur boek is, het kost 50 euro, staat het hoog in onze top-10 van bestverkochte boeken. ‘Vlissingers lezen graag over Vlissingen. Ze zijn loyaal aan eigen stad. Daarnaast hebben we ook best wat nieuwe inwoners die zich graag willen inlezen in hun nieuwe stad. Zij komen dus ook op zo’n boek af. Ontzettend leuk.’ ‘Zij kopen vooral fietskaarten en souvenirs. Duitstalige boeken zijn bij ons duurder dan in Duitsland. Belgen daarentegen zijn verzot op de Nederlandse boekhandel. Ze zijn een heel welkom publiek. Ze kopen veel Nederlandse en vertaalde literatuur en kinderboeken. We horen vaak van Vlaamse toeristen dat er in België nauwelijks nog leuke boekhandels zijn, op een paar grote in Antwerpen, Gent en Leuven na. Ze missen de mooie boekhandel met een breed aanbod en leuke cadeaus. Belgen komen regelmatig speciaal de grens over voor onze boekhandel!’ ‘Sinds corona verkopen we veel meer boeken die een link hebben met het thema natuur. Niet alleen vogel- en bomengidsen maar ook romans die met natuur te maken hebben. De eilandromans bijvoorbeeld van Roy Jacobsen en Amy Liptrott en boeken van Eva Meijer. Maar ook naar de kookboeken van bijvoorbeeld Yvette van Boven, die gericht zijn op de natuur, is veel vraag.’ ‘Het is een heftig boek, maar de nieuwe roman van Guillermo Arriaga Het vuur redden is heel sterk. Een dikke pil van 800 pagina’s, enorm spannend, expliciet gewelddadig, met behoorlijk wat seks. Een liefdes- en geschiedenisverhaal ineen over Mexico, de inheemse gemeenschappen en rivaliserende bendes. Arriaga haalt er veel bij en het is niet voor tere zieltjes maar als je daar tegen kunt, is het een boek om in te verdwijnen.’ ‘Ik ben benieuwd naar Heidelberg van Martijn Simons. Een roman over rouw en familiebanden. De achterflap en het verhaal spreken me enorm aan, het doet me een beetje denken aan De overlevenden van Alex Schulman. Maar ik weet nog niet of het zo is. Daarnaast ga ik de bekroonde Italiaanse roman Antonia’s dochter van Giulia Caminito lezen over een moedige vrouw die vecht tegen de armoede en voor haar gezin. En ik ben benieuwd naar de Australische klassieker De overgang van Venus van Shirley Hazzard uit 1980, dat onlangs is vertaald en verschenen is bij De Bezige Bij. Een andere boekhandelaar tipte het en zei: er zitten zulke snedige zinnen en passages in, het is een klassieker die ook van deze tijd is.’||https://www.volkskrant.nl/cultuur-media/wat-te-lezen-deze-zomer-boekhandelaar-margreet-de-haan-tipt-een-heftige-spaanse-geschiedenis~b91f6d1e/
2022-07-31||Sunday Times: ‘Prins Charles accepteerde donatie van 1 miljoen pond van familie Bin Laden’ ||Prins Charles kreeg het geld van Bakr bin Laden, de patriarch van de rijke Saoedische familie, en zijn broer Shafiq. Beide mannen zijn halfbroers van Osama bin Laden, de oprichter van Al Qaida die het brein achter de aanslagen van 11 september was. Ondanks bezwaren van naaste adviseurs accepteerde Charles in 2013, twee jaar na de dood van Osama bin Laden, het geld voor liefdadigheid, meldt de Britse krant. Charles (73) zou zich destijds persoonlijk met de kwestie hebben bemoeid en ook privé met de familie hebben gesproken. Clarence House, het kantoor van de Britse prins, zegt de beweringen sterk te betwisten. Het besluit om de donatie te accepteren zou zijn genomen door beheerders van de liefdadigheidsinstelling van de prins. ‘De schenking is destijds zorgvuldig overwogen. Verschillende bronnen werden geraadpleegd, waaronder de regering. Het besluit om de donatie te accepteren werd volledig genomen door de beheerders’, aldus Clarence House. ‘Elke poging om iets anders te suggereren is misleidend en onnauwkeurig.’ Een bron dicht bij de liefdadigheidsinstelling zei volgens de Britse krant The Guardian dat de curatoren na een grondig onderzoek tot de conclusie waren gekomen dat de acties van één lid uit de familie Bin Laden niet de hele familie zouden mogen schaden. Het geld ging uiteindelijk naar de Prince of Wales Charitable Fund (PWCF). Bestuurders van dat fonds stemden destijds in met de gift, ondanks een pittige vergadering hierover. Charles weigerde volgens The Sunday Times in te gaan op verzoeken om de donatie terug te geven. Dat zou ‘te gênant’ zijn geweest.||https://www.volkskrant.nl/nieuws-achtergrond/sunday-times-prins-charles-accepteerde-donatie-van-1-miljoen-pond-van-familie-bin-laden~bd444f09/
