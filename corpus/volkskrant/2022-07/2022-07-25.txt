2022-07-25||De Volkskrant tv-selectie voor dinsdag 26 juli||Arte, 13.50 uur (Misdaad, Jules Dassin, 1964) Aangename, speelse en zonovergoten misdaadkomedie rond een ambitieuze inbraak in het zwaarbewaakte Topkapi-museum in Istanbul. De film schiet soepel van heistfilm naar spionagethriller en weer terug, neemt de tijd met fraaie documentaire sfeerbeelden van de stad en oogt bovenal prettig ouderwets: de meest tot de verbeelding sprekende actie bestaat uit gesluip over daken en gehannes met grote bossen touw. De adembenemende roofsequentie werd door Brian De Palma overgenomen in de eerste Mission: Impossible-film. De flamboyant spelende Peter Ustinov werd bekroond met een Oscar. NPO 1, 19.08 uur Het populaire programma Een huis vol over grote Nederlandse gezinnen keert vandaag terug met veel bekende gezichten én een nieuw gezin met de toepasselijke naam Zeldenrust. Jantina en Jozua Zeldenrust wonen in het Brabantse Werkendam en besloten ook hun kinderen – inmiddels zijn het er acht – namen te geven die met een ‘J’ beginnen. Jozua werkt in de binnenvaart en is vaak van huis, maar als het vakantie is gaat het hele gezin bij hem aan boord. Dit seizoen keert ook de naar Duitsland verhuisde familie Buddenbruck terug, naast de Cudoghams en de Jelies. SBS 9, 20.30 uur (Actie, John McTiernan, 1993) Met Last Action Hero haalde veteraan McTiernan (Die Hard) in commercieel opzicht niet het verwachte succes, maar inhoudelijk bleek deze beoogde blockbuster een best wel aardige poging om harde actie te combineren met een Hollywoodiaanse sprookjessfeer. Schwarzenegger voor cinefielen, zo zou je Last Action Hero ook kunnen omschrijven: als Jack Slater is hij niet alleen de vaste hoofdrolspeler van een actie-franchise, maar ook het idool van een jongetje (Austin O’Brien) dat met behulp van een betoverd bioscoopkaartje in een wereld vol filmcitaten terechtkomt. Charles Dance is de slechterik die vanuit de Jack Slater-films in de echte wereld belandt. Dankzij VHS werd de film alsnog een cult-succes. Veronica, 22.30 uur (Misdaad, Michael Mann, 1995) Pas in deze meesterlijke thriller speelden Robert De Niro en Al Pacino voor het eerst samen in één scène. Ze zijn elkaars tegenpolen en gelijken: De Niro een dief die een grote overval pleegt, Pacino de politieman die op hem jaagt. Regisseur Mann gaf hun personages veel diepgang, wat allerminst ten koste gaat van de fantastische beeldvoering en actiescènes. Een hommage aan woestijnstad Los Angeles, een studie in eenzaamheid, een compositie in honderden tinten blauw, Heat is het allemaal. Een film om herhaaldelijk te kijken, ook dat. NPO 3, 21.14 uur Sinds de jaren zestig is er in Nederland hard gevochten voor een seksueel klimaat waarin iedereen wordt gezien en zich veilig kan voelen, ongeacht geslacht, gender of seksuele geaardheid. In de slotaflevering van Naakt voor de klas met de Sekszusjes onderzoeken Krista en Marcelle Arriëns hoe we die verworvenheden doorgeven in de seksuele voorlichting nu de culturele verschillen in de klas toenemen. Mohammed en Nizal vertellen over homoseksuelen en de islam, en Khaddouj en Tijn drukken een belangrijk moment in hun seksuele ontwikkeling uit in klei. NPO 2, 22.09 uur In de laatste aflevering van haar serie over de herkomst en het gebruik van kleuren in de kunst kijkt Charlotte Caspers naar goud. In religieuze kunst wordt goud vaak in verband gebracht met goddelijkheid en onsterfelijkheid. De oude Egyptenaren versierden de sarcofagen van de farao’s met goud, en ook in Byzantijnse religieuze kunst en middeleeuwse manuscripten werd intensief gebruikgemaakt van bladgoud. In De kleuren van Caspers bekijkt de presentator het letterlijk schitterende interieur van de Paltskapel in Aken, waar Karel de Grote werd begraven. NPO 2, 22.55 uur Acht jaar geleden maakte Jelle Brandt Corstius na de annexatie van de Krim een reis door Rusland en enkele aangrenzende landen. In een geactualiseerde versie van Grensland helpen zijn bevindingen van toen bij het begrijpen van de huidige situatie, na de Russische inval in Oekraïne. In de aflevering van vanavond is te zien hoe Letland in 2015 al vreesde voor de lange arm van Poetin. Brandt Corstius spreekt een Letse partizaan die nog tegen de Russen heeft gevochten en peilt de stemming in Daugavpils, waar 90 procent van de bevolking Russisch is.||https://www.volkskrant.nl/cultuur-media/de-volkskrant-tv-selectie-voor-dinsdag-26-juli~b47c178a/
2022-07-25||Bruggenbouwer David Trimble (1944-2022) gaat de geschiedenis in als mede-grondlegger van de Noordierse vrede||Na het historische vredesakkoord werd Trimble als leider van de pro-Britse Ulster Unionist Party (UUP) de eerste premier van Noord-Ierland. Deze rol kon hij maar vier jaar vervullen. Na hernieuwde schermutselingen zag de Britse regering zich genoodzaakt Noord-Ierland weer onder direct bestuur te stellen. Toen het Noordierse zelfbestuur in 2007 werd hersteld, trad zijn radicalere, unionistische rivaal Ian Paisley aan als Eerste Minister. Nadat het overlijden van Trimble bekend was geworden, stroomde de lof binnen. Zo prees de Ierse premier Micheál Martin de ‘cruciale en moedige rol’ die Trimble had gespeeld bij het verenigen van de strijdende partijen in Ulster. Zijn Britse collega Boris Johnson meldde dat Trimble, die namens de Britse Conservatieven in het Hogerhuis had plaatsgenomen, zal worden herinnerd als een ‘reus in de Britse en internationale politiek’. William David Trimble werd op 15 oktober 1944 geboren in Bangor, in het oosten van Noord-Ierland, waar hij opgroeide als ambtenarenzoon in een protestants gezin. Als intelligente scholier kreeg hij een plek op een gymnasium, waarna hij midden in The Troubles rechten ging studeren, en doceren, in Belfast. Zijn bereidheid om bruggen te slaan, bleek al toen hij naar de beruchte Long Kesh gevangenis ging om een van zijn katholieke studenten ter plekke te onderwijzen. Zijn eerste politieke stappen zette Trimble, die als tiener lid was geworden van een Oranje Orde, door zich aan te sluiten bij de Vanguard Progressive Unionist Party, een uiterst rechtse, aan paramilitairen gelieerde partij. Hij gaf halverwege de jaren zeventig juridisch advies aan stakende protestanten. Deze staking zou leiden tot de val van het Noordierse zelfbestuur, wat zijn latere daden als vredesduif een ironisch tintje gaven. De Vanguard-partij ging ten onder aan onderlinge twisten, niet ongebruikelijk in protestantse kringen, en een deel ervan sloot zich aan bij de UUP. Daar werd Trimble in 1995 de leider van. In die rol raakte hij betrokken bij het vredesproces, dat in gang was gezet door de Britse Conservatieven, maar dat in een stroomversnelling kwam toen in 1997 het New Labour van Tony Blair aan de macht kwam. Hij stond op goede voet met John Hume, de bijna twee jaar geleden gestorven leider van de Social, Democratic and Labour Party, de partij van de gematigde nationalisten. Het vredesproces vond plaats onder auspiciën van de Amerikaanse senator George Mitchell. Trimble nam een grote gok want tweederde van de protestante gemeenschap, dominee Paisley voorop, zag het als een knieval naar de katholieke nationalisten. De koele jurist Trimble, vanwege zijn liefde voor feiten The Computer genoemd, koesterde geen wrok toen hij door Paisley verdreven werd. Het deed hem genoegen dat de charismatische dominee, die altijd tegen het vredesakkoord had geageerd, samen met voormalig IRA-kopstuk Martin McGuinness, besloot voort te borduren op het baanbrekende werk dat hij samen met Hume had verricht. Als dank voor zijn diensten kreeg hij een adellijke titel om als Lord Trimble op de Conservatieve banken van het Hogerhuis plaats te nemen. In 2001 publiceerde hij zijn memoires, To raise up a New Northern Ireland. Vanuit het Hogerhuis uitte Trimble, een euroscepticus van het eerste uur, zijn zorgen over het Noord-Ierse Protocol, waarmee er een douanegrens tussen Noord-Ierland en de rest van het VK kwam. In koor met andere unionisten beweerde hij dat Noord-Ierland hierdoor een ‘kolonie van de EU’ is geworden. Trimble stond bekend als een charmante en soms lastige man die een liefhebber was van Elvis Presley en Richard Wagner. Trimble laat een vrouw en vier kinderen na, alsmede duurzame vrede in zijn geliefde Nood-Ierland.||https://www.volkskrant.nl/nieuws-achtergrond/bruggenbouwer-david-trimble-1944-2022-gaat-de-geschiedenis-in-als-mede-grondlegger-van-de-noordierse-vrede~ba317363/
2022-07-25||Tesla schrijft 170 miljoen dollar aan waarde af op bitcoin||Bij de publicatie van de kwartaalcijfers afgelopen week meldde Tesla al een niet nader gespecificeerde afschrijving in de boeken te hebben gezet vanwege de gedaalde koers van bitcoin. De grootste cryptomunt ter wereld is dit jaar al zo’n 50 procent in koers gezakt. Tesla investeerde onder aanvoering van topman Elon Musk, een groot voorstander van cryptomunten, flink in bitcoin. In februari 2021 onthulde Tesla voor 1,5 miljard dollar aan bitcoin te hebben gekocht. Eind vorig jaar bedroeg de waarde daarvan ongeveer 2 miljard dollar. Ondanks dat Musk in 2021 nog verklaarde dat Tesla geen bitcoin zou verkopen meldde de autofabrikant bij de publicatie van de tweedekwartaalcijfers 75 procent van zijn investering in de digitale munt te hebben omgezet in gewone valuta. Volgens Musk was deze verkoop ‘geen oordeel over bitcoin’, maar louter een gevolg van de behoefte van het bedrijf aan contante middelen. Maandag werd ook bekend dat een ander bedrijf van Elon Musk, het ruimtetransportbedrijf SpaceX, mogelijk stevigere concurrentie uit Europa te wachten staat. Twee Europese satellietbedrijven denken erover hun krachten te bundelen om beter de strijd aan te gaan met Starlink van Elon Musks SpaceX en Project Kuiper van Amazon. Het Franse Eutelsat bevestigt hierover gesprekken te voeren met zijn Britse rivaal OneWeb. De markt voor satellieten voor het aanbieden van breedbandinternet groeit komende jaren waarschijnlijk hard. Musk probeert met Starlink veel marktaandeel te winnen. Momenteel zweven er al duizenden Starlink-satellieten in de ruimte. Voor Project Kuiper staan daarnaast al tientallen lanceringen gepland, waarmee de komende jaren duizenden satellieten de ruimte in geschoten kunnen worden. Zo’n satellietnetwerk is vooral praktisch voor dunbevolkte gebieden waar het moeilijker is om toegang te krijgen tot snel internet via een kabel of mobiel netwerk. Ook schepen en vliegtuigen kunnen op die manier een snelle internetverbinding krijgen. Het is nog maar de vraag of het de Fransen en Britten gaat lukken om hun satellietbedrijven samen te voegen. Het samengaan ligt namelijk politiek gevoelig, want het gecombineerde bedrijf zou dan onder meer de Indiase miljardair Sunil Mittal en de Chinese, Britse en Franse staat als aandeelhouders hebben.||https://www.volkskrant.nl/economie/tesla-schrijft-170-miljoen-dollar-aan-waarde-af-op-bitcoin~befe33a80/
2022-07-25||‘s Werelds enige maker van apenpokkenvaccin schroeft productie op||Het Deense vaccinbedrijf Bavarian Nordic wil de productie van zijn apenpokkenvaccin opvoeren. De onderneming wil dat gaan doen door 24 uur per dag te gaan produceren. Bavarian Nordic is het enige bedrijf met een goedgekeurd vaccin dat specifiek is gericht op apenpokken, de ziekte die wereldwijd inmiddels al tot meer dan 15 duizend besmettingen heeft geleid, waarvan meer dan 700 in Nederland. Momenteel heeft Bavarian Nordic capaciteit voor de productie van 30 miljoen vaccins per jaar, zowel de apenpokkenvaccins als vaccins voor andere ziektes. Met extra nachtdiensten en andere aanpassingen moet die capaciteit groter worden. Het bedrijf, dat de productietijden van zijn fabriek al heeft opgerekt, heeft overigens nog geen bestellingen van overheden hoeven weigeren. In geval van nood kan Bavarian Nordic het maken van de vaccins ook aan andere vaccinproducenten uitbesteden. ‘Maar dat duurt lang en zou duur zijn’, aldus een zegsman van het bedrijf. ‘Dit product is niet iets dat gemakkelijk kan worden gekopieerd, dus het is zeer onwaarschijnlijk dat iemand anders dan wij snel meer kan produceren.’ Apenpokken zijn door de Wereldgezondheisdorganisatie (WHO) dit weekeinde uitgeroepen tot ‘een internationaal gevaar voor de volksgezondheid’, het hoogste waarschuwingsniveau van de organisatie.||https://www.volkskrant.nl/economie/s-werelds-enige-maker-van-apenpokkenvaccin-schroeft-productie-op~b3632142/
2022-07-25||In Castricum krijgen vluchtelingen geen sociale huurwoning, maar een omgebouwde container||Op teenslippers staat Ferhad (26) in de deuropening van zijn tot woonruimte omgebouwde container een praatje te maken met zijn overbuurvrouw Eline Cretier (28). Twee jaar geleden ontvluchtte de student elektrotechniek Turkije, inmiddels heeft hij een verblijfsstatus. Castricum wees hem deze tijdelijke woonruimte van 27 vierkante meter toe, waarin hij net een bank en een bed kwijt kan. Veel meer heeft hij nu niet nodig, zegt Ferhad, die om veiligheidsredenen liever niet met zijn achternaam in de krant wil. Al heeft hij natuurlijk veel liever een permanent stenen huis, bij voorkeur in Amsterdam. ‘Maar ik weet ook hoe duur dat is’, zegt hij. ‘Tijdelijk is dit oké. En al veel beter dan het asielzoekerscentrum waar ik eerst zat.’ Ferhad is een van de zestien vluchtelingen met een verblijfsvergunning in dit tijdelijke gebouw, dat schuilgaat achter een groene haag bij het station van Castricum. De buitenkant is bekleed met hout, pas van dichtbij zie je duidelijk dat het in twee lagen gestapelde containers zijn, 48 in totaal. De woonunits hebben een douche, een toilet en een bescheiden raam aan de achterkant. Sinds eind vorig jaar wonen de statushouders hier, samen met jongeren en gescheiden mensen die met spoed woonruimte nodig hebben. Zeker nog twee jaar of langer kunnen ze hier blijven – dat hangt af van wanneer de vergunningen rond zijn voor de bouw van permanente woningen op het terrein. Ferhad voelt zich er al thuis, vooral vanwege zijn overbuurvrouw Eline, een spraakwaterval met een open gezicht. Zij is de gangmaker hier. Ze klopt op de felgroene deuren aan de smalle gangen om te vragen of de bewoners zin hebben om mee te barbecueën en of samen iets te drinken op het gras. ‘Door onze gesprekken leer ik beter Nederlands’, zegt Ferhad. ‘Dan mis ik mijn familie even wat minder.’ Zoals alle Nederlandse gemeenten moet Castricum van het Rijk een vastgesteld aantal vluchtelingen een woning geven. De Noord-Hollandse gemeente was in 2017 een van de eerste die besloot statushouders niet langer automatisch voorrang te geven op de wachtlijst voor sociale huurwoningen. Om toch aan de taakstelling van het Rijk te kunnen voldoen, brengt het als experiment vluchtelingen onder in tijdelijke woonruimten, zoals dit containergebouw. Wethouder Paul Slettenhaar – ‘Sommigen zien mij als een rechtse VVD’er’ – vertelt over de kritiek die Castricum aanvankelijk over zich heen kreeg. ‘Jullie geven statushouders geen echt huis, hoorden we. Ik gun iedereen een woning, maar die huizen zijn er voorlopig niet, hoezeer we ons ook inspannen om zo veel mogelijk bij te bouwen. De vraag is veel groter dan wat wij beschikbaar hebben.’ Inmiddels komen steeds meer gemeenten een kijkje nemen hoe Castricum dat doet, met het huisvesten van vluchtelingen in niet-permamente sociale huur. ‘Elke gemeente worstelt met de verdeling van de schaarse woonruimte’, zegt Slettenhaar. De laatste jaren komen er landelijk steeds minder sociale huurwoningen vrij, terwijl het aantal woningzoekenden juist toeneemt. ‘Het is al zover dat sommige woningzoekenden, zoals gescheiden mensen, noodgedwongen in hun auto slapen.’ Gemeenten voelen ondertussen steeds meer druk van het Rijk om snel vluchtelingen te huisvesten. Er zitten nog zo’n 13 duizend statushouders in asielzoekerscentra die wachten op een woning. Dat is een van de oorzaken van het huidige nijpende tekort aan opvangplekken voor asielzoekers – de doorstroming stokt. Utrecht besloot daarom om vanaf augustus zes weken lang alle vrijkomende woningen toe te wijzen aan statushouders. Zo hoopt het er 490 te huisvesten, daarmee voldoend aan de taakstelling van dit jaar plus een achterstand van vorig jaar. Een slecht plan, vindt Slettenhaar. ‘Je ziet hoe boos veel woningzoekenden die jarenlang op de wachtlijst staan nu zijn op de gemeente Utrecht.’ Er zijn meer gemeenten die statushouders soms een tijdelijke woning aanbieden, maar daarna krijgen ze vaak een permanente sociale huurwoning. Dat nu wil Castricum anders gaan doen. De gemeente is van plan een paar honderd flexibele woonunits te creëren, niet alleen in containers, maar bijvoorbeeld ook in leegstaande kantoren. ‘Als de bewoners van dit complex bij het station weg moeten, kunnen ze naar een volgende tijdelijke woonlocatie’, legt Slettenhaar uit. Al is het volgens hem zeker niet de bedoeling dat mensen hun hele leven flexibel blijven wonen. Als voorloper met flexwonen kreeg Castricum een rijkssubsidie van 300 duizend euro, om lessen te trekken, ook voor andere gemeenten. Minister Hugo de Jonge (Volkshuisvesting) wil namelijk dat er in heel Nederland zo’n 15 duizend flexwoningen verschijnen. Gemakkelijk is dat allerminst, laat de praktijk hier zien. Slettenhaar heeft eerst moeten praten als Brugman om de omwonenden mee te krijgen. Als compromis is slechts de helft van het geplande aantal wooncontainers geplaatst. Vervolgens bleek het lastig de woonunits aan te sluiten op het overbelaste elektriciteitsnet. En als de wooncontainers straks weg moeten van deze plek, moet hetzelfde dure en tijdrovende proces worden doorlopen op een nieuwe locatie. Voor hun containerwoning betalen de huurders maandelijks 500 euro huur en 180 euro servicekosten (inclusief energie en internet) aan de beheerder Flexwonen NH. ‘Dat is te veel voor wat je krijgt’, vindt bewoner Nav (31). De gescheiden vader die niet met zijn achternaam in de krant wil, vertelt dat zijn woonunit op haar grondvesten staat te schudden als de wasmachine draait in de naastgelegen ruimte, ‘dan vallen de kopjes uit mijn kast’. Een bewoonster van Eritrese afkomst vertelt dat ze met een lekkage kampt en dat de schimmel op de muren zit. Op hete dagen kunnen de containers veranderen in een sauna. Het is, zeggen de bewoners, een verre van ideale woonsituatie. ‘Maar het alternatief is géén woning’, zegt directeur Bert Rotteveel van Flexwonen NH – hij spreekt consequent over woonunits in plaats van containerwoningen. ‘Als er geen woningnood is, zijn er ook geen flexwoningen nodig.’ In tegenstelling tot de bewoners vindt Rotteveel de huurprijs niet te hoog. ‘Als je alleen al kijkt naar wat energie kost’, zegt hij. ‘Wij maken verlies als het complex er maar drie jaar kan staan. Je moet er fundering en bestrating voor aanleggen en de energieaansluitingen regelen.’ Ondanks de vele haken en ogen staan gemeenten bij het flexwoonbedrijf in de rij. En ook de woningzoekenden. Zoals Ferhads overbuurvrouw Eline Cretier. Zij vertelt dat ze al tien jaar op zoek was naar woonruimte voordat ze hier een plekje kon bemachtigen. In een containerwoning is het behelpen, zegt ze. Op de 27 vierkante meter kan ze haar spullen nauwelijks kwijt. ‘Soms voelt het een beetje als kamperen, zeker als we met z’n allen rond de vuurkorf zitten’, zegt Cretier. ‘We doen in elk geval ons best om het hier met elkaar zo gezellig mogelijk te maken.’ Ferhad knikt, terwijl zijn overbuurvrouw doorratelt. Cretier lacht. ‘Ik vergeet soms dat ik voor jou net iets langzamer moet praten.’||https://www.volkskrant.nl/nieuws-achtergrond/in-castricum-krijgen-vluchtelingen-geen-sociale-huurwoning-maar-een-omgebouwde-container~b5c886d9/
2022-07-25||Alleen Grieken hebben minder feestdagen, en met vakantiedagen staat Nederland ook niet aan top||Binnen de Europa zijn er grote verschillen in het aantal doorbetaalde vakantiedagen. Met een totaal van 38 wettelijke vrije dagen en feestdagen hebben de Oostenrijkers de meeste gegarandeerde dagen vrij, op de voet gevolgd door Frankrijk met 36. Nederland staat met 28 dagen laag in de Europese ranglijst. Bij een volledige werkweek is een Nederlandse werkgever verplicht vier weken, 20 dagen, vakantie door te betalen. In onder andere Oostenrijk, Frankrijk, Spanje en Luxemburg is dat een kwart meer: 25 gegarandeerde vakantiedagen, blijkt uit onderzoek van de Organisatie voor Economische Samenwerking en Ontwikkeling (Oeso). Toch kunnen werknemers vaak meer dagen vrij nemen. In veel Nederlandse collectieve arbeidsovereenkomsten (cao’s) is een hoger aantal vakantiedagen vastgelegd, gemiddeld 25 per jaar. Duitse werknemers en hun organisaties blijken goede onderhandelaars: hoewel het wettelijk minimum vrije dagen daar net als in Nederland op 20 ligt, hebben ze gemiddeld maar liefst 30 vakantiedagen. Ook de Denen komen gemiddeld op 30 vrije dagen uit, maar daar ligt het wettelijk minimum al op 25 dagen. Zij krijgen er dus gemiddeld vijf bovenwettelijke dagen bij. Vrijwel elke Nederlander is daarnaast vrij op acht officiële feestdagen. Dit jaar valllen Nieuwjaarsdag en Eerste Kerstdag in het weekend, er blijven dan nog zes extra vrije dagen over. Een schril contrast met de vijftien feestdagen in Letland, Litouwen en Slowakije. Alleen Griekenland heeft van de Europese landen die de Oeso onderzocht minder vrije feestdagen. Een keer in de vijf jaar haalt Nederland het Verenigd Koninkrijk in, als Bevrijdingsdag een nationale feestdag is.||https://www.volkskrant.nl/nieuws-achtergrond/alleen-grieken-hebben-minder-feestdagen-en-met-vakantiedagen-staat-nederland-ook-niet-aan-top~beb9e33d/
2022-07-25||Het boerenprotest wordt door antidemocratische krachten ingekapseld||Wat Donald Trump zondag zei over de Nederlandse boerenprotesten is niet eens de grootste onzin die de ronde doet. Wie de internationale rechts-populistische tv-zenders en blogs bekijkt, krijgt de meest creatieve verzinsels voorgeschoteld. Volgens deze kanalen gaan de demonstraties helemaal niet over stikstof. Nee, dit is een opstand van ‘de arbeidersklasse’ tegen de ‘culturele intellectuele elite’ die ‘het land wil afpakken’ middels een ‘collectivisering van de grond door een linkse regering die gelieerd is aan het World Economic Forum’ (de Britse zender GBNews). Op het Canadese RebelNews vallen woorden als ‘great reset’ en ‘tentakels’, en wordt gesproken over boeren die bloedlijnen hebben met hun bodem. Op Fox News mocht de Nederlandse Eva Vlaardingerbroek komen vertellen dat het stikstofverhaal ‘verzonnen is om migranten te kunnen huisvesten’. Het zijn varianten op oude extreemrechtse recepten. Steeds wordt de massaliteit van het protest benadrukt. Afgelopen zaterdag zouden in Amsterdam volgens het Italiaanse RadioGenova ‘minstens honderdduizend’ mensen hebben geprotesteerd, in plaats van de paar duizend die er werkelijk waren. Op GBNews mocht Pepijn van Houwelingen, Tweede Kamerlid voor de partij waarvan de leider zich vorige maand nog liet ontvallen dat hij niet wist wat hij moest zeggen ‘over die kutboeren’, komen vertellen dat het grootste deel van het Nederlandse volk achter de protesten staat, dat zou draaien om een complot van ‘de globalisten’ die in ‘de tri-state’ een megastad willen bouwen, en ons willen controleren met honger. Bijna allemaal hebben ze het ook over de Agenda2030, Green Deal of klimaatbeleid. In deze extreemrechtse ogen is elke poging van de overheid om een groter goed na te streven, hoe democratisch ook, een inbreuk op hun individuele rechten en vrijheid. Dankzij hun complottheorieën wordt die vrees altijd op groteske manieren bewaarheid: er loopt een rechte lijn van de corona- naar de stikstofmaatregelen. Die link was zaterdag in Amsterdam ook zichtbaar. Het ‘boerenprotest’ werd georganiseerd door de actiegroep Nederland in Verzet, van vaccinweigeraar Michel Reijinga. Het vermeende overkoepelende complot maakt de protesten ook internationaal uitwisselbaar. In Canada zwaaiden truckers deze week met omgekeerde Nederlandse vlaggen, zoals Nederlandse coronademonstranten met Canadese vlaggen zwaaiden. Dat is de ironie: de verzetsbeweging, verspreid op sociale media, aangewakkerd door multimiljonairs als Donald Trump en Tucker Carlson en gefinancierd door multinationale veevoederbedrijven, is precies zo’n globalistisch ‘complot’ waar de activisten zo bang voor zijn. Het is jammer en gevaarlijk dat het boerenprotest door deze antidemocratische anti-overheidskrachten wordt ingekapseld. Jammer, omdat daarmee een oplossing steeds onbereikbaarder wordt. Precies zoals in de al eerder gepolariseerde Verenigde Staten wordt een praktisch probleem (te veel stikstof) tot een principiële strijd (vrijheid) verheven. Dat maakt een compromis onmogelijk. Gevaarlijk, omdat de overheid een tirannieke overheid is geworden (Trumps woorden). En daartegen mogen de wapens worden opgepakt, zo opperde provocateur Raisa Blommestijn twee weken geleden. ‘Het wordt hier tijd voor een Nederlandse vorm van het Tweede Amendement.’ Zo wordt het Nederlandse protest geëxporteerd en de Amerikaanse cultuurstrijd geïmporteerd. Het lijkt allemaal nog klein, maar een beweging is het wel degelijk. We zullen moeten voorkomen dat de redelijke boeren door dat opportunistische gebral worden overstemd.||https://www.volkskrant.nl/columns-opinie/het-boerenprotest-wordt-door-antidemocratische-krachten-ingekapseld~b8cef1b9/
2022-07-25||Hoe beperk je de werkstress vlak voor de vakantie?||De laatste dagen voor vertrek zitten vaak ramvol. De koffers moeten gepakt moeten, het huis aan kant, en dan zijn er ook werktaken die voor de vakantie nog gedaan moeten worden. Het gevolg: eenmaal op vakantie blijf je dubben over dingen die je niet goed hebt afgerond. ‘Dat is niet alleen irritant, het is ook ongezond. Net zoals je weekenden nodig hebt na een werkweek, heb je ook vakantie nodig om op te laden van het werken. En dat lukt niet als je wel vrij bent, maar met je hoofd nog op kantoor zit’, zegt Ulrika Léons, gezondheidszorgpsycholoog bij arbodienst Skils Arbeid & Psyche, een landelijke organisatie voor psychologische dienstverlening aan werkgevers en personeel. Wie geen zin heeft in een eindsprint op kantoor, moet op tijd beginnen met voorbereiden. Björn Deusings, trainer in timemanagement en auteur van Elke dag om 15.00 uur klaar (2021), adviseert om in ieder geval twee weken voor vertrek een overzicht te maken van al je taken. Die kun je onderverdelen in dingen die jijzelf moet afhandelen, taken die je kunt overdragen en klussen die kunnen wachten tot na de vakantie. Als je ziet hoeveel dingen je nog moet afmaken of overdragen, weet je hoeveel tijd je daarvoor moet reserveren. ‘En het is belangrijk om in die periode ‘nee’ te zeggen tegen nieuw werk.’ Psycholoog Léons vult aan: ‘Plan de taken die blijven liggen alvast in voor de eerste twee dagen na je terugkomst. Op die manier is het geen los eindje in je hoofd en kun je het voor vertrek beter loslaten. Informeer collega’s of klanten dat je hier later mee aan de slag gaat.’ Schrijf je een overdracht voor je vervanger? Houd het beknopt. Een hele handleiding uitwerken is niet nodig. Deusings: ‘Zo’n uitgebreid document kost jou veel werk en je vervanger heeft waarschijnlijk geen zin en tijd om het te lezen. Dat vergroot de kans dat jij tijdens je vakantie wordt lastig gevallen. Plan liever een uurtje in om alles samen door te nemen.’ Stel in je mailbox een afwezigheidsassistent in. Doe dat twee dagen voor je vertrek zodat er geen taken meer bijkomen, adviseert Deusings. Reageer niet meer op mails, anders gaan mensen ervan uit dat je dat gedurende je vakantie blijft doen. En dan heeft je out-of-office-reply geen waarde meer. Hetzelfde geldt voor de terugkeer; laat je automatische bericht één of twee dagen langer doorlopen, zo geef je jezelf de tijd om je mailbox op te schonen en rustig op te starten. Wat ook helpt om de werkstress vlak voor de vakantie te verlichten: vaker gaan, zegt Jeroen Nawijn van de Breda University of Applied Sciences. Hij deed onderzoek naar de relaties tussen menselijk welbevinden en vakantie. Op vakantie gaan – en vooral de voorpret – verhoogt het geluksgevoel, blijkt uit zijn onderzoek. ‘Ga niet één keer per jaar voor langere tijd weg, maar boek vaker een korte vakantie. Als je korter gaat, zijn er bovendien minder taken die je moet afmaken of overdragen. De meeste dingen kunnen best een weekje blijven liggen.’||https://www.volkskrant.nl/werken/hoe-beperk-je-de-werkstress-vlak-voor-de-vakantie~b375aaa6/
2022-07-25||Protesten tegen Surinaamse president breiden zich uit: ook aanhangers Bouterse demonstreren mee||De actievoerders wisten maandag, op de achtste actiedag, het grootste aantal betogers op de been te krijgen. Een lange stoet, onder wie ook verpleegkundigen, artsen en leraren, trok door Paramaribo. De hoofdstad is sinds vorige week elke dag het toneel van plotselinge betogingen tegen de flinke stijging van de prijzen van levensmiddelen, benzine en elektriciteit. Ook beschuldigen de demonstranten de regering van vriendjespolitiek en corruptie. De belaagde regering-Santokhi moet nu elke dag vrezen dat de volkswoede breder en groter wordt. Zoals verwacht hebben aanhangers en parlementsleden van de NDP, de partij van oud-president Bouterse, zich bij de boze betogers aangesloten. Bouterse, die in 2020 werd opgevolgd door zijn jarenlange tegenstander Santokhi, had hiertoe in het weekeinde opgeroepen op een partijbijeenkomst. ‘Jullie moeten ze gaan ondersteunen’, aldus Bouterse tegen zijn juichende partijleden. ‘President, het volk leeft in grote armoede’, zei Bouterse, doelend op de forse stijging van de prijzen in de supermarkten in de afgelopen twee jaar. De oud-bevelhebber laat zich echter nog niet zien bij de demonstraties. Ook opvallend is de deelname aan het protest van parlementsleden van de NPS, de partij van oud-president Ronald Venetiaan. De NPS zit sinds 2020, toen Santokhi’s partij VHP met grote overmacht de verkiezingen won, in de regering. ‘Wij zijn solidair’, aldus NPS-parlementariër Ivanildo Plein, die met een collega deelnam aan de demonstratie. ‘De eisen van de samenleving zijn grotendeels terecht.’ De actieleiders, die zich Team Organic noemen, hebben aanhangers van politieke partijen opgeroepen niet in hun partijkleuren mee te doen. Ze willen zo voorkomen dat het protest wordt gekaapt door bepaalde partijen. De actieleiders, onder wie de twee politieagenten Raoul Hellings en Sergio Gentle, bekritiseren Santokhi elke dag dat hij tot nu toe niet bereid is geweest om een aantal van hun eisen in te willigen. Een van deze eisen is dat de regering de omstreden benoeming van Santokhi’s vrouw tot commissaris bij het overheidsbedrijf Staatsolie direct ongedaan maakt. Ook andere benoemingen bij staatsbedrijven, zoals die van de broer van vicepresident Ronnie Brunswijk, moeten worden ingetrokken. Ook willen ze dat de prijzen van elektriciteit, water en benzine meteen worden verlaagd. Pas als drie van hun zeven eisen worden ingewilligd, zijn de actieleiders bereid om met Santokhi en Brunswijk aan tafel te zitten. ‘De rek is eruit voor het volk’, aldus Team Organic in een verklaring. ‘Wij zijn boos en diep teleurgesteld in uw leiding.’ Santokhi, die in 2020 beloofde schoon schip te maken na tien jaar Bouterse, heeft sinds vorige week diverse pogingen ondernomen om met de actieleiders te praten. Om de betogers tegemoet te komen, beloofde hij vrijdag dat corruptiezaken sneller zullen worden aangepakt. Tot u toe weigert hij echter de benoeming van zijn vrouw in te trekken. Tegelijkertijd nemen de president en zijn VHP-partij steeds meer stelling tegen racistische uitingen van sommige demonstranten. Onder de Hindoestanen is onrust ontstaan, omdat sommige betogers de afkomst van de president tot inzet maken van de strijd. Santokhi is de eerste Hindoestaanse president in meer dan dertig jaar, na de creolen Venetiaan, Bouterse en Jules Wijdenbosch. De Hindoestanen en creolen zijn de twee grootste bevolkingsgroepen. ‘Er worden racistische opmerkingen gemaakt tijdens de betogingen’, zegt parlementslid Mahinderkoemar Jogi van de VHP telefonisch vanuit Paramaribo. Deze partij bediende decennialang de Hindoestaanse kiezers, maar kreeg in 2020 ook opvallend veel steun van andere bevolkingsgroepen. Jogi: ‘Er worden borden gedragen met de tekst ‘koelies’. Er wordt een etnische strijd gevoerd. Geen enkele leider moet de racistische kaart spelen.’ Koelie is in Suriname een scheldwoord voor Hindoestanen. ‘De etniciteit wordt aangescherpt, waarbij ernstige beschuldigingen worden geuit’, aldus Santokhi vrijdag. Ook zijn VHP nam in een verklaring afstand van sommige opmerkingen tijdens de betogingen, waarin Santokhi onder andere ‘die Hindoestaan’ werd genoemd. ‘In de straatacties zijn betogers geïnfiltreerd die niet schromen om openlijke racistische uitlatingen te doen en dat is zeer verwerpelijk’, aldus de VHP in een verklaring. Jogi zegt dat Santokhi zeker overweegt snel maatregelen te nemen, onder andere met betrekking tot de omstreden benoeming van zijn vrouw. In politieke kringen in Paramaribo wordt het als een blunder gezien dat Santokhi die benoeming nog steeds niet ongedaan heeft gemaakt. De kwestie zorgt al enige tijd voor onrust onder de bevolking. ‘Wij zien de weerstand in de samenleving’, zegt Jogi over de benoeming. ‘De president heeft gezegd te luisteren. Hij zal een wijs besluit moeten nemen. Wij moeten luisteren naar de samenleving.’ De Surinaamse first lady laat zich helemaal niet uit over de onrust rond haar persoon. Op zondag bezocht ze het Academisch Ziekenhuis Paramaribo om babyvoeding te doneren. Dat optreden werd door menigeen gezien als een pr-stunt. Personeel van datzelfde ziekenhuis ging een dag later de straat op om tegen het regeringsbeleid te demonstreren.||https://www.volkskrant.nl/nieuws-achtergrond/protesten-tegen-surinaamse-president-breiden-zich-uit-ook-aanhangers-bouterse-demonstreren-mee~b2d22769/
2022-07-25||Twijfels over cultuurverandering bij Amsterdamse corps na uitspraken over ‘hoeren’ en ‘sperma-emmers’||De mannen en vrouwen van studentenvereniging A.S.C./A.V.S.V dineerden zondagavond op de NDSM-werf gescheiden, maar in de vrouwenzaal was het ‘hoeren’-geroep van de heren duidelijk te horen. In een video die rondgaat op sociale media is te zien hoe de spreker die de mannen voorging in het spreekkoor zijn speech afsluit met de woorden ‘dat vrouwen niks en niks meer zijn dan een hoer’. Hij was niet de enige die zich seksistisch uitliet over zijn verenigingsgenoten, en vrouwen in het algemeen, zo vernamen de vrouwen achteraf. Een lid van de commissie die de kennismakingstijd voor nieuwe leden georganiseerd zou hebben verkondigde dat de heren de nekken van vrouwen zullen breken ‘om hun lul erin te steken’. Ook zou hij vrouwen ‘sperma-emmers’ hebben genoemd. Een bestuurslid dat verantwoordelijk is voor de cultuurverandering binnen het corps stelde naar verluidt meermaals dat vrouwen hoeren zijn, de cultuurverandering een façade is en het corps boven de samenleving staat. Die cultuurverandering had het Amsterdamsch Studenten Corps ingezet naar aanleiding van de ontgroening van vorig jaar. Die kennismakingstijd werd voortijdig afgelast na berichtgeving in de Volkskrant over geweldsincidenten waarbij gewonden waren gevallen. Aspirant-leden werden het slachtoffer van extreem vernederen, schoppen en in elkaar slaan, bleek vervolgens uit intern onderzoek. De UvA en VU trokken naar aanleiding daarvan de bestuursbeurzen in. Om het vertrouwen van de onderwijsinstellingen terug te winnen kondigde het corps een ‘cultuurverandering’ aan, maar de uitspraken van afgelopen zondag doen veel leden twijfelen hoe serieus die wordt genomen. In een brief aan het corpsbestuur, die in handen is van de Volkskrant, noemen bijna driehonderd – voornamelijk vrouwelijke – leden de uitspraken van afgelopen zondag ‘ronduit beledigend, beschamend, en treurig’. Meerdere vrouwen zouden zich niet meer veilig voelen in de vereniging en daarom niet aanwezig zijn bij het afsluitende lustrumevenement maandagavond. Ook serveersters zouden zondagavond het diner hebben verlaten omdat ze zich niet veilig voelden. ‘Wij zijn klaar met dit seksisme’, schrijven de vrouwen. ‘Een jaar lang cultuurverandering etaleren, om vervolgens dit soort termen zelf uit te kramen en dat het nog wordt toegejuicht ook? Waar zijn we in vredesnaam mee bezig?’ Ze vragen zich af of het bestuur en andere belangrijke commissies wel achter hun eigen cultuurverandering staan. ‘Jullie hebben je eigen gepredikte waarden verdorven en bedrogen’, sluiten ze af. Zulke scherpe interne kritiek is uitzonderlijk binnen het corps, of is in ieder geval niet eerder publiek gemaakt. Bij eerdere misstanden binnen studentenverenigingen, of dat nu ging om uit de hand gelopen ontgroeningen of ‘bangalijsten’ van vrouwelijke leden die makkelijk tot seks te verleiden zouden zijn, kwam er maar weinig naar buiten over wat leden daarvan vonden. Uit angst voor represailles of gedwongen door zwijgcontracten durven maar weinig leden zich uit te spreken over misstanden. Dat is dit keer anders. In een e-mail aan de damesdisputen van het Amsterdamse corps, die ook in handen is van de Volkskrant, verontschuldigen drie herendisputen zich voor hun ‘passiviteit’. ‘Jullie reacties laten zien dat iets wat weliswaar bedoeld is als een grap niet onschuldig is maar pijn doet’, schrijven ze. ‘We hielden onze mond, en en bleven zitten, waardoor het leek alsof we iets wat onacceptabel is acceptabel vonden.’ Rector van het corps Heleen Vos schrijft in een brief aan de leden, ook in handen van de Volkskrant, dat de vrouwonvriendelijke en discriminerende uitspraken ‘des te pijnlijker zijn’ vanwege de aangekondigde cultuurverandering, en ‘dat er een lange weg te gaan is voordat in de praktijk bereikt is wat we met de cultuuromslag voor ogen hebben’. Tegelijkertijd heeft ze naar eigen zeggen veel berichten gehad van leden die de uitlatingen onacceptabel vonden. ‘Daar ben ik blij mee’, schrijft ze. ‘Het laat namelijk zien dat een groot deel van de vereniging niet alleen slecht gedrag van goed gedrag weet te onderscheiden, maar zich ook massaal uitspreekt tegen misdragingen en het eens is met de richting waarin de vereniging wil en zal bewegen.’ Vos kondigt aan dat het voorval consequenties zal hebben. De vier leden die onacceptabele uitspraken hebben gedaan waren maandagavond niet welkom bij het afsluitende lustrumevenement. Daarnaast komt er een onderzoek naar alle sprekers, waaruit mogelijk sancties volgen zoals schorsing of beëindiging van het lidmaatschap. In de kennismakingstijd voor nieuwe leden, die over een week begint, moet volgens de rector meer aandacht komen voor ‘onze normen en waarden en specifiek voor discriminatie, stereotypering en machogedrag’.||https://www.volkskrant.nl/nieuws-achtergrond/twijfels-over-cultuurverandering-bij-amsterdamse-corps-na-uitspraken-over-hoeren-en-sperma-emmers~b869fadb/
2022-07-25||Paus buigt diep voor Inuit en Métis op ‘strafbedevaart’ in Canada: ‘Ik smeek nederig om vergiffenis’||Paus Franciscus wil om vergiffenis vragen voor het systematische misbruik op de zogenaamde ‘Indian residential schools’ waar zo’n 150 duizend inheemse kinderen tot in de jaren negentig van de 20ste eeuw onder het mom van gedwongen assimilatie in de ‘witte’ samenleving werden verwaarloosd, mishandeld en seksueel misbruikt. Vaak met de dood tot gevolg, zoals blijkt uit de vorig jaar gevonden massagraven in de buurt van voormalige scholen in British Columbia en Saskatchewan. In april excuseerde de paus zich al tegenover een delegatie vertegenwoordigers van Canada’s inheemse bevolkingsgroepen, en beloofde hij op Canadese bodem hetzelfde te doen. Die belofte loste hij maandag in: ‘Ik smeek nederig om vergiffenis voor het kwaad begaan door zoveel christenen tegen de inheemse volkeren’, zei hij in een toespraak nabij een voormalige school. Hij bood zijn excuses aan voor christenen die de ‘koloniale mentaliteit’ in het verleden steunden, en noemde de kostscholen een ‘desastreuze fout’, die ‘onverenigbaar’ was met het evangelie en een ‘verwoestend’ effect hadden op generaties van inheemsen. Sommige Inuit en Métis beschouwen het pausbezoek als langverwachte erkenning van het leed wat de kerk hun familieleden heeft aangedaan. Anderen vinden dat de excuses te laat komen en weer anderen vinden excuses zonder schadevergoeding niets waard – en daarvan maakt de leider van de katholieke kerk tot nu toe geen gewag. Maandag kondigde hij alleen een ‘serieus onderzoek’ naar de praktijken en hulp voor getraumatiseerde slachtoffers aan. Zondagmiddag werd de paus in Edmonton ontvangen door de inheemse leider George Arcand Jr. en de Canadese premier Justin Trudeau. Franciscus oogde broos en zit vanwege knieproblemen het grootste deel van zijn reis in een rolstoel, wat optisch zijn nederige positie versterkt. Alma Desjarlais, een statige oudere vrouw met een grijze vlecht, torende uit boven de katholieke leider die haar hand kuste. Desjarlais is een overlevende van een van de 139 internaten, waarvan zo’n 70 procent werd gerund door de katholieke kerk. Kinderen die hun schooltijd zoals Alma Desjarlais levend doorstonden, waren jarenlang doordrongen van de minderwaardigheid van hun eigen taal en cultuur en vervreemd geraakt van hun eigen familie. De onderzoekscommissie die het misbruik in opdracht van de Canadese regering onderzocht omschreef de praktijken op de kostscholen in 2015 als ‘culturele genocide’. De paus bezoekt behalve Edmonton ook Quebec en sluit zijn reis af in Iqualuit, de hoofdstad van het gelijknamige autonome Inuit-gebied in het arctische noorden van Canada.||https://www.volkskrant.nl/nieuws-achtergrond/paus-buigt-diep-voor-inuit-en-metis-op-strafbedevaart-in-canada-ik-smeek-nederig-om-vergiffenis~bbba3d45/
2022-07-25||Oproep van de gemeente haalt niets uit: omgekeerde vlaggen blijven wapperen in Eemnes||Aan de lantaarnpalen op de Wakkerendijk in het agrarische dorp Eemnes wappert een tiental omgekeerde vlaggen in de wind. ‘Schande’, zegt een vrouw die haar hond uitlaat. ‘Ik heb de oorlog meegemaakt. Destijds was je zuinig op de nationale driekleur. Nederlanders droegen altijd een klein, dierbaar stukje oranje of rood-wit-blauwe stof met zich mee, tot de strafkampen aan toe. Nu is de nationale driekleur bezoedeld.’ Ze gebaart naar de rij bomen aan de rand van het weiland. Rond de stam zijn plastic vlaggen gespannen, de blauwe baan boven. ‘Ik vind dat de boeren in hun recht staan, maar dit gaat te ver.’ Haar naam noemen wil ze niet. ‘Het dorp is klein’, zegt ze. Een tijd lang gedoogde de gemeente van het dorp op de grens van Utrecht en Noord-Holland de omgekeerde vlaggen als symbool van protest. Begin juli betuigde de raad zelfs nog steun aan de boeren. Toch riep de gemeente de eigenaren van de omgekeerde vlaggen vorige week op om de vlaggen vóór maandag 25 juli weg te halen. Het is verboden om objecten aan gemeentelijke objecten te bevestigen. Bovendien kan de wapperende driekleur automobilisten afleiden in het verkeer en kunnen er gevaarlijke situaties ontstaan als een vlag losraakt en op een autoruit belandt. De boeren geven geen gehoor aan het verzoek van de gemeente: door heel Eemnes bungelen op maandag nog vlaggen aan lantaarnpalen. In het dorp zijn de meningen over de vlaggen verdeeld. ‘Prima vorm van protest’ vindt Remon van Kooij (48). ‘Met het koningshuis heb ik toch niks.’ Lidy Smit (74) ziet de vlaggen als misbruik van het Nederlandse symbool. ‘Ik heb liever dat de boeren de rode zakdoek gebruiken om hun mening te laten blijken.’ Er zijn meerdere klachten binnengekomen, zegt wethouder Theo Reijn van lokale partij DorpsBelang. Ook van de politie. ‘Als de tiewraps gaan slijten en er een vlag naar beneden komt, wordt het gevaarlijk. Er zal maar een motorrijder onder rijden.’ Ondanks die klachten gaat de gemeenteraad niet over tot actie nu de deadline is verstreken. ‘We gaan opnieuw in gesprek met de agrariërs’, zegt Reijn. ‘Zelf weghalen vind ik niet getuigen van een goede verstandhouding met de boeren.’ Wanneer het gesprek plaatsvindt, is nog niet bekend. Haast lijkt niet geboden: ‘De vlaggen moeten op den duur weg, maar als ze tot 1 september blijven hangen, is dat ook prima.’ Door het hele land duiken omgekeerde vlaggen op. In WhatsApp-groepen sporen protesteerders medestanders aan om foto’s van de vlaggen te delen onder de leus ‘blauw-wit-rood, Nederland in nood’. Op een reeks foto’s is te zien hoe twee mannen op een hoogwerker een omgekeerde vlag aan de windwijzer bovenop de stadspoort in het Gelderse Elburg binden. Op een kruising tussen Alblasserdam en Papendrecht hijst een boer met gevaar voor eigen leven een omgekeerde vlag, staand op een ladder in een laadbak. Ook op viaducten boven snelwegen wordt met blauw-wit-rood geprotesteerd. Een woordvoerder van Rijkswaterstaat zegt geen speciaal protocol te handhaven om de vlaggen weg te halen. ‘Onze weginspecteurs halen een object alleen weg als het een risico vormt voor de verkeersveiligheid. De inhoud van de uiting maakt voor ons niet uit.’ Behalve Eemnes worstelen ook andere gemeenten met de omgekeerde Nederlandse vlaggen als teken van het boerenprotest. In de Drentse gemeente Hoogeveen werden gemeentewerkers vorige week lastiggevallen door protesterende boeren terwijl zij vlaggen probeerden weg te halen. Daarop besloot de gemeente om de vlaggen voorlopig maar te laten hangen.||https://www.volkskrant.nl/nieuws-achtergrond/oproep-van-de-gemeente-haalt-niets-uit-omgekeerde-vlaggen-blijven-wapperen-in-eemnes~b9524938/
2022-07-25||EU-landen knijpen gasbesparing af en willen zelf bepalen wanneer alarmfase ingaat||Dinsdag proberen de Europese energieministers een politiek akkoord te bereiken over de gasreductie. Die is nodig om voorbereid te zijn op het realistische scenario dat Rusland op korte termijn de gasexport naar Europa stopt. Gazprom maakte maandag bekend de aanvoer via de Nord Stream-pijpleiding tot 20 procent terug te schroeven. Een verdeelde EU zonder gasnoodplan speelt Moskou in de kaart, benadrukken EU-diplomaten. Een blamage die voorkomen moet worden. ‘Er is geen plan-B’, aldus een van hen. De EU-landen openden vorige week onmiddellijk de aanval op het Commissievoorstel dat voorziet in gasbesparingsopdracht voor alle EU-landen van 15 procent, ofwel 45 miljard kubieke meter gas. Als dat niet op vrijwillige basis lukt, wil de Commissie de gasreductie bindend opleggen. Zij zou bepalen wanneer het tijd is voor deze alarmfase. De besparingswet moet twee jaar van kracht zijn omdat de winter van 2023-2024 nog veel moeilijker kan worden. Voor de komende winter zijn de gasvoorraden redelijk op peil, maar wel grotendeels gevuld met Russisch gas. Volgend jaar is dat er naar verwachting niet meer of veel minder. Spanje en Portugal startten het verzet: beide landen gebruiken nauwelijks Russisch gas. Boven zijn ze qua energie slecht verbonden met de rest van Europa zodat eventueel bespaard gas (dat zij uit Afrika betrekken) niet makkelijk doorgevoerd kan worden naar landen die zwaar afhankelijk zijn van Russisch gas, zoals Duitsland, Polen, Hongarije en Slovenië. Spaanse en Portugese diplomaten toonden afgelopen dagen ook enig leedvermaak. Ze herinnerden aan de eurocrisis toen hun verzoeken om financiële hulp aanvankelijk op verzet van Duitsland en Den Haag stuitten die hun financieel wanbeleid verweten. Nu beschuldigen Madrid en Lissabon vooral Duitsland van energie-wanbeleid door zich decennialang te laven aan goedkoop Russisch gas. Overleg tussen de EU-ambassadeurs maandag leerde dat ook de Baltische staten een uitzondering willen op de 15 procent doelstelling omdat hun energienetwerk is verknoopt met het Russische. Daarnaast eisten Malta, Cyprus en Ierland weer een zachtere aanpak omdat zij als eilanden weinig te delen hebben met de rest van Europa. Volgens becijferingen van de Commissie tellen alle uitzonderingsverzoeken op tot circa 15 miljard kubieke meter. De te realiseren besparing zou net boven de 30 miljard kubieke meter uitkomen. Daarover zei de Commissie vorige week dat dit niet voldoende is om zonder al te grote economische misère de komende winter te doorstaan. In haar berekeningen ging de Commissie ervan uit dat Gazprom vanaf 1 juli de gaskraan volledig zou dichtdraaien. Dat is vooralsnog niet het geval, wat enige speelruimte geeft. De energieministers proberen vandaag de precieze quota vast te stellen. Duidelijk is dat zij willen bepalen wanneer de alarmfase wordt uitgeroepen die de gasbesparing verplicht stelt. Die macht aan de Commissie geven, gaat de EU-landen te ver. De lidstaten beperken het besparingsvoorstel verder tot één jaar. Volgende zomer wordt bezien of verlenging van de reductieplicht noodzakelijk is. EU-landen worden aangemoedigd snel en veel te investeren in duurzame energie als alternatief voor Russisch gas. Ook mogen kolencentrales harder draaien, ondanks de extra CO2-uitstoot. Verder houden lidstaten waar mogelijk kerncentrales langer open om energietekorten op korte termijn op te vangen. Minister Jetten (Klimaat en Energie) liet de Tweede Kamer maandag weten dat een politiek akkoord tussen de lidstaten dinsdag haalbaar is. De technische details worden dan komende weken uitgewerkt, het wetsvoorstel moet snel worden ingevoerd. Nederland en Duitsland hadden een ambitieuzere besparing dan 15 procent gewild.||https://www.volkskrant.nl/nieuws-achtergrond/eu-landen-knijpen-gasbesparing-af-en-willen-zelf-bepalen-wanneer-alarmfase-ingaat~b3a4fbc3/
2022-07-25||Marianne Vos zet feest Jumbo-Visma voort met dubbelslag in Tour de France Femmes||Of dit de mooiste zege uit haar carrière was, luidde maandag de vraag aan Marianne Vos, nadat ze in Provins, oostelijk van Parijs, als eerste over de streep was gekomen, met een recht omhoog schietende gebalde vuist. Tja, wat moest de 35-jarige Brabantse daar op antwoorden, als je intussen 241 zeges hebt kunnen bijschrijven? En wat voor triomfen: wereldtitels (3), olympisch goud (1), 32 ritzeges in de Giro d’Italia en eindwinst, handenvol klassiekers. En dan blijven hier haar successen in het veld en op de baan nog buiten beschouwing. De vraag kwam natuurlijk niet zomaar. Dit is de Tour de France Femmes, die na dertien jaar weer tot leven is gewekt, juist mede dankzij haar pleidooien bij de organisatie, de Amaury Sport Organisation. Ze had toch ook de Giro d’Italia na twee overwinningen voortijdig verlaten om zich optimaal te kunnen voorbereiden op deze wedstrijd? Zo meteen mag ze zelf nota bene het podium op, om de iconische gele trui op te halen. Een dubbelslag van formaat. Na een korte aarzeling redde ze zich er handig uit. De mooiste? ‘Voor nu wel. Dit is heel speciaal.’ Met haar winst deelde ze alsnog in de euforische stemming binnen het team van Jumbo-Visma. Zondag was er nog de teleurstelling dat ze op de Champs-Élysées in een lange sprint werd geklopt door Lorena Wiebes, waarna haar mannelijke collega’s Jonas Vingegaard en Wout van Aert op dezelfde plek in de gele en groene trui hand in hand over de finish kwamen. Ceremonieel pakte ze in Provins ook de draad weer op: na de huldiging in het geel, keerde ze terug als leider in het puntenklassement om in het groen het applaus in ontvangst te nemen. Voor de eindzege is ze niet naar Frankrijk gekomen. Ze mikt op ritwinsten. Er zijn enkele aankomsten op steile, niet al te lange klimmetjes, daar weet ze wel raad mee. Die in Provins behoorde niet eens tot de zwaarste; een pure sprinter als Wiebes, al maanden in blakende vorm, zou er beter uit de voeten kunnen. Tot een nieuw duel kwam het niet. Vos versloeg in een chaotisch verlopen en winderige etappe vijf medevluchters en de koningin van de Parijse avenue zat er niet bij. De kopgroep ontstond na een tussensprint achter de weggereden Maike van der Duin, 20-jarig talent uit Drenthe en draagster van de witte trui. Wiebes was weliswaar de snelste, maar miste de beslissende slag toen de Italiaanse wereldkampioen Elisa Balsamo vol doortrok, met nog een ronde van 19 kilometer voor de boeg. ‘Ik moest even herstellen’, zei ze. ‘We waren ook niet scherp genoeg.’ Vos sloot wel aan, in het gezelschap van rensters met ambities voor het algemeen klassement, de Italiaanse Elisa Longo Borghini en de Poolse Katarzyna Niewiadoma. Vos: ‘We wisten dat we alert moesten zijn. Het was daar smal en daarna zou het open worden. Maar ik had niet verwacht dat we weg zouden blijven.’ Achter hen slaagden teams die de boot hadden gemist er niet in eendrachtig te gaan achtervolgen. Ploeggenoten van Vos reden geregeld vakkundig in de weg. Weer terug in de straten van Provins bewees ze dat ze aan explosiviteit nog weinig heeft ingeboet. Het tempo zakte in de laatste honderden meters ver terug, de geloste Van der Duin kon zelfs weer aanpikken. Niewiadoma versnelde als eerste, maar Vos had op het oplopende wegdek direct het beslissende antwoord paraat. Ze was niet zeker van haar zaak geweest, vertelde ze. ‘Iedereen had zere benen.’ Ze bleef de Italiaanse Silvia Persico ruim voor. Wat op papier een geheide etappe voor een massasprint leek, bleek ook nog eens een wedstrijd met gevolgen voor het algemeen klassement. In de laatste veertig kilometer, op lange rechte wegen, in een landschap waar de wind vrij spel had, leidde de vrees voor waaiervorming tot nervositeit en een reeks valpartijen. Het belangrijkste slachtoffer was Marta Cavalli, de renster van FDJ die Annemiek van Vleuten in de afgelopen Giro d’Italia nog behoorlijk partij had gegeven. De Italiaanse werd getorpedeerd door de Australische kampioen Nicole Frain toen ze inhield voor op de grond liggende rensters. Frain reed haar op volle snelheid aan. Ze dacht, zei ze na afloop, dat er nog een gaatje was waar ze wel doorheen kon. Cavalli stapte nog wel op, maar moest later opgeven. Van Vleuten liep in Provins ook wat averij op, maar dan in seconden. Ze zat in een grote groep die 34 tellen toegaf op Vos en de metgezellen Longo Borghini en Niewiadoma. Maar haar terrein komt nog, komend weekeinde in de Vogezen.||https://www.volkskrant.nl/sport/marianne-vos-zet-feest-jumbo-visma-voort-met-dubbelslag-in-tour-de-france-femmes~b7340997/
2022-07-25||Dick Westendorp was de ijverigste, en volgens sommigen ook de beste directeur die de Consumentenbond ooit had||Een laatste applaus voor Dick Westendorp? Zijn broer Tjebbe keek er, eerlijk gezegd, een beetje van op toen een van de sprekers daar om vroeg tijdens het laatste afscheid. Niet dat hij het hem misgunde, integendeel zelfs. Maar het leek allemaal zolang geleden. Niettemin gingen de handen langdurig op elkaar voor de man die de Consumentenbond in de vorige eeuw opstuwde naar grote hoogten. Ruim 650 duizend leden telde de bond op zijn hoogtepunt. Nergens ter wereld maakten consumenten zo’n krachtige vuist. Nergens ter wereld zal hun vertegenwoordiger ook zo’n prominente rol hebben gespeeld in het publieke debat. Dick Westendorp, die op 13 juni overleed, was een netwerker voordat dat als term bestond. Iedereen kende hem, hij kende iedereen. Tijdens een gezamenlijke wandeling hielden zijn kinderen wel eens bij hoe vaak hun vader werd begroet. Ze kwamen handen tekort. Tjebbe Westendorp werd op een vakantie staande gehouden door een landgenoot die hem herkende, maar niet kon thuisbrengen. ‘Denkt u maar aan de televisie’, had hij gezegd. O ja, natuurlijk. Dick Westendorp was het frivole buitenbeentje in een plichtsgetrouw gezin dat wortelde in Friesland, maar woonde in Den Haag. Als uitzendkracht belandde hij in 1964 bij de Consumentenbond, die na de oorlog was opgericht. In een promotiefilmpje, dat werd gemaakt bij het zestigjarig bestaan, zegt Westendorp dat een Amerikaanse oom hem attent had gemaakt op het potentieel van zo’n organisatie. ‘Dat wordt groter dan de vakbeweging’, had die oom gezegd. Met dat perspectief in zijn achterhoofd klom de jongste bediende op naar de hoogste rangen. Toen de toenmalige directeur in 1982 wegens ziekte moest opstappen, zei iemand tegen Dick Westendorp: waarom doe jij het niet? Terechte vraag, vond hij zelf. Maar niet iedereen was overtuigd van zijn capaciteiten. Nood brak uiteindelijk wet, bij gebrek aan serieuzere gegadigden. Zo kon Dick Westendorp uitgroeien tot ‘de beste directeur die de Consumentenbond ooit heeft gehad’. Dat zegt Felix Cohen die hem opvolgde. In een tijd waarin de klant nog op zichzelf was aangewezen, werd de Consumentenbond zijn roerganger bij grote aankopen. De Consumentengids leidde hem door een woud van witgoed. Geen reclamecampagne kon in die tijd op tegen de aanprijzing ‘beste koop’. Daarmee groeide Westendorp uit tot een boegbeeld, en liet hij zich ook horen in maatschappelijke kwesties. Niet voor niets verwees zijn broer Tjebbe naar de televisie toen een vakantieganger in hem een bekende Nederlander meende te herkennen. Als hij al niet de beste bondsdirecteur was, dan in elk geval de ijverigste. Een paar keer per week moest Westendorp het land in voor een bijeenkomst. Hoe laat dat ook werd, ’s morgens vroeg was de directeur als eerste op kantoor. Niets ging de deur uit, zonder zijn fiat. Alle artikelen in de Consumentengids werden voor publicatie hoogstpersoonlijk door hem gecontroleerd. Die betrokkenheid werd op een gegeven moment ervaren als bemoeizucht. Daaruit heeft Cohen voor zichzelf de belangrijke les uit getrokken: blijf als leidinggevende nooit te lang zitten. ‘Op een gegeven moment geeft dat toch wrijving.’ Die wrijving werd in de publiciteit uitvergroot tot het imago van een dictator. Volgens Cohen was dat absolute onzin. Het zat de Consumentenbond gewoon op een aantal vlakken tegen. Voor het eerst daalde het ledenaantal en de overheid had de subsidie stopgezet. In Twee jaar hebben Cohen en Westendorp eendrachtig de bond er bovenop geholpen, waarna de eerste in 1999 alleen verder ging als directeur en de laatste van het toneel verdween.||https://www.volkskrant.nl/mensen/dick-westendorp-was-de-ijverigste-en-volgens-sommigen-ook-de-beste-directeur-die-de-consumentenbond-ooit-had~bed01d18/
2022-07-25||Kinderbedtijd tijdens de zomervakantie: vasthouden aan het normale ritme, of loslaten?||De peuter sliep ’s middags op het strand en vermaakte zich vervolgens braaf terwijl zijn ouders tot laat aan het diner zaten. ‘Wat een mazzel hebben we’, zeiden vader en moeder. Nét te vroeg, want toen kwam de nacht. Zoonlief huilde urenlang. Het bracht de moeder ertoe om op Instagram wanhopig aan haar volgers te vragen: ‘Hoe doen jullie dat met slaap tijdens de vakantie? Moeten we de hele vakantie op hem aanpassen?’ ‘Met alles wat ik over slaap weet, is het antwoord: ja’, zegt Heidi Lammers-van der Holst, slaaponderzoeker in het Erasmus MC. Kinderen slapen beter als ze een vast ritme hebben. In de praktijk gebeurt dat echter niet. ‘Uit onderzoek blijkt dat kinderen tijdens de zomervakantie gemiddeld zo’n anderhalf uur later gaan slapen en per nacht ook minder uren slaap krijgen’, aldus Lammers-van der Holst. Dat ligt voor een groot deel aan de omstandigheden. In de zomermaanden is het warmer dan de 17 tot 19 graden die als ideale slaaptemperatuur geldt. En voor gezinnen die trachten het Hollandse ritme vast te houden: zie in Spanje of Italië maar eens een restaurant te vinden dat om zes uur het diner serveert, of een camping zonder gillende kinderen rond de tent. ‘Maar ook het gedrag van ouders tijdens de vakantie veroorzaakt een verschuiving in het slaapritme van de kinderen’, zegt Lammers-van der Holst. Er gaat ’s morgens geen wekker en dus komt er minder druk op de bedtijd te staan. ‘Het is begrijpelijk dat ouders flexibel willen zijn tijdens hun vakantie en ook eens tot laat willen borrelen. Hierdoor verschuift het hele slaap-waakritme van kinderen naar achteren.’ Helaas leidt dit in de praktijk vaak tot een slaaptekort. Want later inslapen betekent bij jonge kinderen niet dat ze de volgende dag lekker uitslapen. ‘Eerder geldt het tegenovergestelde: vermoeide kinderen slapen slechter en worden eerder wakker’, zegt Susanne Willekes. Zij is de eerste gecertificeerde kinderslaapcoach in Nederland en auteur van het populaire boek Slaap! Hoe je baby van 0-12 maanden doorslaapt. Als een kleuter van 5 jaar oud om 23.00 uur ’s avonds gaat slapen en om half 9 wakker wordt, dan komt hij elke nacht 1,5 uur slaap tekort. Kinderen in die leeftijd hebben namelijk 11 uur slaap nodig. Het ligt voor de hand om te denken dat alleen later naar bed gaan het probleem is. Maar ook de aangepaste ochtenden op vakantie, rustig opstarten met een laat ontbijt, kunnen het verlate ritme versterken, legt de slaaponderzoeker uit. ‘Onze biologische klok wordt elke ochtend opnieuw ‘gelijk gezet’ door het daglicht dat we tot ons nemen. Wie in de ochtenduren wordt blootgesteld aan veel zonlicht, slaapt ’s nachts beter en eerder in. Dus door in het zonnetje op tijd te ontbijten, beperk je het verlate slaapritme en help je je kind beter te slapen.’ Hoe schadelijk is slaaptekort tijdens de vakantie? ‘Het effect van een paar nachten slaaptekort is te vergelijken met de symptomen van een jetlag’, zegt Heidi Lammers-van der Holst. ‘Een kort lontje en minder eetlust. Kinderen zeuren meer.’ Slaapt een kind wekenlang aanzienlijk minder, dan is de schade groter. ‘Studies uit de Verenigde Staten laten zien dat langdurig slaaptekort in de zomervakantie gaat gepaard met een verhoogd risico op obesitas en slaaptekort in het algemeen bij jongeren leidt tot slechtere schoolprestaties en geheugenproblematiek.’ Wat kunnen ouders doen? Compenseer het afwijkende ritme op een ander moment, adviseert Willekes. ‘Ga je een stad bezoeken waardoor je kind onderweg slaapt in de auto, wandelwagen of draagzak? Houd dan de avond rustig. Wordt het laat door een etentje? Investeer dan in een goed dutje overdag.’ Slaaponderzoeker Lammers-van der Holst hanteert de 80/20-regel op vakantie: ‘80 procent van de tijd houd je je aan vaste bedtijden en 20 procent zijn de uitzonderingen, omdat je een keer naar een leuk Frans dorpsfeest gaat.’ Wie op zoek is naar het bourgondische vakantiegevoel zonder het al te laat te maken: pak uit met de lunch. ‘Wij gingen vaak uitgebreid lunchen van 15.00 tot 18.00 uur met wijn op tafel’, vertelt Willekes. ‘Daarvoor konden de kinderen hun dutje doen en we waren ook op tijd weer terug.’ Het helpt om de slaapruimte van je kind zoveel mogelijk op thuis te laten lijken. ‘Neem het boekje mee dat jullie altijd lezen, eigen beddengoed en een muziekje als je die thuis ook gebruikt’, zegt kinderslaapcoach Susanne Willekes. Volgens slaaponderzoeker Lammers-van der Holst is het verstandig om een cooling down te houden en het ritueel voor slapen te behouden. ‘Niet direct van de kinderdisco op de camping, hop, naar bed. Maar even rustig een verhaaltje lezen of een liedje zingen. En geen schermen in de avond, want het blauwe licht houdt je langer wakker.’||https://www.volkskrant.nl/beter-leven/kinderbedtijd-tijdens-de-zomervakantie-vasthouden-aan-het-normale-ritme-of-loslaten~b0386a65/
2022-07-25||Visionair met explosief karakter groef zijn eigen graf bij Volkswagen||Twee uur nadat hij zijn medewerkers een ‘vrolijke vakantie’ had toegewenst via Twitter, kwam het bericht dat de raad van commissarissen het welletjes vond met de eigenzinnige baas van Volkswagen. Hij had vele moties van wantrouwen vanuit de eigen gelederen overleefd. Al was zijn rijk de afgelopen jaren afgebrokkeld, waardoor Diess steeds minder de baas-van-alles was bij Europa’s grootste industriële groep. Dat Herbert Diess überhaupt nog aan het roer stond, mocht een wonder heten. De ondernemingsraad kon zijn bloed wel drinken. Arbeiders wantrouwden zijn saneringsdrift. En dat hij de raad van commissarissen eerder had beschuldigd van crimineel gedrag had zijn positie er niet beter op gemaakt. Iedereen in Wolfsburg, de thuisstad van het Volkswagenconcern, leek een hekel te hebben aan Diess. Maar de machtige families Porsche en Piëch, die achter de schermen de touwtjes in handen hebben, beschermden hem. Tot het afgelopen vrijdag kennelijk ook voor hen genoeg was. Zoals zo vaak werd de coup voorbereid toen de baas van huis was. Terwijl Diess in de Verenigde Staten was om een fabriek voor elektrische auto’s te inspecteren, werden de messen geslepen en werd zijn val voorbereid. Dit keer met succes. Dat Diess weinig geliefd was, is niet vreemd. In Wolfsburg hebben ze het niet zo op buitenstaanders, en Diess was afkomstig van BMW. Daar had hij carrière gemaakt als onbarmhartig saneerder. Vooral toeleveranciers werden door hem afgeknepen; hij wist miljarden te besparen. Het leverde hem de bijnaam Knochenbrecher op, bottenbreker. In het noorden konden ze zo’n krentenweger wel gebruiken. Volkswagenpatriarch Ferdinand Piëch haalde hem eind 2014 persoonlijk naar Wolfsburg, kort voordat hij zelf ten val zou komen na een geschil met ceo Martin Winterkorn. Die struikelde een paar maanden later op zijn beurt over het dieselschandaal dat in de zomer van 2015 uitbrak. Het was in deze reeks gebeurtenissen dat Diess boven kwam drijven als nieuwe baas. Het concern zou onder zijn leiding de steven wenden van verbrandingsmotoren naar elektrische aandrijving. Diess is een bewonderaar van Elon Musk, de ondernemer die de auto-industrie op zijn kop zette door als eerste begeerlijke elektrische auto’s te bouwen. In de voetsporen van Musk wilde Diess degene zijn die de elektrische auto als eerste betaalbaar zou maken, zoals het een Volkswagen betaamt. Diess wilde ook afscheid nemen van diesel, dat zijn concern zoveel imagoschade had bezorgd. Er waren 89 miljard euro aan investeringen nodig om zijn droom te verwezenlijken, terwijl Volkswagen nog zuchtte onder de gevolgen van het schandaal dat het concern minstens 33 miljard had gekost. Nog een uitdaging: elektrische auto’s zijn vanwege de kostbare accu’s ook nog eens duurder. Dus moest er bezuinigd worden. Dat kon relatief makkelijk, dacht Diess. Want er zijn geen arbeiders nodig om verbrandingsmotoren en transmissies te maken, die uit honderden onderdelen bestaan. Accu’s worden geassembleerd door robots, dus ook daar zijn geen mensenhanden nodig. Kille rekenaar Diess had het sommetje snel gemaakt. Er moesten minstens 30 duizend werknemers weg bij Volkswagen, was zijn conclusie. Zo ontstond de eerste aanvaring met de ondernemingsraad. Hierbij zou het niet blijven. De nieuwe voorzitter van de ondernemingsraad Daniela Cavallo kon zijn bloed wel drinken. Vermoedelijk was dat wederzijds; twee jaar geleden lekte uit dat er grote problemen waren bij de productie van de eerste elektrische Volkswagen. Diess was razend. Hij beschuldigde leden van de raad van commissarissen (waar hij kennelijk het lek vermoedde) van crimineel gedrag. Dit leidde tot een verdere verslechtering van de verstandhouding en Diess werd gedwongen om publiekelijk excuses aan te bieden. Het zou nooit meer goed komen. Zijn werknemers bliefden hem niet, de ondernemingsraad en vakbonden bliefden hem niet en ook binnen de raad van commissarissen had Diess weinig vrienden over. Hij werd gedwongen een aantal van zijn topposities binnen het concern op te geven, maar telkens werd hij gered door de families Piëch en Porsche. Intussen stapelden de problemen zich op. Door een tekort aan computerchips kon Volkswagen minder auto’s leveren dan de vraag, waardoor het gat met de grootste concurrent Toyota steeds groter werd. Ook het plan van Diess om van Volkswagen een softwarehuis te maken mislukte. Anders dan bij Tesla was de software van Volkswagen krakkemikkig en ouderwets. Diverse nieuwe modellen liepen vertraging op, doordat programmeurs niet op tijd klaar waren. Zo liep de introductie van de elektrische vaandeldrager ID.3 (‘de Kever en de Golf van onze tijd’) drie jaar geleden flinke vertraging op en ook de belangrijke nieuwe Volkswagen Golf kwam niet op tijd gereed. Nu weer wordt de nieuwe Porsche Macan getroffen door softwaremalheur. Intussen was de conclusie binnen het concern: Diess heeft wel visie, maar het lukt hem niet om zijn plannen te verwezenlijken. Kennelijk drong dat besef ook door tot de Piëchs en Porsches, en was het lot van Diess bezegeld. Hij kan troost putten uit het feit dat hij niet de enige is die de eindstreep niet heeft gehaald: sinds twintig jaar lukte het geen van zijn voorgangers hun termijn uit te dienen. Troost kan Diess ook halen uit zijn salaris. Dat wordt doorbetaald tot het einde van zijn officiële termijn in 2025. Volgens Automotive News kan het bedrag oplopen tot 30 miljoen.||https://www.volkskrant.nl/economie/visionair-met-explosief-karakter-groef-zijn-eigen-graf-bij-volkswagen~b71c92a0/
2022-07-25||Mediawaakhond: geen regels overtreden toen Jort Kelder FvD-campagnefilmpjes financierde||Kelder betaalde in 2017 uit eigen zak een van de afzwaaiende redacteuren van het Avrotros-programma Hoe heurt het eigenlijk? om politieke campagnefilmpjes te maken, en bracht hem in contact met politici van FvD en D66. Dat blijkt uit een samenvatting van het rapport van het Commissariaat voor de Media, dat in handen is van de Volkskrant. ‘Ik werkte al jaren in allerlei rollen met hem’, appt Kelder, die de redacteur naar eigen zeggen wilde helpen. ‘Het was goedertierenheid, een kans en wat geld.’ Kelder schrijft dat hij ‘misschien handiger’ had moeten zijn. ‘Maar niets verkeerd gedaan.’ Er ontstond commotie toen FvD-leider Thierry Baudet in een podcast de ontboezeming deed dat Kelder hem een grote dienst had bewezen. Volgens Baudet maakte de redacteur een maand lang elke dag een filmpje voor de partij, die met twee zetels in de Tweede Kamer kwam. ‘Dat zorgde voor publiciteit’, zei Baudet. Kelder was bevriend met Baudet, maar zei vorig jaar dat hij hem zelden of nooit meer ziet. ‘Ik ben de controverses rond zijn partij en persoon zat.’ Volgens critici was de onafhankelijkheid van Kelder in het geding. Toen Kelder het geld overmaakte, presenteerde hij de talkshows Op1 (namens WNL) en Buitenhof (Avrotros) nog niet. Wel schoof hij regelmatig aan bij praatprogramma’s om als politiek commentator te praten over de Tweede Kamerverkiezingen, die aanstaande waren. Het CvdM besloot vorig jaar juli een onderzoek in te stellen of de omroepen regels omtrent redactionele onafhankelijkheid en belangenverstrengeling hadden overschreden. Dat is volgens de mediawaakhond niet het geval. Het indirect financieren van campagnefilmpjes kan te rijmen zijn met een onafhankelijk optreden als presentator, schrijft het Commissariaat. Die beoordeling is aan de omroep. ‘Hierbij kunnen tal van factoren een rol spelen, zoals tijdsverloop tussen het moment dat de omstandigheid zich voordeed en het optreden van de presentator, aard van het programma en rol van de presentator.’ De omroepen hebben vooraf beperkt onderzoek gedaan, ‘wat ruimte laat voor verbetering’. Maar omdat de bepalingen in de Mediawet over redactionele onafhankelijkheid en belangenverstrengeling open zijn geformuleerd, en ruimte laten voor interpretatie, worden ze niet overtreden. Daarmee pleit het Commissariaat Avrotros en WNL niet volledig vrij. ‘Beide omroepen hebben weliswaar formele processen ingericht om de redactionele onafhankelijkheid te waarborgen en (de schijn van) belangenverstrengeling tegen te gaan, maar hier is minimale invulling aan gegeven. Het Commissariaat vindt dit zorgelijk en een duidelijk punt van aandacht voor de toekomst.’ WNL-directeur Bert Huisjes is kritisch op het CvdM. ‘Het rapport heeft een jaar op zich laten wachten, en nu komt naar buiten wat we een week na alle ophef ook al wisten. Een jaar lang is Kelders integriteit ter discussie gesteld. Ik heb hem aangesteld als presentator van Op1 en ken hem als onafhankelijke denker, niet als iemand die stiekem partijen financiert.’ Het Commissariaat heeft een jaar over het onderzoek gedaan omdat het zorgvuldig te werk is gegaan, zegt een woordvoerder. ‘We hebben iedereen gesproken voor wederhoor, zoiets kost tijd.’ Eric van Stade, directeur van Avrotros, zegt dat hij tevreden is dat het CvdM na een ‘lang en zorgvuldig onderzoek’ concludeert dat zijn omroep zich aan de wet- en regelgeving heeft gehouden. ‘Het advies om extra inspanningen te verrichten om de journalistieke onafhankelijkheid nog beter te waarborgen nemen we ter harte.’||https://www.volkskrant.nl/nieuws-achtergrond/mediawaakhond-geen-regels-overtreden-toen-jort-kelder-fvd-campagnefilmpjes-financierde~bc3580ff/
2022-07-25||Airco aan, winkeldeur dicht? In de Kalverstraat zijn ondernemers vooral bang om klanten te verliezen||De muziek van rapper Timbaland staat zo hard bij Captain Candy dat het geruis van de airco’s deze maandagochtend nauwelijks hoorbaar is. Toch staan ze wel degelijk aan in deze snoepwinkel op de Kalverstraat in Amsterdam, waar vlak achter de entree de tonnen met gekleurd lekkers het voorbijgaande publiek naar binnen moeten lokken. ‘Het is hier altijd koel. Voor de klanten én het snoep’, lacht bedrijfsleider Jiri Humpal, ‘Anders ligt er straks overal gesmolten chocola en pindakaas.’ Vorige week, toen de temperaturen tot 38 graden stegen, was het een drama om al het snoep in het magazijn goed te houden. ‘Koelen is nauwelijks mogelijk, omdat de gemeente geen koelsystemen toelaat aan de achterkant van het pand.’ In de winkel blijkt dat geen probleem. Potentiële klanten die in hun zomerse outfits voorbij wandelen, worden al voor de drempel verwelkomd door een koud briesje. Eigenlijk voelt het op de gehele Kalverstraat maandag een paar graden koeler dan in de rest van de stad. Eén ding hebben vrijwel alle winkels hier gemeen: de deuren staan wagenwijd open, terwijl binnen de airconditioning staat te loeien om de temperatuur rond de 21 graden te houden. Ook in de Franse winkelstraten was dat tot op heden de normaalste zaak van de wereld. Maar met de torenhoge energieprijzen, een nijpend gastekort en grote zorgen rondom het klimaat hebben een aantal Franse stadsbesturen besloten dat het klaar is met de energieverspilling. Winkeliers in onder meer Parijs riskeren sinds maandag een boete van 150 euro als zij de deuren openzetten, terwijl de airco of verwarming aanstaat. Een goed idee, denkt duurzaamheidsadviseur Willemien Troelstra van Stimular, een stichting die bedrijven helpt met verduurzamen. Hoeveel energie winkels hiermee besparen hangt volgens Troelstra af van de oppervlakte van de winkel, het type deuren en de buitentemperaturen. ‘Maar duidelijk is dat een deel van de werking van een airconditioning verloren gaat als een deur openstaat. Zeker als het zo heet is als vorige week.’ Toch zijn de ondernemers in de bekendste winkelstraat van Nederland – van grote modezaken tot duurzame zeepwinkel – het roerend met elkaar eens. Een dichte deur betekent geen klanten en dus blijven de deuren wagenwijd open. ‘Wij krijgen orders van het hoofdkantoor om de deuren niet te sluiten’, vertelt een medewerker van de Bershka, een van de winkelketens van het Spaanse modeconcern Inditex. In andere kledingzaken klinkt hetzelfde geluid. Bovendien kunnen de medewerkers van sommige grote ketens niet zelf de temperatuur in het pand reguleren. ‘Dat gaat allemaal automatisch.’ Ook kleinere winkels hebben zo hun redenen. ‘Als wij de deur sluiten, missen we omzet’, zegt Shwan Tawfik die een Jamin-filiaal runt waar de gehele winkelpui open is. ‘Bovendien hebben we al een luchtgordijn.’ Met zo’n ‘gordijn’ wordt warme lucht deels buiten gehouden, legt duurzaamheidsadviseur Troelstra uit. ‘Alleen kost ook dat energie.’ Het afdwingen van dichte deuren zou volgens haar dan ook het beste zijn. ‘Als de regels voor iedereen in de winkelstraat hetzelfde zijn, zal het met het verlies van klandizie wel meevallen.’ De gemeente Amsterdam zal voorlopig niet zo ver gaan om energie te besparen. In de kantoorflats op de Zuidas doven de lichten wel ’s nachts. De thermostaat gaat omlaag in panden waarin de Amsterdamse ambtenaren werken. Energiecoaches en de zogenoemde FIXBrigade, die besparingstips aan huis levert, krijgen meer werk. Maar, anders dan in Parijs, men komt nog niet aan de winkeldeuren. Ook belangenorganisatie INretail vindt regelgeving overbodig. Bij die 38 graden van vorige week hield een aantal winkeluitbaters in het land de deur op eigen initiatief dicht, weet woordvoerder Paul te Grotenhuis. Dat bewijst volgens hem dat de markt ‘zichzelf goed organiseert’. ‘Ondernemers kijken uit zichzelf al naar de kosten van hun energieverbruik.’ Te Grotenhuis wijst er ook op dat niet iedere winkelier airconditioning heeft: ‘In sommige oude gebouwen zoemt alleen een ventilator.’ Ook bij supermarkten speelt de aircokwestie nauwelijks, stelt het CBL, omdat vrijwel elke winkel een automatische schuifdeur heeft. Toch roept het ministerie van Economie en Klimaat bedrijven op om ‘te doen wat ze kunnen’, ook als het gaat om besparen op airconditioning. ‘Er is echt wat aan hand in de wereld, dus energiebesparing blijft belangrijk om onze afhankelijkheid van Russisch gas te verminderen’, zegt de woordvoerder van klimaatminister Rob Jetten. Via een informatiecampagne suggereert de overheid de koeling van gebouwen in te stellen op minimaal 24 graden. Van aanbevelen (laat staan verplichten) de winkeldeuren te sluiten wanneer de airco aan staat, is vooralsnog geen sprake. Grote bedrijven mogen wel een verruiming van de energiebesparingsplicht verwachten, regelgeving die investeringen op het vlak van isolatie verordonneert. The American Book Center op het Spui, vlak bij de Kalverstraat, wil binnenkort zelf al alle deuren en ramen zoveel mogelijk gesloten houden. ‘Als de nieuwe onderdelen voor onze kapotte airco’s binnen zijn’, vertelt bedrijfsleider Tiemen Zwaan, terwijl hij naar een van de oudere airco's in het pand wijst. Verkoopmedewerker Bob Ouwehand heeft er nog een hard hoofd in. ‘Klanten laten de deur toch vaak openstaan.’ Gelukkig weet de winkel al op andere manieren energie te besparen. Door vaker de lichten uit doen bijvoorbeeld, vertelt Zwaan. Ook het dak van de winkel ligt er sinds een paar jaar een stuk groener bij. ‘We hebben een daktuin om warmte in de winter vast te houden en in de zomer juist meer te koelen.’ Subsidies voor dergelijke initiatieven zijn volgens Zwaan en zijn collega’s essentieel om de winkelstraten sneller te verduurzamen. Zeker nu de energieprijzen stijgen en airco’s door de hete zomers steeds vaker aan gaan. ‘Al moeten we misschien ook maar eens beginnen aan een tropenrooster.’ In eerdere versie van dit artikel stond dat de gemeente Amsterdam voorlopig geen regelgeving voor airco’s in winkels wil maken. Dit klopt niet. De gemeente zegt mogelijkheden tot handhaving te onderzoeken.||https://www.volkskrant.nl/nieuws-achtergrond/airco-aan-winkeldeur-dicht-in-de-kalverstraat-zijn-ondernemers-vooral-bang-om-klanten-te-verliezen~b5f2f7ad/
2022-07-25||Wanhoop drijft longcovidpatiënten naar het buitenland voor behandeling||Het gaat om een bestaande behandeling die onder meer wordt gegeven aan patiënten met een erfelijk verhoogd cholesterol. Met een machine worden bij hen vetdeeltjes uit het bloed gehaald. Het idee is dat die behandeling ook effectief kan zijn bij patiënten met het postcovidsyndroom. Zij zouden, zo blijkt uit internationaal onderzoek, als gevolg van de corona-infectie ministolsels in hun bloedbaan hebben, die de zuurstoftoevoer naar weefsels en organen belemmeren. Door die klontertjes uit hun bloed te halen knappen ze op, zo is de gedachte. Inmiddels bieden zestien klinieken, vooral in Duitsland, die bloedfilteringbehandeling aan. Ze trekken patiënten aan uit de hele wereld, er zijn lange wachtlijsten. Nederlandse trombose-experts zeggen dat het bewijs voor die ministolsels nog te zwak is, laat staan dat een bloedfiltering zou helpen. Toch hebben tientallen Nederlandse patiënten de therapie al ondergaan. De kosten daarvoor bedragen 1300 euro per keer, vaak zijn zes tot acht behandelingen nodig. Een tweede behandeling waarvoor Nederlandse patiënten naar het buitenland gaan, wordt binnenkort misschien wél in Nederland mogelijk. Artsen zijn positief over de resultaten van een onderzoek naar zuurstoftherapie en willen die behandeling hier zo snel mogelijk aanbieden. Nu reizen patiënten daarvoor nog naar Cyprus. Het is de eerste behandeling voor patiënten met het postcovidsyndroom waarvoor wetenschappelijk bewijs is vergaard. Het gaat om hyperbare zuurstoftherapie, waarbij patiënten in een cabine onder hoge druk zuivere zuurstof inademen. Daardoor stijgt het zuurstofgehalte in hun bloed, en in de weefsels. De behandeling wordt al jaren gegeven, vooral aan patiënten die problemen hebben met wondgenezing en schade hebben opgelopen door bestralingen. Israëlisch onderzoek laat zien dat de vermoeidheid en de cognitieve klachten van patiënten verminderen als zij ruim een maand lang dagelijks onder hoge druk zuurstof inademen. Nederland telt tien klinieken voor hyperbare geneeskunde. Die worden platgebeld door patiënten met langdurige coronaklachten, zegt Nina Lansdorp, arts hyperbare geneeskunde en medisch directeur van de Rotterdamse Da Vinci-kliniek. Artsen kunnen hen nu nog niet helpen omdat de behandeling voor die groep nog niet wordt erkend en dus niet wordt vergoed. De commissie die het ministerie van Volksgezondheid adviseert over kansrijke covidbehandelingen heeft al positief geoordeeld over de zuurstoftherapie. In Zweden loopt een grote, deels door de overheid betaalde, studie naar de behandeling. Onlangs is een motie aangenomen van Kamerlid Pieter Omtzigt waarin wordt gevraagd om meer biomedisch onderzoek naar het postcovidsyndroom. Daarvoor zal binnenkort meer geld vrijkomen, verwacht medisch adviseur Alfons Olde Loohuis van C-support, de organisatie die patiënten ondersteunt. Bij C-support zijn 17 duizend patiënten aangesloten. De stichting heeft van het ministerie opdracht gekregen de belangrijkste onderzoeksthema’s te inventariseren. Hyperbare zuurstoftherapie is volgens hem een belangrijke kandidaat. De Nederlandse Vereniging voor Hyperbare Geneeskunde is in overleg met onder meer de zorgverzekeraars en het Zorginstituut (dat bepaalt welke behandelingen in het basispakket zitten) om te bekijken wat ervoor nodig is om patiënten met langdurige klachten op korte termijn toch te kunnen behandelen. De onlangs gepubliceerde Israëlische studie kan daarbij helpen, denkt Lansdorp. De Israëlische artsen gaven 37 patiënten 40 behandelingen waarbij ze elke keer 100 procent zuurstof inademden in een hogedrukcabine. Een controlegroep van 36 patiënten kreeg normale lucht toegediend, bij hen werd de cabinedruk na aanvang al snel verlaagd tot het normale niveau. Neuropsychologische testen lieten de weken daarop verschil zien, zo valt te lezen in vakblad Scientific Reports: patiënten die de hyperbare zuurstofbehandeling hadden gekregen, waren bijvoorbeeld scherper in hun aandacht, hadden meer energie en scoorden beter op uitvoerende taken als plannen en organiseren. Op MRI-scans van hun hersenen was zichtbaar dat betrokken hersengebieden beter waren doorbloed. Lansdorp noemt de resultaten ‘een belangrijke eerste stap’ maar is nog wel kritisch. De Israëlische patiënten zijn maar drie weken gevolgd, de vraag is of de effecten van de zuurstofbehandeling langdurig aanhouden. Ze vraagt zich ook af wat het voor het dagelijks leven betekent dat patiënten beter scoren op een test. ‘Kan iemand dan weer aan het werk bijvoorbeeld?’ Ze hoopt dat ze snel een subsidieaanvraag voor onderzoek kan indienen. ‘We hebben haast, veel patiënten zijn al twee jaar ziek, die kunnen niet meer wachten.’||https://www.volkskrant.nl/wetenschap/wanhoop-drijft-longcovidpatienten-naar-het-buitenland-voor-behandeling~bfa2dd93/
2022-07-25||Naast de Russische Lavrov is ook Macron op tour door Afrika, ‘in het belang van hernieuwde Frans-Afrikaanse relaties’||De Franse toekomst in Afrika staat hoog op de buitenlandse agenda van president Macron. In de eerste plaats militair: eind deze zomer moeten alle Franse soldaten uit Mali zijn vertrokken, negen jaar nadat Frankrijk er de strijd tegen jihadistisch terrorisme in de Sahel opende. In de herfst volgt een volledige herziening van de Franse militaire aanwezigheid op het continent, zo kondigde Macron vorige week aan. Die herziening is niet los te zien van de groeiende Russische invloed in Afrika. De Franse beslissing tot vertrek uit Mali volgde op een reeks diplomatieke confrontaties met het bewind van kolonel Assimi Goïta, die via een staatsgreep aan de macht kwam. Goïta zette zich sterk af tegen de Franse inmenging in Mali en ging bovendien de samenwerking aan met huurlingen van de Russische Wagner Group, die nauwe banden onderhoudt met het Kremlin. Het Afrikaanse bezoek van Macron is van strategisch belang. Experts zien Wagner als middel waarmee Rusland zijn invloed op het continent wil uitbreiden. Ook elders in Afrika krijgt het bedrijf steeds verder voet aan de grond: Wagner is onder meer actief in Libië, Soedan en Centraal-Afrikaanse Republiek. Kameroen, waar Macron zijn Afrikaanse bezoek begint, tekende in april nog een militair samenwerkingsakkoord met Moskou. In de Sahel-regio wordt daarnaast gretig anti-Franse propaganda van Russische makelij verspreid. De Franse president wil in eerste plaats zijn toewijding onderstrepen aan de ‘hernieuwde Frans-Afrikaanse relatie’ waarover Macron al sinds zijn eerste verkiezing in 2017 spreekt. Op de agenda staan onder meer de voedselcrisis als gevolg van de Oekraïense oorlog en veiligheidskwesties op het Afrikaanse continent. Macron wordt op zijn bezoek vergezeld door ministers Catherine Colonna (Buitenlandse Zaken), Sébastien Lecornu (Strijdkrachten) en Olivier Becht (Buitenlandse Handel) en staatssecretaris Chrysoula Zacharopoulou (Ontwikkeling). In Kameroen, de belangrijkste economie van Centraal-Afrika, zal Macron onder meer spreken over Franse investeringen in de landbouw en de strijd tegen Boko Haram in het noorden van het land. In Benin, waar de president woensdag aankomt, staan onder meer luchtsteun, inlichtingen en materieel in de strijd tegen jihadistische aanvallen op de agenda. Donderdag sluit Macron het bezoek af in Guinee-Bissau. De president van het kleine West-Afrikaanse land, Umaru Sissoko Emballó, werd onlangs benoemd tot president van de Economische Gemeenschap van West-Afrikaanse Staten (Ecowas).||https://www.volkskrant.nl/nieuws-achtergrond/naast-de-russische-lavrov-is-ook-macron-op-tour-door-afrika-in-het-belang-van-hernieuwde-frans-afrikaanse-relaties~bda5b6e7/
2022-07-25||Twee crises komen samen: schip met plaats voor 1.078 vluchtelingen stoot te veel stikstof uit||In de Nieuwe Zeehaven van Zaandam komen de opvangcrisis voor vluchtelingen en de stikstofcrisis samen. Burgemeester Jan Hamming wilde zeecruiseschip GNV Aurelia huren om het daar aan te meren en er Oekraïense vluchtelingen op te vangen. De Veiligheidsregio Zaanstreek-Waterland, waar Zaanstad toe behoort, moet namelijk nog een aanzienlijk aantal opvangplekken realiseren. Met de 1.078 bedden op de Aurelia zou de gemeente een flinke slag slaan. Maar dat plan is van de baan. Bij de plaatsing van zo’n groot schip met zoveel vluchtelingen op een bedrijventerrein moest de gemeente al werken met ‘verschillende planologische beperkingen’. De stikstofregels hebben het plan nu definitief van tafel geveegd. ‘De GNV Aurelia is een ouder schip dat niet op walstroom kan worden aangesloten, waardoor het is aangewezen op generatoren die stikstof uitstoten’, schreef Hamming maandag aan de gemeenteraad. De gemeente heeft gezocht naar manieren om de stikstofuitstoot te beperken, zoals het gebruik van milieuvriendelijkere stookolie of het installeren van een filter op de boot. Maar de burgemeester schrijft dat die ‘onvoldoende mogelijkheden’ bieden om de uitstoot binnen de norm te krijgen. Op twee andere schepen worden elders in Zaandam al zo’n tweehonderd Oekraïners opgevangen. Die schepen zetten hun eigen motor aan voor de stroomvoorziening. Opvang op schepen is aantrekkelijk, omdat het snel georganiseerd kan worden en de schepen meteen weer weg kunnen zodra de opvang niet meer nodig is. Voordeel van de Aurelia was bovendien dat er plek is voor voorzieningen zoals catering, scholing, ontspanning en werkplekken. De Italiaanse overheid gebruikte het schip jarenlang voor de huisvesting van vluchtelingen. Het wordt volgens de gemeente steeds lastiger om cruiseschepen te huren, niet alleen vanwege het toegenomen aantal vluchtelingen, maar ook omdat de cruisemarkt weer aantrekt sinds de opheffing van corona-reisbeperkingen. In mei had Zaanstad daarom een intentieovereenkomst gesloten met de eigenaar van de Aurelia. Burgemeester Hamming heeft de gemeenteraad laten weten dat hij op zoek gaat naar een andere opvangplek, mogelijk opnieuw op een schip.||https://www.volkskrant.nl/nieuws-achtergrond/twee-crises-komen-samen-schip-met-plaats-voor-1-078-vluchtelingen-stoot-te-veel-stikstof-uit~b3996e49/
2022-07-25||Rusland knijpt gastoevoer via Nord Stream 1 weer verder af: nog maar 20 procent van potentiële toevoer||Nord Stream 1 werd vorige week weer in gebruik genomen na tien dagen van onderhoudswerkzaamheden. Voor het onderhoud verlaagde Gazprom de gastoevoer al naar 40 procent van het normale niveau. Toen voerde Rusland de afwezigheid van een andere turbine als reden aan. Die was in Canada voor onderhoud en mocht vanwege in de tussentijd ingestelde sancties tegen Rusland niet meer terug worden gegeven aan Gazprom. Duitsland en de EU gingen hier tegenin en verweten Rusland dat het een politieke keuze was om minder gas te leveren. Het is geen verrassing dat Rusland de gaskraan weer dichtdraait; president Vladimir Poetin heeft direct na het hervatten van de toevoer al gezegd dat onderdelen mogelijk zouden kunnen ontbreken, met een verminderde levercapaciteit als gevolg. Volkskrant-energieverslaggever Bard van de Weijer wijst erop dat de gasprijzen na de jongste aankondiging van Gazprom niet sterk gestegen zijn. ‘Dat betekent dat de markt er rekening mee hield dat de toevoer weer gehalveerd zou worden. Die verwachting is verwerkt in de prijs.’ Volgens Gazprom is de gastoevoer gehalveerd vanwege puur technische redenen, het onderhoud aan de turbines. Volgens Siemens Energy, dat de onderhoudswerkzaamheden aan de turbines uitvoert in Canada, ligt het probleem echter bij gebrekkige administratie van Gazprom. De turbines zouden namelijk al klaar zijn om verscheept te worden, maar Gazprom moet douanedocumenten aanleveren om de import van de turbines mogelijk te maken. ‘Gazprom, de klant zijnde, is verplicht die aan te leveren’, zegt Siemens. Wanneer de pijpleiding weer functioneert, is onduidelijk. Van de Weijer: ‘Begin augustus zouden de turbines weer werkzaam moeten zijn en zou het gas weer moeten vloeien, als Gazprom zich aan de afspraken houdt. De vraag is dan nog op hoeveel procent van de capaciteit. 100 procent lijkt me uitgesloten, maar 40 procent zou kunnen.’ Het kabinet en de Europese Unie treffen ‘alle voorbereidingen’ om tekorten te voorkomen, benadrukte Klimaatminister Rob Jetten vorige week. ‘Maar ook als er geen tekorten ontstaan, zullen Nederlandse huishoudens en bedrijven zich moeten voorbereiden op een winter waarin gas schaars blijft en de prijzen hoog.’ De minister roept mensen nog maar eens op om zo veel mogelijk energie te besparen. ‘Hoe verder we ons gasgebruik terugdringen, hoe makkelijker het wordt om de gasopslagen te vullen en ons voor te bereiden op komende winter’, aldus Jetten. Volgens Van de Weijer is vooral de Duitse respons van belang: ‘Duitsland zit in alarmfase 2. Oftewel: gas is schaars. De volgende fase is dat de Duitse overheid zelf het gas gaat verdelen. Als Poetin de gaskraan niet had opengedraaid zouden ze naar alarmfase 3 zijn gegaan. Nu de toevoer weer gehalveerd is, moet dat heroverwogen worden.’||https://www.volkskrant.nl/nieuws-achtergrond/rusland-knijpt-gastoevoer-via-nord-stream-1-weer-verder-af-nog-maar-20-procent-van-potentiele-toevoer~b075107a/
2022-07-25||Myanmar schokt de wereld met eerste executies in ruim dertig jaar||De militairen negeerden pleidooien voor gratie uit de hele wereld, en reageren nu evenmin op de afschuw en woede over de dood van Kyaw Min Yu (‘Ko Jimmy’) en Phyo Zeya Thaw, en Hla Myo Aung en Aung Thura Zaw. De eerste twee waren veroordeeld onder de Antiterrorismewet, de twee anderen, over wie verder nauwelijks iets bekend is, voor moord op een informant van de militairen. Met de executies zakt Myanmar opnieuw een beetje dieper weg in het geweld dat het land teistert sinds militairen op 1 februari 2021 de macht grepen en democratisch icoon Aung San Suu Kyi en haar medestanders gevangen zetten. Phyo Zeya Thaw was het jongste parlementslid van Suu Kyi’s partij NLD en reisde met Aung San Suu Kyi mee als haar assistent, en Ko Jimmy was een vooraanstaand protestleider van het allereerste uur: hij was in 1988 studentenleider tijdens de protesten die Suu Kyi in 1990 aan haar eerste (geannuleerde) verkiezingsoverwinning zouden helpen, hij leidde protesten in 2007, en hij zat daarvoor bij elkaar zo’n twintig jaar gevangen. In 2015 interviewde de Volkskrant Ko Jimmy (53), een bescheiden man gewapend met een ijzeren overtuiging en een onafhankelijke, kritische geest, die zelfs toen al sceptisch was over Aung San Suu Kyi. Hij steunde Suu Kyi wel, omdat hij in Myanmar niemand anders zag die haar charisma had, maar hij is nooit lid geworden van haar partij. Destijds had hij weliswaar zijn hoop op haar gevestigd, maar altijd leefde hij in het besef dat de militairen alle nieuw verworvene vrijheid met een knip van hun vingers weer konden wegnemen. Hij had het immers al vaker gezien. Ko Jimmy zou desondanks altijd kritiek blijven leveren, want bang om gevangengenomen te worden was hij niet meer. Over de gevangenis zei hij: ‘Die is ons tweede huis.’ Hij vertaalde in zijn cel tal van boeken, waaronder De Da Vinci Code van Dan Brown, en schreef er zelf ook een paar. Phyo Zeya Thaw (41) was hiphopartiest en zat vanwege zijn kritische teksten zes jaar gevangen. In 2012 kwam hij vrij en bemachtigde hij bij de tussentijdse verkiezingen een zetel in het parlement, voor Suu Kyi’s partij NLD. In 2015 werd hij herkozen. Suu Kyi werd regeringsleider, oftewel ‘Adviseur van Staat’, een zelfbedachte functie die haar boven de regering en boven de president plaatste. Bij de daaropvolgende verkiezingen, in november 2020, behaalde de NLD een nog veel grotere verkiezingsoverwinning. De militairen en hun bondgenoten werden volledig weggevaagd en dreigden zelfs hun eigenhandig in de grondwet verankerde greep op de macht kwijt te raken. Op 1 februari 2021 besloten de generaals daarom tot hun coup, als laatste redmiddel om de macht in handen te houden. Het volk had echter al vijf jaar vrijheid en democratie kunnen proeven, en bleek niet meer bereid die op te geven. Het verzet was massaal, en hoe harder leger en politie tegen de demonstraties tekeergingen, des te harder sloegen de demonstranten terug. Straatprotesten werden flashmobs, tot ook die uit het straatbeeld verdwenen, en veel vooral jonge tegenstanders van het regime doken onder. Ze vormden de People’s Defence Force (PDF), een verzameling gewapende groepen die sindsdien een openlijke burgeroorlog uitvecht met het leger. Het leger antwoordt met terreur. Het houdt nu in het hele land bloedig huis, zoals het tussen 2012 en 2017 al huishield onder Rohingya in de staat Rakhine. In een afgelopen week uitgezonden BBC-documentaire bekenden overgelopen Myanmarese militairen hoe dat in zijn werk ging: ze staken dorpen in brand en martelden, beroofden, verkrachtten en vermoordden de bewoners. Met de geleidelijke democratisering en de opkomst van Aung San Suu Kyi waren in Myanmar de deuren naar de wereld opengegaan. Sancties werden opgeheven, investeerders kwamen kijken en landen openden er ambassades. In 2017 veranderde het optimisme. In dat jaar vluchtte een groot deel van de Rohingya-minderheid naar het buurland Bangladesh en viel Nobelprijswinnares Suu Kyi van haar internationale voetstuk vanwege haar Rohingyahaat. De coup en het daaropvolgende geweld deden de rest. Myanmar is weer terug waar het vandaan kwam: het is een paria van de wereld, hoogstens nog te vergelijken met Noord-Korea. Dat de wereld met afgrijzen reageert op de hervatting van executies, na een pauze van ruim dertig jaar, is voor de junta in dit stadium niet meer belangrijk. De executies van Ko Jimmy, Phyo Zeya Thaw, Hla Myo Aung en Aung Thura Zaw lijken een wanhoopsdaad van een bewind dat ook niet meer weet hoe het de bevolking anders nog tot zwijgen moet dwingen, zegt Amnesty International in een reactie aan de Volkskrant. ‘De militairen zijn kennelijk bereid alles te doen om de macht te behouden, zelfs als dat mensenlevens kost en families verwoest’, aldus de mensenrechtenorganisatie. De executies moeten een afschrikwekkend voorbeeld vormen: Ko Jimmy en Phyo Zea Thaw voor de vocale critici, en Hla Myo Aung en Aung Thura Zaw voor de mensen die de wapens hebben opgenomen. De kans lijkt echter groot dat ze de woede en het verzet alleen maar verder zullen aanwakkeren.||https://www.volkskrant.nl/nieuws-achtergrond/myanmar-schokt-de-wereld-met-eerste-executies-in-ruim-dertig-jaar~b8780752/
2022-07-25||Excuses paus voor misstanden op Canadese kostscholen. ‘Excuses zijn mooi, maar ook gratis’||‘Het gaat om zogenoemde residential schools, die vanaf de jaren tachtig van de negentiende eeuw werden opgericht door de Canadese overheid. Veel van die scholen werden in opdracht van de staat geleid door de katholieke kerk. De scholen kwamen op in de koloniale periode, toen de witte kolonisten voor het eerst tot in de verste uithoeken van het land doordrongen, waar op dat moment nog geen formeel onderwijs was. Kinderen uit inheemse gemeenschappen werden ongevraagd weggehaald bij hun ouders en soms helemaal aan de andere kant van het land in kostscholen geplaatst. Hetzelfde gebeurde vroeger met de Native Americans in de VS en de Aboriginals in Australië. ‘Die uithuisplaatsing gebeurde onder het mom van een goede opleiding, maar daarnaast was de bedoeling om de kinderen los te weken uit hun inheemse cultuur. Ze moesten hun eigen cultuur maar vergeten en mochten ook hun eigen taal niet meer spreken. Deze kinderen moesten worden opgenomen in de Canadese cultuur die, volgens de overheid toen, superieur zou zijn aan de inheemse. In totaal zijn tussen de 150 en 200 duizend inheemse kinderen naar residential schools gebracht, gedeporteerd mag je wel zeggen.’ ‘Het onderwijs moest zo goedkoop mogelijk, dus waren de leefomstandigheden voor de kinderen doorgaans slecht. Het eten was niet goed, de huisvesting hield te wensen over. Kinderen sliepen met veel op een zaal. Daarnaast was er sprake van mishandeling op grote schaal. Een klap krijgen op school was vroeger niet ongebruikelijk, maar deze kinderen werden zwaar en systematisch mishandeld. Ook was er sprake van seksueel misbruik, zoals dat bij veel andere katholieke kostscholen inmiddels aan het licht is gekomen. ‘Voordat de laatste school werd gesloten in 1996, kwamen de eerste negatieve geluiden over het schoolsysteem al naar boven. Daarvoor was het een soort publiek geheim in de inheemse gemeenschappen, maar een verleden waar veel Canadezen van Europese afkomst weinig van afwisten. Er kwam een onderzoekscommissie, die jaren bezig is geweest om de feiten boven tafel te krijgen. Toen die commissie uiteindelijk in 2015 een rapport publiceerde, spraken ze van een culturele genocide.’ ‘Vorig jaar is het onderwerp opnieuw opgerakeld, toen in British Columbia bij de grootste voormalige residential school van Canada de lichamen van 215 inheemse kinderen werden gevonden. Zij waren daar in de loop van decennia anoniem begraven, zonder ceremonie. Daarna zijn ook bij veel andere voormalige scholen dit soort massagraven aangetroffen. Het gaat inmiddels om meer dan 1.100 kinderen. Of zo'n kind ziek was, een ongeluk had gehad of om het leven kwamen door geweld, is niet duidelijk. Het heeft er in ieder geval toe geleid dat de discussie in een stroomversnelling kwam. ‘De kwestie is toen bij de katholieke kerk in Canada aanhangig gemaakt. Nu moet wel gezegd worden dat de kerk die scholen leidde in opdracht van de Canadese staat. De staat zelf heeft in 2019 formele excuses gemaakt en toen 20 miljard Canadese dollar (152 miljard euro) voor de compensatie van slachtoffers uitgetrokken. Vorig jaar is een delegatie afgevaardigden van inheemse bevolkingsgroepen afgereisd naar het Vaticaan om paus Franciscus te vragen om excuses. Dat heeft de paus toen ook gedaan, maar dat was voor veel van de inheemse groepen niet voldoende. Daarom is de paus nu in Canada, om ook op Canadese bodem excuses te maken.’ ‘Zo’n 5 procent van de Canadezen stamt af van de oorspronkelijke bewoners van het land. Je ziet dat die groep nog altijd wordt achtergesteld in de samenleving. Er is nog steeds discriminatie. Ik was in Nunavut, een autonoom gebied dat door de Inuit zelf wordt bestuurd. Ze mogen hun eigen zaken regelen, maar de omstandigheden zijn er niet ideaal. Het zijn afgelegen gemeenschappen, er is weinig werk, mensen zijn de Engelse taal niet machtig, het gemiddeld inkomen ligt laag, alcoholisme is een groot probleem. Wil je een redelijke opleiding volgen, dan moet je toch naar de grote stad en zo raakt men weer los van de gemeenschap.’ ‘Veel mensen zullen blij zijn met de erkenning. Maar er zal ook een deel zijn dat meer wil. Excuses zijn mooi, maar ook gratis. Er wordt al langer een discussie gevoerd over financiële compensatie door de katholieke kerk. De Canadese kerk heeft dat tot nu toe alleen op kleinere schaal gedaan. Naast compensatie willen slachtoffers ook vrijgave van katholieke schoolarchieven en teruggave van inheemse artefacten uit de Vaticaanse musea.’||https://www.volkskrant.nl/nieuws-achtergrond/excuses-paus-voor-misstanden-op-canadese-kostscholen-excuses-zijn-mooi-maar-ook-gratis~bc20bb70/
2022-07-25||Accountants treuzelen in zoektocht naar beter model||Voorzichtig positief, maar het gaat allemaal te traag. Zo luidt de tussentijdse rapportage van Marlies de Vries en Chris Fonteijn over de vooruitgang in de accountancysector. Twee jaar geleden zijn deze Kwartiermakers Toekomst Accountancysector aangesteld door de toenmalige minister van Financiën Wopke Hoekstra om verandering in de sector aan te jagen. De Vries was tot maart dit jaar verbonden aan Nyenrode Business Universiteit als programmadirecteur van de controllersopleiding, en is eind vorig jaar gepromoveerd op ervaringen van jonge accountants binnen het accountantsberoep. Chris Fonteijn is voormalig bestuursvoorzitter van de Autoriteit Consument & Markt. De Kwartiermakers loven onder meer de analyses van de Nederlandse Beroepsorganisatie van Accountants (NBA) over de oorzaken van misstanden. Bij het grote publiek zijn vooral grote boekhoudschandalen bekend, zoals bij Enron, Ahold, Vestia, Imtech of Steinhoff. Telkens kwam de accountant er bekaaid van af. Maar hoewel er dus wel wat beweegt in de sector, is het vooralsnog te weinig, en vooral niet fundamenteel genoeg. Bij een lezing georganiseerd door de Autoriteit Financiële Markten (AFM) vatte de Amerikaanse gedragspsycholoog Max Bazerman de kritiek onlangs nog bondig samen. Zelfs de meest eerlijke en nauwgezette accountants kunnen onbedoeld cijfers verdraaien om de werkelijke situatie te verhullen voor beleggers en toezichthouders. Dat zou het gevolg zijn van het huidige model waarin bedrijven betalen voor hun accountant, en niet degenen die de informatie gebruiken die dit oplevert. Fraude bij ondernemingen heeft grote gevolgen voor de samenleving, stipte de AFM in mei aan in een notitie. ‘Het kan leiden tot omvangrijke schade voor beleggers en het tast het vertrouwen in de integriteit van het financiële systeem aan.’ Jammer genoeg is de accountancysector volgens de toezichthouder ‘nog onvoldoende ontwikkeld’ in het signaleren en adresseren van fraude en frauderisico’s. ‘In het huidige model zit het risico dat de accountant te veel op de automatische piloot gaat opereren en dat de financiële en persoonlijke relatie met de onderneming het inherent moeilijker maakt om fraudesignalen te bespreken’, licht de AFM toe aan de Volkskrant. Het is een beeld dat beroepsorganisatie NBA opmerkelijk genoeg bevestigt in een eigen rapport. Daarin luidt het dat accountants niet altijd een ‘professioneel-kritische’ houding hebben ten opzichte van frauderisico’s, bijvoorbeeld omdat ze fraudesignalen wegredeneren. Waarom gaat de vooruitgang in deze sector zo traag? ‘Dit heeft mogelijk te maken met het streven naar doorwrochte analyses voordat wordt begonnen met de invoering van maatregelen’, schrijven de Kwartiermakers. ‘In dit kader roepen we de sector op om meer durf te tonen om te experimenteren, bijvoorbeeld op het gebied van innovatie, fraude en continuïteit.’ De Kwartiermakers geven zelf het goede voorbeeld. Op dit ogenblik lopen onder hun leiding verschillende onderzoeken naar alternatieve structuurmodellen die tot meer onafhankelijkheid kunnen leiden. ‘Dit is pionierswerk’, zegt Marlies de Vries aan de Volkskrant. ‘Heel Europa kijkt naar wat wij hier aan het doen zijn.’ In het eerste onderzoek wordt gekeken naar de effecten als accountants enkel nog audits doen (audit-only), alsook varianten daarvan. In de extreemste variant mag een kantoor dat wettelijke controles uitvoert niet langer adviezen geven aan bedrijven, of moet het de winst van controle en advies scheiden. Daarnaast is er een experiment waarbij een onafhankelijke derde partij meekijkt naar wat de accountant heeft gedaan, en die ook aanwezig is bij belangrijke gesprekken tussen de accountant en zijn klant. Het derde onderzoek gaat over het joint audit-model, waarbij niet één, maar wel twee accountants de boeken controleren. Op de resultaten van het tweede onderzoek is het nog wachten, die van de twee andere zijn al klaar. ‘Bij een ‘harde’ splitsing van controle en advies blijken de nadelen groter te zijn dan de voordelen’, vertelt De Vries. ‘Een operationele scheiding lijkt voordeliger. Er zijn meerdere manieren waarop dat kan gebeuren, zoals het scheiden van de winst uit de verschillende activiteiten. Wat de beste variant is, moet verder onderzoek uitwijzen.’ Verder blijkt de kwaliteit van de wettelijke controle niet beter te zijn met twee accountants. ‘Terwijl de kostprijs voor het bedrijf wel een stuk hoger is.’ Het is onmogelijk om het menselijke aspect helemaal uit de accountancy te halen, waarschuwt De Vries, en eigenlijk is dat maar goed ook. ‘De accountant is een mens, geen machine. Dat verandert niet, hoeveel je er ook omheen probeert te regelen. Je moet opletten met het invoeren van steeds meer regels en eisen. Er is nu al een enorme compliancecultuur ontstaan, met als grote gevaar dat de accountant zó focust op het afvinken van het controledossier dat hij de belangrijke zaken mist.’ In november 2023, als alle onderzoeken achter de rug zijn, zullen de Kwartiermakers hun adviezen presenteren aan de minister van Financiën.||https://www.volkskrant.nl/economie/accountants-treuzelen-in-zoektocht-naar-beter-model~bb20a03b/
2022-07-25||Het zomerkamp helpt in Italië vooral ouders de drie maanden lange schoolvakantie door te komen||Tussen de pijnbomen slingert een lint van twintig kinderen de heuvel op. De jongste is pas 3 jaar, de oudste 9, maar tot haar vreugde ziet leider Marika Cazzaniga van onder haar strohoed dat geen van hen zich beklaagt over de warmte (38 graden) of afstand (zeker een kilometer, met hoogtemeters). De kleine Elias heeft zelfs besloten een zware tak mee omhoog te torsen, naast hem sleept Teo een blok hout en twee stenen uit de bosjes mee. De kinderen brengen hun zomerdagen door in Villa Doria Pamphili. Ooit was dat een 16de-eeuws landgoed van een adellijke familie, nu is het een gigantisch park vol klimbomen en met dennennaalden bezaaide kronkelpaadjes, dicht bij het centrum van Rome. Daar leidt Cazzaniga (46), van huis uit kleuterjuf in het Vrijeschoolonderwijs, een van de vele centri estivi in Italië. De zomeropvang, waar ouders kinderen ’s ochtends brengen en ’s avonds ophalen, is essentieel om het land van half juni tot half september draaiende te houden, want de schoolvakantie duurt hier drie maanden. Terwijl de kinderen juichen als de laatste schoolbel half juni klinkt, zitten veel ouders vanaf dat moment juist met de handen in het haar. De meesten kunnen wel een paar weken vrij nemen, zeker als het halve land in augustus op het zomerslot gaat. Maar dan blijven er nog altijd ruim twee maanden over. Wie geen behulpzame oppasgrootouders in de buurt heeft, is verder overgeleverd aan de – betaalde – kinderopvang van het centro estivo. Ze bestaan in alle denkbare soorten en maten: sport, theater, paarden, dans. Met zwembad en luid uit boxen schallende muziek, of juist midden in de natuur. Oprichter Marina Di Marco (48) heeft het allemaal gezien. Ze werkt al sinds haar twintigste in de sector van de zomerkampen, vertelt ze op een kilometer afstand van het park, in de kelder van de plaatselijke kerk (waar het kamp verder los van staat). Hier leidt zij een tweede groep, die de dagen doorbrengt in het ruime speelcomplex van de parochie. Een jaar of zes geleden besloot ze, samen met haar echtgenoot, om een eigen opvang te beginnen in hun Romeinse wijk Monteverde. Aan animo geen gebrek, nu de typische zomerbesteding van vroeger – moeder neemt de kinderen mee naar zee, vader forenst tussen kust en kantoor – zowel financieel als maatschappelijk niet meer haalbaar is. Ook de toename van alleenstaande ouders vergroot de vraag naar zomerse opvang. ‘Je kunt een centro estivo openen waar je maar wil’, zegt Di Marco, wier organisatie zo’n zestig kinderen opvangt. De beperkende factor is niet zozeer de vraag, maar het personeel. Hun zomeropvang is daarbij extra gewild omdat ze kinderen vanaf achttien maanden aannemen. Daarmee onderscheidt het centro estivo zich van de meeste andere zomerkampen, die pas beginnen vanaf de kleuterleeftijd. Het is veel praktischer voor ouders met meerdere kinderen, legt Di Marco uit, omdat ze hen anders naar twee plekken moeten brengen en halen. En ja, knikt de leider, ze heeft het wel over ouders, maar in praktijk zijn het vrijwel altijd de moeders die de opvang voor hun kinderen regelen. ‘In Italië is de moeder nog steeds de spil van het gezin.’ Haar eigen dochters uit een eerder huwelijk zijn inmiddels pubers, maar ook zij weet nog goed hoe moeilijk het soms was om een lange zomer te vullen. Vaders praten bij het wegbrengen of ophalen vaak namens hun echtgenotes, merkt ook kampleider Cazzaniga. ‘Dan zeggen ze: ik moet dit doorgeven van mijn vrouw.’ Toch ziet ze de betrokkenheid langzaamaan wel toenemen. En als de kleine Nikolai even later opgehaald moet worden na een val op zijn elleboog en een flinke huilpartij, is het inderdaad zijn vader die binnen een half uur vanuit werk bezorgd het park in snelt. Het overbruggen van de zomervakantie vergt niet alleen organisatie, maar ook geld. Gemiddeld kost een week centro estivo volgens de Italiaanse consumentenorganisatie 168 euro. De prijzen van Di Marco en Ciurlia zijn met 100 euro per week (plus een meerprijs voor inbegrepen lunch) nog relatief vriendelijk, maar toch een flinke kostenpost. Zeker met meer dan één kind. Desondanks stuurt eenderde van de Italiaanse ouders hun kinderen minimaal een week naar een zomeropvang. De meeste zijn private stichtingen, zoals ook de opvang van Di Marco. Daarnaast zijn er openbare centra die minder duur zijn, georganiseerd door gemeenten of regiobesturen. Toch is dat voor velen geen optie, legt Di Marco uit, omdat je moet aantonen dat je een laag inkomen hebt. Het probleem is dat veel ouders, die bijvoorbeeld in een winkel of restaurant werken, wel weinig verdienen, maar omdat ze zwartwerken geen contract kunnen overleggen ter bewijs. Periodiek laait in Italië de discussie op over de drie maanden durende zomervakantie, die behoort tot de langste van Europa. De lengte heeft niet alleen te maken met de hitte, waardoor de veelal verouderde schoolgebouwen ’s zomers praktisch onbegaanbaar zijn, maar stamt net als in veel andere landen uit de tijd waarin kinderen tijdens de oogstmaanden moesten helpen op het land. Inmiddels veroorzaakt de vakantie vooral een opvangprobleem en wijzen onderwijsexperts bovendien op het kennisverlies tijdens de lange zomer, dat vooral in arme gezinnen groot is. Ook daarom zou Marina Di Marco voorstander zijn van een vakantie van zes weken zoals in Nederland, knikt ze. Maar zelfs na lange schoolsluitingen door de pandemie, stuitte het inkorten van de zomervakantie op te veel weerstand uit de onderwijssector om door te gaan. Wel bestaan er sinds vorig jaar speciale zomerscholen, door het ministerie van Onderwijs gefinancierd om het leerverlies in te halen, maar de meeste daarvan duren hooguit een paar weken. Hun opvang is geen school, benadrukt Di Marco, maar kinderen leren wel degelijk iets. Ze zijn creatief bezig of spelen in de natuur, maar de benadering is op hun centro estivo totaal anders dan op de gemiddelde Italiaanse school, zegt Cazzaniga in het park. Ze heeft haar groep, samen met twee collega’s, naar een veldje boven op de heuvel geleid en geparkeerd op kleden in de schaduw. Lara en Alia klimmen een stuk verderop in een boom, broertjes Elias en Julian rennen wild achter elkaar aan, de kleine Isabel heeft een speelgoedpijl en -boog opgevist uit de grote kar met speelgoed. ‘Je mag die kant op schieten, waar niemand is’, wijst Cazzaniga kalm. Hun centro estivo is niet geschikt voor zogeheten helikopterouders, die hun kind voor elk schrammetje willen behoeden. Cazzaniga laat de kinderen tegen die beschermende tendens in juist zo vrij mogelijk, volgens het wereldwijd bekende Montessori-principe ‘help mij het zelf te doen’. Bedenkster Maria Montessori kwam weliswaar uit Italië, maar haar leer kreeg nooit veel navolging in het reguliere schoolsysteem. De meeste openbare scholen zijn nogal traditioneel, zegt Cazzaniga, met strak volgeplande lesprogramma’s, weinig keuzeruimte en een duidelijke hiërarchie. Daar kwam de laatste twee jaar bij dat kinderen vanaf 6 jaar altijd een mondkapje moesten dragen en er strenge regels waren over het uitwisselen van speelgoed en samenspelen in groepjes. Hier, op het zomerkamp in het park, lijken die tijden definitief voorbij. De kinderen vliegen Cazzaniga geregeld om de hals, krijgen aaien over de bol en troostende knuffels na de vele onvermijdelijke struikelpartijen over boomwortels. ‘Ik heb je zo gemist’, vertrouwt Micol (9), die vorige week met haar familie de stad uit was, haar juf toe als ze even naast elkaar lopen. Alleen in augustus gaat het centro estivo twee weken dicht, om daarna opnieuw te openen voor het staartje van de vakantie. Cazzaniga vindt het niet erg om de zomer door te werken. ‘Buiten werken met kinderen is mijn passie’, zegt ze tussen het bewonderen van blokkentorens en het afvegen van kinderneuzen door. ‘En het is hard nodig.’||https://www.volkskrant.nl/nieuws-achtergrond/het-zomerkamp-helpt-in-italie-vooral-ouders-de-drie-maanden-lange-schoolvakantie-door-te-komen~b6ea43d4/
2022-07-25||Meer nadelen dan voordelen bij coronavaccins? Aan de studie die gretig rondgepompt wordt, piept en kraakt van alles||Het was weer eens zover, daar op de woelige baren van de zee die corona heet. Want leuk hoor, die coronavaccins, maar door de bank genomen zijn de nadelen groter dan de voordelen. Om precies te zijn: de kans op ernstige bijwerkingen is een keer of drie hoger dan de kans om met ernstige corona in het ziekenhuis te belanden. Het middel is erger dan de kwaal, u zou wel knettergek zijn om u nog te laten vaccineren. Zo gonst en galmt het nu al een paar weken, daar op internet. ‘Schokkend. Dit legt dus een bom onder de bewering dat er vrijwel geen bijwerkingen zijn. Ik denk dat het hiermee klaar is’, zegt oud-huisarts en publicist Dick Bijl, in een internetfilmpje over de kwestie dat honderdduizend keer werd bekeken. Reactie eronder: ‘Het blijft verbijsterend dat de mainstream media dit niet oppakt!!! Onze geliefden lopen gevaar.’ Je zou er de schouders over kunnen ophalen, ware het niet dat de ophef zo groot is en de studie in kwestie er zo betrouwbaar uitziet. Een op het oog keurige voorpublicatie, nog niet officieel gepubliceerd in een vakblad, maar wel geschreven door zeven fatsoenlijke onderzoekers, onder leiding van medisch-antropoloog Peter Doshi van de statige Stanford Universiteit. Al ruim een half miljoen keer werd de studie geraadpleegd. Uitzonderlijk voor een technisch artikel vol haarkloverijen over p-waarden en betrouwbaarheidsintervallen, maar het zal vooral komen doordat het zo lekker in de hand ligt: ideaal om al die domme schapen die zich hebben laten inenten mee om de oren te slaan. In het onderzoek heranalyseert Doshi de uitkomsten van de eerste proeven met de coronavaccins van Pfizer en Moderna, van eind 2020. Met als nieuwigheid dat het team een uitgebreide checklist met mogelijke bijwerkingen erbij pakte, die andere wetenschappers al in het begin van de pandemie opstelden. Het resultaat? Per tienduizend ingeënten gaf het vaccin van Pfizer 10,1 bijwerkingen, en dat van Moderna 15,1 bijwerkingen méér dan bij mensen die een placeboprik kregen. Intussen waren er bij de gevaccineerden respectievelijk 2,3 en 6,4 ziekenhuisopnamen wegens corona mínder. Oftewel: de nadelen zijn bij Pfizer vier keer groter dan de voordelen en bij Moderna ruim twee keer. ‘Onze resultaten laten een risico op ernstige bijwerkingen zien dat groter is dan de reductie van covid-19-hospitalisaties’, schrijft het team. Geen speld tussen te krijgen, zou je zeggen. Nou ja, totdat je onder de motorkap kijkt. ‘Ze maken een aantal heel vreemde keuzen’, zegt hoogleraar biostatistiek Miriam Sturkenboom, na inzage in de studie. Sturkenboom heeft recht van spreken: ze is een van de opstellers van de bijwerkingenlijst die Doshi gebruikte. En haar oordeel is vernietigend: ‘Wat ze hier rapporteren, is absoluut geen correcte analyse van schadelijkheid en werkzaamheid, en daarmee misleidend.’ Dat begint al met de vergelijking die Doshi maakte tussen vaccinbijwerkingen en ziekenhuisopnamen. Op de ‘ernstige’ bijwerkingenlijst staan ook vrij onschuldige zaken zoals diarree en huiduitslag, waarmee je doorgaans niet in het ziekenhuis belandt. Niet eerlijk dus om dat af te zetten tegen een ziekenhuispatiënt met ernstige covid. Ook telde Doshi de ongevaccineerden die overleden aan corona niet mee. Een dode is geen ziekenhuispatiënt, nietwaar? Nog zoiets: de mensen met de vaccinbijwerkingen tellen soms dubbel. Iemand die na vaccinatie meer dan één bijwerking kreeg – zeg: diarree én hoge bloeddruk – telt voor twee. Dat schiet lekker op. Maar misschien wel de meest bedenkelijke truc is dat Doshi allerlei bijwerkingen schrapte van de lijst van Sturkenboom en haar collega’s. Om raadselachtige redenen: zo telde Doshi hoge bloedsuiker wel mee, maar lage bloedsuiker niet. Dat riekt naar ‘p-hacken’, vindt onder meer de Britse arts Susan Oliver, in een hard commentaar: statistische mooimakerij om de onderzoekscijfers beter te laten uitkomen. Sturkenboom zegt het droogjes: ‘Ik vraag me af of deze onderzoeksopzet vooraf zo is vastgelegd in een openbaar bekend protocol, of dat men vooral bezig is ondersteuning voor de hypothese te zoeken.’ Zo verkruimelt de illusie van het Falende Coronavaccin, naarmate je meer spiegels weghaalt, tot wat zij werkelijk is. Een rammelend onderzoek, waaraan van alles piept en kraakt en waaraan zelfs een luchtje zit van boerenbedrog. Wonderlijk eigenlijk. Uiterst wantrouwig is men in coronasceptische kring over studies van de gevestigde orde – die wetenschappers en universiteiten spelen allemaal onder één hoedje met de overheid en de industrie, heet het al snel. Totdat zo’n mainstreamonderzoek ineens iets beweert dat wel het Grote Ongenoegen lijkt te bevestigen. Dan slaat het wantrouwen prompt om in goedgelovigheid en knikt men gedwee: zie je wel, het is bewézen!||https://www.volkskrant.nl/nieuws-achtergrond/meer-nadelen-dan-voordelen-bij-coronavaccins-aan-de-studie-die-gretig-rondgepompt-wordt-piept-en-kraakt-van-alles~b22892be/
2022-07-25||Is het gouden tijdperk definitief over?||‘Inderdaad, wij beleven thans het gouden tijdperk. Eer is voor goud te koop, liefde wordt door goud verworven’, schreef de Romeinse dichter Ovidius bij het begin van de moderne jaartelling. Sinds mensenheugenis heeft de mensheid een fascinatie voor goud. In de Bijbel dansen de Joden al rond een gouden kalf. Culturen die elkaar niet kenden, zoals de piramidebouwers in Egypte, de Zhou-dynastie in China en de Inca-beschaving in de Andes, koesterden toch dezelfde liefde voor goud. De glans van goud leek op de stralen van de zon die in deze beschavingen werd aanbeden. En dat is zo gebleven, ondanks het feit dat het een vrij nutteloos metaal is waarvan het grootste deel buiten ieders zicht in kluizen is gestopt. Op goud kon iedereen altijd teruggrijpen als het misging in de wereld – een oorlog, een economische depressie, het wegvallen van het vertrouwen in een munt, een politieke brokkenmaker in het pluche of toenemende inflatie. Nu is dat alle vijf het geval, maar de goudprijs doet wonderlijk genoeg helemaal niets. Ondanks oplopende inflatie, energietekorten, handelsoorlogen, recessie-angst, pandemieën en de nieuwste commedia dell’arte in Rome zetten beleggers maar geen koers naar een veilige haven: die van goud, zilver en platina. Integendeel. Begin dit jaar kostte op de wereldmarkt een troy ounce (31,1 gram) goud 1.829 dollar. Donderdag noteerde goud 1.683 dollar per ounce – een daling van 7,9 procent. De goudprijs daalt nu al zes weken achter elkaar – iets wat in twintig jaar niet meer is gebeurd. Met zilver is het nog slechter gesteld. Daar zakte de prijs donderdag naar 18,33 dollar per troy ounce, de laagste prijs in twee jaar. In 2005 zond VPRO’s Tegenlicht De Dag dat de dollar valt uit. Twee jaar later verscheen Willem Middelkoops bestseller Als de dollar valt. De voorspelling was dat door de schuldenberg de dollar zou crashen en iedereen weer op edelmetalen zou terugvallen. Goudwisselkantoor – een handelsorganisatie die gouden munten, sieraden en baren inkoopt – meldde vorige week dat het aantal transacties in het tweede kwartaal was gestegen met 130 procent. Maar blijkbaar zijn er nog meer mensen die van hun goud af willen. Zij beleggen hun geld liever in dollarleningen, waarvoor de rente al maandenlang oploopt. In de mondiale wereld van flitskapitaal is goud een archaïsche belegging. Manipulatie van de markten voor edelmetalen wordt als oorzaak gezien. In de VS staan op dit moment handelaren van de bank JP Morgan voor de rechter. Ze zouden zich tussen 2008 en 2016 schuldig hebben gemaakt aan spoofing, waarbij zij koop- en verkooporders in de markt legden om de prijs op te drijven of te drukken in de door hen gewenste richting. Op het laatste moment werden die orders dan geannuleerd. Eerder werden goudhandelaren van Deutsche Bank hiervoor veroordeeld. Maar de goudmarkt is te groot voor enkele individuen om die naar hun hand te zetten. Beleggers dansen niet meer om de gouden kalf. Ze keren zich telkens met een ander excuus af van goud. Misschien is het gouden tijdperk voorbij, nu iedereen de dollar als goud ziet.||https://www.volkskrant.nl/economie/is-het-gouden-tijdperk-definitief-over~b92d306d/
2022-07-25||De Russische minister van Buitenlandse Zaken Lavrov voert een charmeoffensief in Afrika, maar waarom?||Lavrov spreekt in vier landen af met Afrikaanse leiders en hun functionarissen. Dit weekend bezocht hij Egypte, op zondagavond laat kwam hij aan in Congo-Brazzaville. Later deze week staan bezoeken aan Oeganda en Ethiopië op het programma. De reis wordt gezien als een voorbereiding op een Rusland-Afrika-top die later dit jaar in Ethiopië zal worden gehouden. De werkreis maakt deel uit van een Russisch charmeoffensief, waarbij Lavrov de goede band tussen zijn land en Afrikaanse landen wil benadrukken. Zo zei Lavrov zondag, tijdens een ontmoeting met de Egyptische president Al-Sisi, dat zijn reis door Afrika laat zien dat Rusland niet geïsoleerd is van de rest van de wereld. Rusland wil bovendien laten zien dat het ‘alles op alles zet’ om voedsel naar Afrika te krijgen. Westerse leiders zeiden eerder dat de Russische invasie van Oekraïne juist heeft geleid tot een wereldwijde voedselcrisis. ‘Speculaties door westerse en Oekraïense propaganda dat Rusland ‘honger exporteert’ zijn absoluut ongegrond,’ schreef Lavrov in een brief die werd gepubliceerd door kranten in de Afrikaanse landen die hij bezoekt. Volgens Lavrov is Rusland niet ‘bevlekt met de bloedige misdaden van het kolonialisme’ en heeft Rusland juist een grote rol gespeeld bij de dekolonisatie van Afrika. Hoewel Egypte en de VS al sinds 1849 goede diplomatieke banden hebben, werd Lavrov door de Egyptenaren met open armen ontvangen. De Egyptisch-Russische betrekkingen zijn ‘historisch’ en worden ‘gekenmerkt door vriendschap en vertakken zich op vele politieke, economische en culturele terreinen’, zei de Egyptische minister van Buitenlandse Zaken Sameh Shoukry na zijn ontmoeting met Lavrov. ‘We kijken uit naar een verdere nauwe samenwerking op basis van wederzijds respect en gedeelde interesse.’ Ook in de drie andere landen wordt de rode loper voor de Russische minister uitgerold: zondagnacht werd Lavrov hartelijk ontvangen door zijn ambtgenoot in Congo-Brazzaville. Veel landen hebben ondanks de invasie in Oekraïne goede diplomatieke banden met Rusland. Zo heeft Egypte, een van ’s werelds grootste importeurs van Oekraïense en Russische tarwe, de bilaterale betrekkingen met Rusland de afgelopen jaren versterkt. Vorige week begon een Russisch staatsbedrijf nog met de bouw van een elektriciteitscentrale in het Noord-Afrikaanse land. Voor andere landen is Rusland een grote wapenleverancier: de Russen tekenden de afgelopen jaren nog militaire overeenkomsten met onder meer Ethiopië en Nigeria. Hoewel dit door hun overheden ontkend wordt, zijn in sommige landen, zoals Mali en de Centraal-Afrikaanse Republiek, ook Russische huurlingen actief. Verder importeren veel Afrikaanse landen graan en kunstmest uit Rusland. Geen enkel Afrikaans land heeft zich aangesloten bij de Amerikaanse en Europese sancties tegen de Russen. Afrikaanse leiders spreken zich niet uit tegen de oorlog in Oekraïne, ze blijven liever neutraal. Eerder dit jaar, tijdens de Algemene Vergadering van de Verenigde Naties, stemden slechts 28 van de Afrikaanse landen voor een resolutie die de Russische inval in Oekraïne scherp veroordeelt. De 26 andere Afrikaanse landen stemden niet, door bijvoorbeeld een strategische koffiepauze te nemen. The New York Times schrijft dat westerse landen een ‘gezamenlijke campagne’ hebben gevoerd om te voorkomen dat Lavrov door de Egyptenaren ‘te warm te ontvangen’ zou worden. Volgens de Russen zouden de VS bovendien hebben geprobeerd te voorkomen dat leiders met Lavrov op de foto gaan. Op zondag, voorafgaand aan het eerste bezoek van Lavrov, verstuurde de Amerikaanse ambassade in Caïro nog een persbericht naar journalisten, waarin te lezen viel dat Amerikaanse president Biden 50 miljoen dollar aan Egypte heeft toegezegd. Het geldbedrag is bedoeld om de snelle stijging van de prijzen van tarwe en ander basisvoedsel, ‘veroorzaakt door de Russische invasie van Oekraïne’, te compenseren. Biden kondigde vorige week nog een VS-Afrika-top aan, die in december zal plaatsvinden.||https://www.volkskrant.nl/nieuws-achtergrond/de-russische-minister-van-buitenlandse-zaken-lavrov-voert-een-charmeoffensief-in-afrika-maar-waarom~b294f61d/
2022-07-25||Het weerbericht voor dinsdag 26 juli: vrij koel zomerweer||De komende dagen zorgt een aanvoer vanaf de Noordzee voor koelere lucht in onze omgeving. De temperatuur ligt daardoor vanaf dinsdag rond of iets beneden de gebruikelijke waarden voor deze tijd van het jaar. In de koelere lucht bevinden zich ook wolkenvelden en met name dinsdagochtend valt verspreid ook een bui. ’s Middags is het overwegend droog met ook meer ruimte voor de zon. De temperatuur komt dan uit op waarden tussen 18 graden aan de kust tot zo’n 22 graden in het binnenland. Woensdag blijft het nagenoeg droog. De zon schijnt meestal door de velden hoge bewolking heen, maar soms ook niet. Aan de temperatuur verandert weinig door de aanhoudende wind van zee. Donderdag en vrijdag draait de wind wat meer naar noordoostelijke richting. De lucht blijft aan de koele kant, maar door een langere weg over land wordt het toch een paar graden warmer. Lokaal kunnen zomerse temperaturen worden gehaald, ook in de kustgebieden zien we weer ruime twintigers op de thermometers verschijnen. In het weekend zorgt een klein lagedrukgebied boven Noord-Frankrijk voor meer bewolking en mogelijk ook buien. De temperatuur blijft tussen 20 en 25 graden liggen. Na het weekend wordt het mogelijk warmer.||https://www.volkskrant.nl/nieuws-achtergrond/het-weerbericht-voor-dinsdag-26-juli-vrij-koel-zomerweer~b5b6816f/
2022-07-25||In het gortdroge nieuwslandschap stak een krant een nat lucifertje aan, in de hoop op een bermbrandje||Op Twitter stond een foto van een spandoek op een boerenland. ‘Te veel natuur maakt voedsel te duur’, luidde de tekst. De onderbouwing paste niet meer op het stukje laken, zodat alleen de lol overbleef van het variëren: ‘Te veel mest heeft de natuur verpest’, ‘Te weinig verstand, verne*kt het land’. Dat was op de digitale snelweg. Als je de peilingen mag geloven (moet je nooit doen trouwens, daarover een andere keer), steekt Nederland op de fysieke snelweg bij het passeren van zo’n boerenkreet nog altijd een duim omhoog. In het uitgedroogde nieuwslandschap stak het AD maandag een nat lucifertje aan, in de hoop op bermbrandje. ‘Deskundigen: vervang deel beschermde natuur door andere natuur om boeren te helpen’, meldde een nieuwsbericht. De krant had ‘verschillende deskundigen’ gevonden die ervoor pleitten om wat af te schrapen van de beschermde Natura 2000-gebieden, zodat boeren er hun stikstof konden blijven produceren. De ‘verschillende’ deskundigen waren er welgeteld twee. Niet dezelfde, ook geen eeneiige tweeling, dus inderdaad: verschillende. We moesten ‘voor de langere termijn de discussie aangaan: welke natuur is essentieel?’, betoogde ‘stikstofprofessor’ Jan Willem Erisman in een verhaal dat ongetwijfeld veel genuanceerder lag dan het AD in enkele regels weergaf. Over de Waddenzee zal niemand twijfelen, zei hij, maar ‘een klein gebied in de buurt van Duitsland, met soorten die over de grens in veel grotere aantallen te vinden zijn, moet je dat ten koste van álles overeind houden?’ Daar had je het al. De grond onder het Natura 2000-netwerk gaat langzaam schuiven. Nog even doorploegen en de hele Torteltuin kan weggebulldozerd voor een tegelpleintje. Hoe was het ook alweer begonnen? Dertig jaar geleden, toen de Europese Unie alle lidstaten opriep natuurgebieden aan te wijzen waar bijzondere wilde dieren en planten bescherming behoefden. In totaal is dat ruim 750.000 vierkante kilometer, ongeveer 18 procent van de hele EU. Ter vergelijking: zo’n 40 procent is landbouwgrond. Aangewezen gebieden blijven in principe voor altijd natuurgebied, bepaalde de EU. Je kunt zeggen (zoals ook nu weer klinkt): dat is niet meer van deze tijd. Maar binnen enkele decennia een natuurbeleid om zeep helpen is best snel, zeker wanneer die natuur al op apegapen ligt. De kern van natuurbescherming is bovendien dat je beschermt. Niet dat je binnen dertig jaar alweer aan de pijlers begint te knagen (dat mag alleen de bever). Je kunt zeggen: natuur in Nederland bestaat niet, het is niets meer dan een stadspark. Eén grote kinderboerderij. Het overbekende postzegeltje ter grootte van de krant van Bloem. Maar die had makkelijk praten: de dichter was al domweg gelukkig in de Dapperstraat. Dat is vooral een dooddoener; slecht voor de levende natuur. Ontkennen om van het probleem af te zijn, volgens populistisch patent. Straks zal iemand pleiten voor het omhakken van alle bossen in Europa, omdat bomen in tijden van zomerse natuurbranden niet meer van deze tijd zijn. In die Dapperstraat groeit trouwens vast nog een zeldzaam en verweesd stoepplantje. Even kijken op Waarneming.nl: één straat verderop was een natuurminnaar zondag nog domweg gelukkig met een akenmineermot – wie kent hem niet? In het gekrakeel over stikstof, boeren en natuur hoor je de natuurorganisaties maar nauwelijks. Bang om leden voor het hoofd te stoten, of zijn ze te saai voor de media? Waar het de natuur echt aan ontbreekt: een brulkikker die van zich afbijt.||https://www.volkskrant.nl/columns-opinie/in-het-gortdroge-nieuwslandschap-stak-een-krant-een-nat-lucifertje-aan-in-de-hoop-op-een-bermbrandje~bc97c6ce/
2022-07-25||Brokstukken Chinese raket storten komende dagen terug op aarde. Waar? Dat is onduidelijk||De lancering maakt het Chinese ruimtestation, de tegenhanger van het internationale ruimtestation ISS, weer een beetje groter: onderzoeksmodule Wentian koppelde zondagavond rond 9 uur Nederlandse tijd aan de centrale module ‘Tianhe’. Net als de vorige keer toen een onderdeel van dat ruimtestation het heelal in werd geschoten, vond de lancering plaats met een Chinese Long March 5B-raket. Helaas heeft dat dezelfde keerzijde als vorige keer: een ongecontroleerde terugkeer naar de aarde van de eerste rakettrap, een onderdeel dat de stuwkracht levert om de lading richting ruimte te duwen en dat daarna wordt afgestoten. Ruimtevaartingenieurs spreken van een ‘gecontroleerde’ terugkeer wanneer dit soort onderdelen op een voorspelbare manier naar aarde vallen, bijvoorbeeld door ze na gebruik nog bij te sturen. Op die manier kun je garanderen dat de brokstukken veilig in een oceaan plonzen. Dat is in dit geval niet gebeurd. Het is onbekend waar de brokstukken gaan vallen. Overigens is wel zeker dat Nederland geen risico loopt. Ons land ligt daarvoor te noordelijk. ‘Ik feliciteer China met de succesvolle lancering van Wentian, maar betreur ook dat ze gefaald hebben het ontwerp van de Long March 5b aan te passen, zodat ons weer een ongecontroleerde terugkeer te wachten staat’, zei astronoom en ruimtevaartanalist Jonathan McDowell tegen de Amerikaanse vakwebsite SpaceNews. In 2021, na de lancering van de centrale module ‘Tianhe’, reageerde de ruimtevaartgemeenschap ook verbolgen op het feit dat de Chinezen niet de moeite namen om de onderdelen van de raket veilig in de oceaan te laten vallen. ‘Volkomen onverantwoord’, noemden kenners die keuze destijds in de Volkskrant. Hoewel het toen afliep met een sisser – de brokstukken landden uiteindelijk in de Indische Oceaan – en de kans dat zo’n brokstuk überhaupt bewoond gebied treft niet groot is, bestaat er geen garantie dat het ditmaal opnieuw goed afloopt. In 2020 troffen terugvallende rakettrappen van een Long March 5b-raket twee dorpen in Ivoorkust. Daarbij vielen geen slachtoffers, maar raakten wel verschillende gebouwen beschadigd. Een rakettrap van een grote raket is zo massief dat die niet in z’n geheel opbrandt in de atmosfeer. Brokstukken ervan vallen bij terugkeer met zo’n hoge snelheid richting aarde dat de wrijving met de lucht in de atmosfeer ze tot as te brandt. Maar van een 21-tonner blijft altijd wel iets over. Dat heeft tot nog toe nooit slachtoffers gemaakt, maar onderzoekers schreven eerder deze maand in het vakblad Nature Astronomy dat er in komende decennium een kans van minimaal 10 procent bestaat op een dodelijk ongeluk. China is niet het enige land dat zulke risico's neemt. In 2015 lanceerde de Amerikanen bijvoorbeeld een Atlas V-raket waarbij een kans van 1 op 600 bestond dat een terugvallend onderdeel een slachtoffer zou maken, vele malen groter dan de eigen regels voorschrijven.||https://www.volkskrant.nl/nieuws-achtergrond/brokstukken-chinese-raket-storten-komende-dagen-terug-op-aarde-waar-dat-is-onduidelijk~be160952/
2022-07-25||Het gaat slecht met de Tunesische democratie, het referendum van maandag kan de genadeklap zijn||In het kort: alle democratische vooruitgang van Tunesië sinds het begin van de revolutie in 2010. De Arabische lente liep in landen als Libië, Egypte en Syrië dramatisch af, maar leidde in Tunesië tot een bijna Westers aandoende grondwet. Lang is die, vooral in het buitenland, beschouwd als een groot succes. De Tunesische grondwet besteedt veel aandacht aan proportionele machtsverhoudingen tussen de president en het parlement, en kwam tot stand met inspraak van mensen uit alle lagen van de samenleving. Zelfs gelijkheid tussen man en vrouw is op dit moment wettelijk verankerd in Tunesië, een unicum in de Arabische wereld. Toch wordt de grondwet maandag mogelijk vervangen. De populistische president Kais Saied wil zijn eigen grondwet doordrukken. Saied regeert al sinds juli vorig jaar per decreet, nadat hij het Tunesische parlement eerst had geschorst en uiteindelijk heeft ontbonden. Sindsdien worden rechters ontslagen, journalisten opgepakt en demonstraties afgekapt. Zijn nieuwe grondwet kan de genadeklap voor de rechtsstaat en democratie zijn. Een van de ingrijpendste voorstellen is dat de president voortaan het parlement kan omzeilen bij het doorvoeren van wetten en het benoemen van de premier. Omdat veel Tunesiërs nooit beter zijn geworden van de democratie. Al voor 2020 zat het land economisch in een vrije val, met een horrorcombinatie van groeiende inflatie en stijgende werkloosheidscijfers. De coronacrisis en de oorlog in Oekraïne hebben de situatie alleen maar verslechterd. Een afkeer van het beleid van de vorige regeringen van Tunesië leidde in 2019 tot de verkiezing van Saied. Toen was hij een politieke outsider die beloofde de elite aan te pakken. Drie jaar later is zijn populariteit minder groot, maar aanhangers heeft hij nog genoeg. Daarnaast is het de vraag wat de referendumuitslag waard is. Veel tegenstanders van de nieuwe grondwet twijfelen of ze überhaupt tegen moeten stemmen, of wegblijven. Een opkomst van 13 procent wordt verwacht. Dat zou Saieds mandaat misschien meer schaden dan een (mogelijk gemanipuleerde) uitslag. Een interessant onderdeel van Saieds conceptvoorstel is dat Tunesië een grote stap richting secularisatie zou maken. In de huidige grondwet staat de islam nog beschreven als ‘de religie van de staat’, zoals in veel Arabische landen. Saieds versie zou Tunesië ‘onderdeel van de Islamitische natie maken’, waarbij ‘alleen de staat moet werken om de doelen van de islam te bewerkstelligen’. Op het eerste oog krijgen individuen meer religieuze vrijheden met die definitie, en dus trekt de omschrijving waarschijnlijk seculieren aan. Mogelijk doet Saied dit voor eigen politiek gewin. De islamitische partij Ennahda is de grootste partij in het parlement, en dus een belangrijke tegenstander van de president. Aanhangers van die partij vrezen dat de aanpassing uiteindelijk het bestaansrecht van hun politieke stroming raakt. Demonstranten gingen dit weekend in hoofdstad Tunis de straat op tegen het referendum, ondanks het risico om opgepakt te worden, maar de protesten vinden erg gefragmenteerd plaats. Er is bovendien geen duidelijke verzetsleider. Dat komt omdat de verschillen tussen de Tunesische oppositiegroepen erg groot zijn. Een deel van de bevolking vindt Ennahda net zo schuldig aan de crisis als de huidige president. Volgens aanhangers van die partij is dat onterecht, waardoor ook de spanningen tussen de twee voornaamste oppositieblokken oplopen.||https://www.volkskrant.nl/nieuws-achtergrond/het-gaat-slecht-met-de-tunesische-democratie-het-referendum-van-maandag-kan-de-genadeklap-zijn~bc456c09/
2022-07-25||Zij en ik voelen ons constant, in elk gesprek, door elkaar onbegrepen||Tijdens de dagelijkse demonstraties in de binnenstad van Paramaribo ontwikkel ik een nieuw toneelstuk, samen met een Surinaamse theatermaker. Ze komt op een ochtend de repetitieruimte binnen en zegt: ‘Ik ga niet optreden als er gedemonstreerd wordt. Mijn mensen hebben hónger. Jij en ik hebben trek Nina. Maar deze mensen hebben honger. Hoe ga ik gezellig theater spelen in een beschermde setting, terwijl mijn vrienden any moment door de mobiele eenheid kunnen worden neergeslagen…’ Ik zie theaterspelen juist als mijn enige manier van demonstreren tegen ongelijkheid. Door mijn eigen ervaring zichtbaar te maken. Volgens mij is dat het enige wat ik als toneelspeler kan doen. Ik zie juist de persoonlijke, tot in de tenen doorleefde, eerlijke, inconsequente eigen beleving als startpunt voor een breder humaan perspectief. Dus, als zij met mij een toneelstuk speelt over onze verschillen in cultuur en zienswijze, gaat dat voor mij júíst en óók over de shit die in dit land gaande is: over ongelijkheid, over privilege, over vooroordelen – alle hete-adempunten waarover die demonstraties nu gaan. Dit leg ik uit, in het keukentje van de repetitieruimte. Ze kijkt naar me en zucht. Dan zegt ze rustig, bijna liefdevol: ‘Ik ben het totaal met je oneens. Jouw visie is Europees.’ Ik begrijp niet wat ze daarmee bedoelt. Ze blijft de nadruk leggen op de wij-cultuur die heerst in Suriname versus de ik-cultuur die heerst in Europa. De loyaliteit waarover zij het heeft, tot het punt dat je de show niet speelt, kan ik niet navoelen. En zo kunnen we elkaar niet begrijpen. En dat is niet erg. We blijven elke dag met elkaar aan tafel zitten en blijven onze intiemste gedachten uitwisselen. We zijn het 100 procent oneens, maar we vertrouwen elkaar volkomen. We voelen ons constant, de hele dag, in elk gesprek, door elkaar onbegrepen. Toch blijven we aan die tafel zitten en elkaar in de ogen kijken. Toch blijven we dit gesprek voeren. Niet bitter. Maar speels. We lachen, we eten samen. We delen verhalen. We luisteren naar elkaars muziek. We huilen samen. We begrijpen niet, we begrijpen niet. En toch zitten we hier. Beiden incasseren we elkaars onbegrip rustig. Dat iemand het met je oneens is, is geen enkele reden tot paniek. Ik vind dat juist prettig. Leg me uit hoe we anders zijn. Leg me jouw deel uit. Ook al begrijp ik er geen bal van. Leer me mezelf kennen, door mijn eigen onbegrip. Tijdens de lunch toasten we met een stukje rotiplaat (roti-pannenkoek), wat we eerst diep in de heerlijke saus dopen. De twee rotistukjes raken elkaar aan en ze zegt: ‘Op onze samenwerking. Op onze vriendschap. Op het ravijn van verschil tussen ons.’ Nina de la Parra woont en werkt deze zomer in Suriname.||https://www.volkskrant.nl/mensen/zij-en-ik-voelen-ons-constant-in-elk-gesprek-door-elkaar-onbegrepen~ba3a0ca5/
2022-07-25||Filipijnen blazen infrastructurele projecten met wanbetalend China af||Dat is een opmerkelijke draai van Marcos, die te boek staat als China-vriendelijk politicus. Marcos beloofde voortzetting van het beleid van zijn voorganger Rodrigo Duterte, die zelfs de voor zijn land voordelige uitspraak van een internationaal arbitragehof over Chinese claims op betwist gebied in de Zuid-Chinese Zee aan de kant schoof om maar Chinese economische hulp binnen te halen. In 2016 werd Duterte daarvoor in Beijing beloond met 27 projecten, van treinlijnen tot afkickcentra voor drugsverslaafden. In totaal zou China 9 miljard dollar aan voordelige leningen uit ontwikkelingsfondsen en 15 miljard dollar aan investeringen van het Chinees bedrijfsleven verstrekken. In de praktijk kwam er nauwelijks iets van terecht. Aanvankelijk probeerde Marcos de Chinese projecten nieuw leven in te blazen, maar toen de Filipijnse regering er vorige maand op aandrong verder te gaan met stilgelegde plannen voor drie nieuwe treinlijnen ter waarde van bijna vijf miljard dollar, gaf Beijing niet thuis. Die door China ontworpen, gebouwde en gefinancierde spoorlijnen zijn belangrijk voor Marcos, die een ambitieus programma van zijn voorganger heeft geërfd voor overheidsuitgaven ter waarde van 100 miljard dollar voor de bouw van infrastructuur. Dat programma liep echter onder Duterte grotendeels vast, dus smeekte Marcos China als ‘onze sterkste partner (...) het economisch herstel na de pandemie’ te stabiliseren. Marcos heeft vooral schulden op zijn begroting staan, die verder oplopen door economische maatregelen uit zijn eerste grote beleidstoespraak maandag – zoals opschorting van de aflossing van agrarische leningen om boeren meer speelruimte te geven om in hun bedrijf te kunnen investeren. Zonder Chinees geld kunnen de treinlijnen niet worden aangelegd, maar door de desastreuze effecten van de pandemie op de wereldeconomie is China de afgelopen twee jaar voorzichtiger geworden met uitlenen. Chinese banken worden inmiddels ook geconfronteerd met de nadelen van risicovolle leningen aan opkomende economieën in het mondiale zuiden. Het Internationaal Monetair Fonds zegt dat 60 procent van de lage inkomenslanden en 30 procent van de meer welvarende opkomende economieën in het mondiale zuiden op het randje van een schuldencrisis balanceert of al bankroet is, zoals Sri Lanka en Zambia. Filipijnse technocraten klagen over ‘een val van Chinese beloftes’, omdat de projecten vooral een zoethoudertje lijken om de Filipijnse regering zijn verzet tegen de Chinese claims op de Zuid-Chinese Zee te laten inslikken. Toen bleek dat Chinese geldschieters hogere rentetarieven hanteren dan vergelijkbare Japanse ontwikkelingsbanken, heeft Manilla de drie Chinese treinprojecten afgezegd. Vorige maand werden gezamenlijke olie- en gasprojecten met China in de Zuid-Chinese Zee ook al afgeblazen, na drie jaar vruchteloos onderhandelen. De Chinese ambassade in Manilla houdt vol dat China en de Filipijnen voor ‘een gouden tijdperk’ van economische samenwerking staan, en wijt de vertraging aan de pandemie. Ook de Filipijnse regering gooit niet direct de deur dicht: iedere partij, ook een Chinese, is welkom te investeren.||https://www.volkskrant.nl/nieuws-achtergrond/filipijnen-blazen-infrastructurele-projecten-met-wanbetalend-china-af~be951e84/
2022-07-25|| Kom in verzet tegen de indoctrinatie van de kerkklok!||DONG, DONG, DONG, DONG, DONG. Verdeeld over maar liefst 48 sessies slaat de kerkklok 180 keer per dag, om ons op luidruchtige wijze te vertellen wat onze telefoon, onze magnetron en godbetert onze eigen klok ook al melden: hoe laat het is. Dat moet stoppen. Het hoogst haalbare voor een opiniemaker is het ontketenen van een nieuwe cultuuroorlog. Jong tegen oud, stad tegen platteland, zwart tegen wit, arm tegen rijk. Dat is mijn droom. Dit moet een polemiek worden die de zwartepietendiscussie doet verbleken. Ik wil de Quinsy Gario van de antikerkklokkenbeweging zijn. Het is perfect: we kennen de kerkklok uit onze jeugd, hij heeft een religieus tintje, iets traditioneels en het kan nooit lang duren voordat een of andere klokkenluider op televisie begint te janken omdat we zijn bijbaantje afpakken. Mensen zullen boos op me worden. Is dit wat ik wilde? En mijn antwoord zal volmondig ‘ja’ zijn. Want wie denken die christelijke klokkenfascisten wel niet dat ze zijn? Elk half uur luiden ze dat kreng, zo hard dat je het niet kan negeren. Waarom accepteren we deze krankzinnige claim op de openbare ruimte? Omdat we dan weten hoe laat het is? Hou toch op. Na middernacht, als ik meestal naar bed ga, slaat de kerkklok drie keer op rij eenmaal. Wat héb ik daaraan? DONG! ‘O, goed dat ze het even melden, het is half 1, 1 uur, half 2 of misschien al half 5. Hoe lang heb ik eigenlijk geslapen? Waarom ben ik op aarde? Is er een god? Ziet Hij me nu?’ En zó winnen ze zieltjes. Door ons gek te maken. Kom in verzet tegen de indoctrinatie van de kerkklok. En néé, ik keur geweld niet goed. Maar er komt een moment dat ik het wél begrijp.||https://www.volkskrant.nl/cultuur-media/kom-in-verzet-tegen-de-indoctrinatie-van-de-kerkklok~b7e011f4/
2022-07-25||Magere Tarzan tussen zwaarlijvige toeristen is als een standbeeld van verzet||Mooi is de ode aan degenen die hun nederlaag in alle schoonheid hebben geleden. Neem Don Quichot, het prachtige romanpersonage dat naar ons blijft glimlachen als de man die het einde van de riddertijd wilde stoppen door onmogelijke gevechten aan te gaan. Aan Don Quichot moest ik denken toen ik twee dagen geleden de ‘magere Tarzan’ bij het zwembad zag staan en besloot dat ook voor hem een ode op zijn plaats was. Vakantie houdt voor ons in dat ons zoontje zoveel mogelijk plezier heeft. Zo zat ik eergisteren bij het zwembad van het hotel in het zuiden van Turkije bij te komen van de zwembadstoeipartij met de jongen. Dat is een beetje de samenvatting van de laatste dagen: met hem spelen, het schitterende bos om ons heen bewonderen en onder ogen zien dat aarde en natuur geen schijn van kans hebben tegen het grove geweld van de aan de lopende band etende mensheid. In het grote hotel leven we met honderden hotelgasten uit alle delen van de wereld en ik kan u verzekeren dat het vervettingsimperialisme, dat vanaf de jaren tachtig van de vorige eeuw is komen overwaaien uit Amerika, is geslaagd in zijn missie. We kunnen nu niet om de naakte lichamen van de lui om ons heen en het voelt niet anders aan dan dat we aan boord zijn van het ruimteschip Axiom in de grandioze animatiefilm Wall-E waar de mens is gereduceerd tot vetgemest vee. Ook bij ons in het hotel is iedereen dikker dan dik. Het eten is niet aan te slepen voor de zwaarlijvige Engelsen, Arabieren, Turken, Nederlanders, Schotten enzovoorts. De grote meerderheid is zo zwaarlijvig dat zowat iedereen de lift pakt naar het restaurant omdat een verdieping de trap nemen, teveel van ze is gevraagd. Sommigen hebben het lopen helemaal opgegeven en worden door hun aan een iets minder ernstige vorm van obesitas lijdende partners in invalidewagentjes voortgeduwd. Ik was dus aan het bijkomen van het gevecht met mijn zoontje en dacht na over de gitzwarte toekomst van de wereld en zag die Turkse meneer in een parmantig loopje het zwembad naderen. Hij deed zijn T-shirt en zijn korte broek uit en bleek zo wit en zo dun te zijn dat de sterke middagzon zowat door zijn lijf scheen. Een man die, ondanks een kalend hoofd, zijn haar en de snor perfect verzorgt. Een veertiger die stond te glinsteren onder de zon, de ribben zo zichtbaar dat je ze kon tellen. Nu moet u weten dat in de streek waar ik ben geboren zo’n prachtexemplaar de ‘magere Tarzan’ werd genoemd. Zo’n type dat lang geleden, in mijn kinderbrein, iemand was om de draak mee te steken. Nu, vele jaren later, staat hij in mijn volwassenenhoofd gegrift als een man om van te houden: een iel standbeeld van de opstand tegen de door het grootkapitaal met vet en snoep gekoloniseerde wereld. Een dag later zag ik de magere Tarzan een boel foto’s maken van zijn vrouw die in dikte niet onderdoet voor alle andere vrouwen hier. Ik zag met hoeveel liefde hij die kiekjes nam en begreep beter wie hij was. De magere Tarzan weet zich dus staande te houden in een wereld met de vetste generatie die de mensheid sinds haar bestaan heeft gekend en doet dat zonder zijn liefde te verliezen voor de voor vraatzucht gezwichte medemens. Gisteravond zat de magere Tarzan in het restaurant weer tussen het eten verslindende volk. Terwijl de gulzigheid regeerde scheurde mijn grote idool, als de man die het einde van de aarde probeert tegen te houden, piepkleine stukjes van het brood, doopte die in een groentegerecht en leek daarmee het meest op de vogeltjes die in de avonduren bij het zwembad neerstrijken voor wat kruimeltjes. Ik moest toen aan Don Quichot denken, die met zijn gevecht tegen windmolens niet kon verhinderen dat de tijd van edele ridders ten einde kwam. De magere Tarzan doet in feite hetzelfde. Bij hem staat wel veel meer op het spel dan het lot van wat lullige riddertjes. De magere Tarzan ziet de mensheid de mooie aarde naar de vernietiging vreten en vecht tegen zijn eigen windmolens. Wel met een prachtige glimlach om zijn lippen. Lippen net zo dun en net zo mooi als de rest bij hem. Erdal Balci is schrijver en journalist, en schrijft om de week een wisselcolumn met Fleur Jongepier.||https://www.volkskrant.nl/columns-opinie/magere-tarzan-tussen-zwaarlijvige-toeristen-is-als-een-standbeeld-van-verzet~b315ce5e/
2022-07-25||Winkels die energie verspillen, zouden we moeten boycotten||Hoeveel gas, elektriciteit en CO2 kunnen we besparen als alle winkels en horeca met airco’s hun deuren dicht houden ? In winkelstraten verspillen winkels en horeca veel energie nu hun airco’s op volle toeren draaien terwijl alle deuren open staan. Een airco: prima. Maar dan wel met deuren dicht. Zoniet, dan moeten we als consument deze bedrijven boycotten, hun energiekosten worden ook nog eens doorberekend. Een nieuwe wet met verbod op energieverspilling, in zomer én winter. En voor deze bedrijven zeker geen subsidies van rijk en gemeente.Hans Lohuis Leiden In het interview over bestuursculturen geeft voormalig ProRail-baas Pier Eringa aan dat veel mensen vandaag de dag niet weten wie de baas is van de Belastingdienst of IND. Ik vraag me af of bekendheid een voorwaarde is voor een goed leider. Moet je in de openbaarheid een podium pakken en publiekelijk een ander standpunt in nemen om je invloed te laten gelden? Dat klinkt voor mij als de oude bestuurscultuur wat ten koste gaat van het vertrouwen dat burgers hebben in de overheid. Ik hoop op een nieuwe bestuurscultuur waarin men investeert in de onderlinge samenwerking om vanuit gezamenlijke belangen verder te komen. Marleen Stolze Pijnacker Wat een ambassadrice voor de hbo-sector, Barbara Oomen, die in haar opiniebijdrage een lans breekt voor het praktijkgericht hoger onderwijs. Afgelopen mei sloot ik een carrière van ruim dertig jaar af als docent verpleegkunde aan de hogeschool. Graag ondersteun ik de oproep van Oomen, maar plaats daar wel een waarschuwing bij. In mijn lange ervaring heb ik de hogeschool verwoede pogingen zien doen om ‘universiteitje te spelen’. Veel praktijkgerichte vakken moesten plaatsmaken voor ‘onderzoek doen’ en andere malle fratsen, samen te vatten onder de term ‘profilering’. Aangejaagd door onder andere de ene na de andere onderwijskundige hype. Laat een beroepsopleiding als bijvoorbeeld die voor de hbo-verpleegkundige zich toch vooral bezighouden met praktijkgerichte componenten. Concentratie op wat er gedaan kan en moet worden met de nadruk op waar in het beroep behoefte aan is, in plaats van grote delen van de opleiding te spenderen aan semiwetenschappelijk geleuter. Ik sluit me graag aan bij Oomens mantra: doen is het nieuwe denken.Peter Bakens voormalig docent ­hbo-verpleegkunde, Den Haag Als Trump zou zeggen achter mijn ideeën te staan, zou ik me achter mijn oren krabben. En denken: wat doe ik fout dat een potentiële couppleger achter mij staat?Pieter Langemeijer Elst (Ut.) Om begrijpelijke redenen worden steeds meer betalingen per pin verricht, in plaats van contant. Wanneer een willekeurige ondernemer ervoor kiest uitsluitend pinbetalingen te accepteren, is het aan de klant om daarmee al dan niet akkoord te gaan. Wil je of kun je om welke reden dan ook niet pinnen, dan ga je naar de concurrent. Bij apotheken ligt dat echter anders. Zij hebben een monopoliepositie op de verstrekking van receptgeneesmiddelen en zodoende kunnen zich bij ‘uitsluitend pinnen’ situaties voordoen die uitermate ongewenst zijn. Een apotheker draagt niet alleen een ondernemersrisico maar heeft bovenal maatschappelijk en farmaceutisch/medisch een grote en unieke verantwoordelijkheid. Formeel mag het allemaal juridisch wel kunnen, maar moreel is dit, ook volgens De Nederlandsche Bank, verwerpelijk. Een beroep op de apothekers om deze puur ambtelijke, starre, statische en eenzijdige maatregel te herroepen zou dienstbaar zijn aan hun patiënten en recht doen aan een patiëntgerichte en klantvriendelijke benadering.A. Davidson Voorburg Mensen die het woord kanker als krachtterm gebruiken, ik heb er eerlijk gezegd maar weinig mee. Helemaal sinds mijn moeder 27 jaar geleden op 47-jarige leeftijd aan die ziekte overleed. Vanaf afgelopen zaterdag denk ik daar toch wat anders over. Dat komt door Abel van Gijlswijk (Volkskrant Magazine). In een aantal frisse, goed doordachte en onderbouwde zinnen, legt hij uit waarom dat woord wat hem betreft juist wél de nodige meerwaarde heeft. Dit kraakheldere betoog is een mooi onderdeel van een sowieso toch al erg interessant interview. Abels betoog heeft me zeker tot andere inzichten gebracht, al zal ik die k-krachtterm persoonlijk nog altijd zelf niet gebruiken. Dennis Dekker Epe||https://www.volkskrant.nl/columns-opinie/winkels-die-energie-verspillen-zouden-we-moeten-boycotten~bcaad5d6/
2022-07-25||Humberto Tan regisseerde in Zomergasten de perfecte RTL-avond op de NPO ||Een warm welkom was het niet, voor RTL-presentator Humberto Tan, op de NPO-caravan van de eerste Zomergasten dit seizoen. Podcastmakers Marcel van Roosmalen en Gijs Groenteman hadden in Weer een dag geklaagd dat Tans Zomergasten het failliet van de intellectuele komkommertijdmarathon zou betekenen, en ook op sociale media werd Tan door velen te licht, glad, ja eigenlijk gewoon te RTL bevonden. Dat gesputter had Tan ook bereikt ja, maar dat zag je niet aan ’m af, want dat gunt-ie ze niet. Recht je rug en kijk wat je zelf kunt doen, hing op een denkbeeldig spandoek boven Tan (56) en Zomergasten-presentator Janine Abbring. Een levenshouding die hij erfde van zijn maatschappelijk geëngageerde, alleenstaande moeder, Hilly Axwijk. In het eerste fragment uit Van gewest tot gewest zagen we Hilly door de Bijlmermeer lopen, en even ferm een jongen op straat toespreken waarin je de jonge Humberto kon zien: ‘Daar kun je toch wat bij leren?’, vroeg Hilly, ‘Je bent toch niet stom?’ Het fragment was door de redactie aangedragen, hoorden we – ook Tan koos in lijn van voorgaande jaren geen spervuur van geinige filmpjes, maar fragmenten in dienst van zijn levensverhaal en -visie. Op dat lauwe welkom kwamen we nog even terug bij een fragment uit het Polygoonjournaal uit 1975, waarin we zagen hoe Surinamers die na de onafhankelijkheid in Nederland kwamen wonen werden ‘verwelkomd’: als gasten die werden geweerd uit de mudvolle steden. De Bijlmer werd het dus, een wijk die lage verwachtingen schiep waarnaar Tan zich niet schikte: hij zat op het gymnasium en schaken. Dat wekte bij een vriendinnetje thuis verbazing: ‘In mijn ogen ben je maar iemand uit de Bijlmer, dus kun je nooit wat zijn’, zo voelde het, zei Tan, en zo voelde ook de verbazing over zijn Zomergasten. ‘Jij, hoezo jij?’ Het had de jonge Tan niet geschaad hoor, verzekerde hij Abbring, maar voor jongeren die het minder voor elkaar hebben kan zoiets wél lastig zijn. Vandaar dat Tan zich de afgelopen jaren vaker uitspreekt tegen racisme en ongelijkheid, bijvoorbeeld als lid van de commissie Mijnals, die de KNVB en Rijksoverheid gevraagd en ongevraagd advies geeft over ongelijkheid. ‘Op zijn best klinkt het vrijblijvend’, vond Abbring. ‘Ik geloof in: gestage drup holt de steen’, zei Tan, een motto dat hij voortdurend laat vallen. ‘Je kunt het op een heel activistische manier doen en je kunt het op een rustige manier doen.’ Dat is strategie, bleek uit een fragment over de overleden rechter van het Amerikaanse hooggerechtshof Ruth Bader Ginsburg. Bader Ginsburg vocht voor vrouwenrechten in Amerika via een zaak waarin juist een mán werd benadeeld: daar kon de jury zich goed in inleven. ‘Het is heel slim als je weet tegen wie je moet praten’, zei Tan. Niemand tegen de haren instrijken, maar je inleven in je publiek om vooruitgang te boeken: het plan van Tan, ook zondagavond, tegenover de vaak witte Nederlandse kijker. Het resulteerde in een doordacht en boeiend, maar ook veilig positivo-programma: Tan zegt niet gauw iets waar je iets op tegen kunt hebben, wijst alleen op klinkklare misstanden (zoals racistische spreekkoren jegens voetballer Mendes Moreira), onderbouwt zorgvuldig en kiest grote maatschappelijke thema’s als racisme, ongelijkheid en natuurbescherming. Op een glazuurverwoestend fragment uit America’s Got Talent na dan. Maar ook dat verhaal, over een doof meisje dat natuurlijk toch kon zingen, gaat over doorzetten ondanks achterstand. Tan sluit aan bij Robin van Persie, die in de podcast High Performance zijn voetballende zoon van 13 ‘losersmentaliteit’ verweet als die klaagde dat hij had verloren: ‘Je geeft hem de schuld, haar de schuld, maar ik hoor niets over jezelf. Winnaars nemen de touwtjes in handen.’ Bruggetje naar Tans gecancelde talkshow RTL Late Night: ook dat had hij zichzelf te verwijten. ‘Televisie maak je niet alleen, dat hoef ik jou niet uit te leggen’, zei Abbring. Tan is hard voor zichzelf, wat bij Abbring de neiging losmaakte het steeds voor haar gast op te nemen – ze wil iets te graag als vrienden uit elk gesprek weglopen. Abbring stuitte ook op de strategie: wie omstandigheden (zoals ongelijkheid) een grotere rol toebedeelt, wie naar buiten wijst, komt in de kwetsbare positie van underdog, en daar zit een winnaar liever niet. Showman Tan wist precies wat hij wel en niet wilde laten zien. ‘Tv is informatie, inspiratie, maar het is ook vermaak.’ Hij liet een fenomenaal tapdansfragment zien van de Nicholas Brothers, en wat hij zoal leerde op TikTok. ‘Je ziet er vaak veel… onderwerpen die ik niet per se op school geleerd heb’, zei Tan voorzichtig, waarmee hij hintte op de lacunes in geschiedenisboeken over zwarte cultuur. Een fragment over wolven die in staat zijn rivieren te veranderen, een zogeheten trofische cascade, werd een pleidooi voor nuance, want niets is zwart-wit, zei Tan, niet bij de wolven en nergens niet, en ook daar kun je niets op tegen hebben. Tan besloot met fragmenten ter ere van zijn broer Patrice, die al in 1992 aan aids is gestorven. ‘Dat was de eerste keer in mijn leven dat ik te maken kreeg met hartzeer.’ Een geneesmiddel kwam net te laat. Abbring poogde nog het gesprek richting tranendal te sturen: ‘Denk je dat het nut zou kunnen hebben voor jou om je wel meer dingen te herinneren?’ Ze stuitte op een gladde steen. Toch was het in zeker opzicht een perfecte RTL-avond op de NPO, met informatie, inspiratie en vermaak. Met maatschappij, sport en spel, Amerikaans sentiment en een ongezonde winnaarsfocus. Wie wilde zag die onverzettelijke winnaar, een ander een Humberto die zich harnaste in de winnaarsmentaliteit om maar niemand boos te maken. Als je de Zomergasten van Humberto Tan als een wedstrijd zou zien tussen hem en de haters, was de zege voor Tan, al zou hij zelf braaf zeggen dat het niet zwart-wit hoeft te zijn.||https://www.volkskrant.nl/columns-opinie/humberto-tan-regisseerde-in-zomergasten-de-perfecte-rtl-avond-op-de-npo~bc33ff3a/
2022-07-25||Op deze festivals hoort u van de zomer de mooiste klassieke muziek ||Voor de liefhebbers van kamermuziek is Delft in de zomer een vaste stop. Pianist Nino Gvetadze nam de artistieke leiding over van Liza Ferschtman en presenteert nu haar eerste volledig eigen editie, die woensdag begint. Met onder meer een voorstelling over Maro Makashvili, die ‘de Georgische Anne Frank’ wordt genoemd.27/7 t/m 7/8, diverse locaties in Delft. Waar in de meeste grote cultuurmetropolen de concertzalen een zomerstop houden, blijft het Amsterdamse Concertgebouw al jaren geopend. Tot eind augustus kunt u genieten van de Vriendenloterij Zomerconcerten. Ook worden bijzondere plekken in Amsterdam omgetoverd tot concertlocaties voor het Grachtenfestival. Cellist Alexander Warenberg is artist in residence.12 t/m 21/8, diverse locaties, Amsterdam. Ooit gestart als het zomerpodium voor het Nationaal Jeugdorkest (NJO), is de Muziekzomer Gelderland uitgegroeid tot een 17 dagen durend festival met zo’n tachtig voorstellingen. Verwacht hoogtepunt: de uitvoering van Béla Bartóks opera Blauwbaards burcht, uitgevoerd door het NJO. Marc Pantus en Barbara Kozelj zijn de solisten, regisseur is Kenza Koutchoukali.29/7 t/m 14/8, diverse locaties in Gelderland. Het beeld dat onze jongste provincie weinig te bieden heeft op het gebied van cultuur moet nodig worden bijgesteld. Van Zeewolde tot de Noordoostpolder vindt het Festival Via Musica plaats, met concertlocaties uiteenlopend van kerk tot boerenschuur. Het festivalthema is dit jaar Erasmus.4 t/m 7/8, diverse locaties in Flevoland. Wilt u iets horen wat u nooit eerder heeft gehoord, dan heeft u de beste kansen op het Orlando Festival in Kerkrade. Programmeur Henk Guittart legt er eer in om zoveel mogelijk Nederlandse kamermuziek te laten horen. Er zijn vier wereldpremières. Het Osiris Trio zal er zijn afscheidsconcert geven.11 t/m 21/8, Theater Kerkrade. Voor wie van strijkkwartetten houdt, zijn de Zeister Muziekdagen een begrip. Ieder jaar slagen ze er weer in om de beste strijkkwartetten ter wereld naar Zeist te halen, met dit keer onder meer het Quatuor Ébène.13 t/m 27/8, diverse locaties in en rond Zeist. Even is het Friese Weststellingwerf de operahoofdstad (nou ja, operahoofdgemeente) van Nederland. Opera Spanga, dat zich met een knipoog maar ook met trots ‘het Verona van Weststellingwerf’ noemt, voert iedere zomer een opera uit in het weiland, en presenteert de eigen voorstelling After the Flood. Even verderop voert Opera Nijetrijne zoals elk jaar een in het Nederlands vertaalde komische opera op: dit keer Expeditie op drift, naar Mozarts Lo sposo deluso.16 t/m 28/8, Nijetrijne. Op het Stiftfestival in Twente luistert u naar Messiaen in Kasteel Twickel en naar Brahms in de Stiftskerk in Weerselo. Er is ook een crècheconcert waar u desgewenst uw baby kunt dumpen. Van de website: ‘Violist – en vader – Daniel Rowland creëert een ontspannen, interactieve en boeiende omgeving waar kinderen en hun families de wonderen van klassieke muziek kunnen ervaren en ervan genieten.’20 t/m 28/8, diverse locaties in Twente. In Utrecht begint woensdag het festival Leading Voices – van zangers, voor zangers, is het idee. Er zijn tal van workshops en bijeenkomsten, ’s avonds zijn er openbare concerten in TivoliVredenburg. Met grote namen zoals het Nederlands Kamerkoor en I Fagiolini. Vrijdag hoor je de unieke zangstijlen van Sardinië in het concert van Cuncordu e Tenore de Orosei.27 t/m 31/7, TivoliVredenburg, Utrecht. Het sympathieke reizende festival Klaterklanken biedt klassieke muziek in de natuur. Er zijn geen podia: tijdens een wandeling stuit je op musici die tussen de bomen korte concertjes verzorgen. Er is deze zomer nog één Klaterklanken-editie, op het landgoed rond kasteel Rosendael in Gelderland.4/9, kasteel Rosendael, Rozendaal. Volgens de website bestaat het Aurora Festival 25 jaar, en toch is het heel goed mogelijk dat u er nooit van hebt gehoord. In verband met de Russische aanval op Oekraïne besloot het Peter de Grote Festival in Groningen snel zijn naam te veranderen. Er zijn vele kamermuziekconcerten, ook in de wijde omgeving, zoals de abdijkerk van Aduard en de herberg Aelderstroom in Zweeloo (Drenthe).T/m 30 juli, diverse locaties in en rond Groningen. Violist Judith Steenbrink kennen we van het ensemble Holland Baroque. Toen ze in Batenburg kwam wonen, een prachtig plaatsje aan de Maas met een indrukwekkende kasteelruïne, kreeg ze de vraag of ze nog iets voor het stadje kon betekenen. Ja dus: op vrijdag 26 augustus begint haar festival voor barokmuziek.26 t/m 28/8, Oude Sint Victorkerk, Batenburg. Dat Steenbrink haar festival op 26 augustus laat beginnen, is gewaagd, want dan begint ook het Festival Oude Muziek in Utrecht, dat vanuit heel Europa liefhebbers van muziek uit de Middeleeuwen tot en met barok naar de oude stadskerken en TivoliVredenburg lokt. Het thema is dit jaar galanterie, waarmee ook later repertoire wordt verkend. Verwacht veel rococo. Zanger Marc Mauillon en de Nederlandse Bachvereniging zijn artists in residence.26/8 t/m 4/9, diverse locaties in Utrecht.||https://www.volkskrant.nl/cultuur-media/op-deze-festivals-hoort-u-van-de-zomer-de-mooiste-klassieke-muziek~b5b2712f/
2022-07-25||Russische soldaten die niet meer willen vechten, verdwijnen in de kelders en garages van Loehansk||Het gaat om kontraktniki, soldaten die op contract in het leger dienen en vaak tegen hun zin naar Oekraïne zijn gestuurd om daar te vechten. De afgelopen tijd komen er steeds meer berichten naar buiten over soldaten die hun contract opzeggen uit onvrede over de omstandigheden waaronder zij moeten vechten. Officieel hebben zij het recht hun contract op te zeggen. Rusland verkeert niet in staat van oorlog, er is geen mobilisatie afgekondigd, dus als kontraktniki er de brui aan geven, kan dat niet als desertie worden beschouwd. Het kan hoogstens als contractbreuk worden aangemerkt. Volgens de onafhankelijke nieuwssite Vjorstka hebben sinds maart al ruim 1.700 Russische soldaten die in Oekraïne dienden hun contract opgezegd. Dat begint een steeds groter probleem te worden voor het Kremlin, aangezien ook het werven van nieuwe rekruten heel moeizaam verloopt. Zo erg zelfs dat het leger nu gevangenen probeert te ronselen voor de oorlog in Oekraïne. Russische commandanten doen er volgens Vjorstka en verscheidene andere onafhankelijke media alles aan om de leegloop te stuiten: ze nemen de ontslagbriefjes niet in behandeling of zeggen dat de soldaten pas weg kunnen als er vervanging is. Ook zetten ze de weigeraars onder druk en sturen ze sommigen sinds kort naar Brjanka, een plaats in de regio Loehansk, die in handen is van de pro-Russische separatisten. Daar worden ze opgesloten in garages of kelders, waar ze onder druk worden gezet om terug te keren naar het front. Fatima Gorsjenina, een moeder van een soldaat uit de regio Samara, vertelde Vjorstka dat haar zoon Artjom samen met andere soldaten uit zijn eenheid sinds 12 juli gevangengehouden wordt in een kelder in Brjanka, zonder licht en water. Ook krijgen ze volgens haar nauwelijks te eten. Het zou volgens haar zoon alleen al om 160 man uit zijn eenheid gaan, die in Brjanka over een aantal kelders werden verspreid. Daar worden ze in de gaten gehouden door bewakers die zichzelf ‘muzikanten’ noemen. Vermoedelijk gaat het om leden van het beruchte Russische huurlingenleger Wagner, waarvan de eigenaar Jevgeni Prigozjin nauwe banden onderhoudt met president Poetin. Volgens de wet mogen soldaten die hun contract opzeggen niet onder druk worden gezet door hun meerderen, maar in de praktijk gebeurt dat wel. Soms worden ze gewaarschuwd dat ze wegens dienstweigering voor de krijgsraad zullen worden gesleept. Of dat ze weer naar het front zullen worden gestuurd, maar dan zonder bewapening. Weigeraars die hun poot stijf houden, krijgen te horen dat ze een aantekening in hun ontslagpapieren krijgen: ‘Geneigd tot verraad, leugens en bedrog.’ Daarmee wordt het na je ontslag uit het leger vrijwel onmogelijk nog werk te vinden, zeker niet in afgelegen regio’s als Boerjatië, waar veel jonge mannen een dienstcontract tekenden omdat er nauwelijks ander werk is. Bij een eenheid uit Boedjonnovsk, in het zuiden van Rusland, pakken ze het anders aan. Daar worden de namen van weigeraars op een ‘schandbord’ genoteerd, als militairen die ‘hun kameraden, hun familie en hun regio te schande hebben gemaakt’. Weigeraars uit de Kaukasus-republiek Dagestan, waar de eer van de familie een belangrijke rol speelt, kregen bij terugkeer zo’n onvriendelijke ontvangst dat sommigen van hen onder druk van hun familie weer terugkeerden naar Oekraïne. De meeste soldaten die hun contract opzeggen, doen dat uit onvrede over de omstandigheden: ze vechten al maanden zonder aflossing, er is constant gebrek aan proviand en hun uitrusting deugt niet. ‘Alles in het leger wordt verkocht of moet je kopen’, klaagde een soldaat. Ook kreeg hij de beloofde toeslag voor vechten in een oorlogsgebied niet. Maar ook al gaat het niet om principiële bezwaren tegen de oorlog, toch maken de autoriteiten zich zorgen over het effect. Het is slecht voor het imago van het leger als de weigeraars terugkeren met verhalen over de gebrekkige bevoorrading, de slechte bewapening en de verliezen van de soldaten in Oekraïne.||https://www.volkskrant.nl/nieuws-achtergrond/russische-soldaten-die-niet-meer-willen-vechten-verdwijnen-in-de-kelders-en-garages-van-loehansk~b4857819/
2022-07-25||Sleutelfiguur in de gouden jaren van de Amerikaanse cinema||Het kan zijn dat de gouden jaren zeventig van de Amerikaanse cinema begonnen in 1969, met de ultieme roadmovie Easy Rider, maar er is ook wat voor te zeggen dat het tijdperk pas echt begon met een eindeloze discussie over toast in het meesterwerk Five Easy Pieces (1970) van de zaterdag 23 juli op 89-jarige leeftijd overleden filmregisseur en -producent Bob Rafelson. De betreffende scène, ook wel bekend als het ‘Hold the chicken‘-fragment, waarin een jonge Jack Nicholson een oplopende discussie met een serveerster heeft over de extra toast die hij graag bij zijn bestelling heeft, eindigt als hij in een woedend gebaar de hele tafel schoonveegt, als rebellie tegen de bestaande orde. Nicholson speelde de briljante rol van Bobby Dupea, ooit getraind als klassiek pianist, maar nu een dwarse medewerker bij een olieboorbedrijf – een klassiek voorbeeld van iemand die zijn milieu en daarmee de verwachtingen van de samenleving achter zich heeft gelaten. Rafelson zou een aantal films met Nicholson maken, waarvan The Postman Always Rings Twice uit 1981 (naar de roman van James M. Cain) een van de latere successen was. Rafelson was niet alleen regisseur van Five Easy Pieces (vier Oscarnominaties en vijf Golden Globes), maar ook producent van Easy Rider (Dennis Hopper, 1969) en The Last Picture Show (Peter Bogdanovich, 1971), een ongekende drietrapsraket, waarmee het nieuwe Hollywood zich aankondigde. Rafelson was een sleutelfiguur in de Amerikaanse filmindustrie, die zich in Hollywood meldde als een van de oprichters van The Monkees, een band die de hoofdrol speelde in de succesvolle gelijknamige comedyserie die liep van 1966 tot 1968 (en in Nederland door de Avro werd uitgezonden). De aanvankelijk fictieve band, waarvan de leden bij elkaar waren gezocht via advertenties in filmvakbladen, werd een echte muziekgroep, die ook in Nederland nummer-1 hits had met onder meer I'm a Believer. Rafelson werd geboren in New York, zoon van een Joodse hoedenlintmaker en neef van scenarioschrijver Samson Raphaelson (The Jazz Singer), zijn eerste link naar de filmwereld waarin hij later zou belanden. Als tiener zwierf hij al het land rond, als muzikant of als medewerker bij rodeo's. Na zijn studie kwam hij in het Amerikaanse leger terecht, waar hij werd gestationeerd in Japan. Hij gaf hier niet alleen adviezen aan de Japanse filmproducent Shochiku Film Company over Japanse films die eventueel in de VS konden worden uitgebracht, hij ontdekte hier ook het werk van de Japanse meester Yasujiro Ozu, wiens Tokyo Story (1953) hij eindeloos bestudeerde om de geheimen van de trefzekere montage en beeldcompositie te ontrafelen. Terug in de VS begon hij met werk voor Amerikaanse films en televisieshows, totdat hij in 1965 een eigen productiemaatschappij oprichtte met zijn vriend en medeproducent Bert Schneider (Raybert Productions, dat later BBS Productions werd). Rafelson ontkende in latere interviews dat de Beatlesfilm A Hard Day's Night (Richard Lester, 1964) de doorslaggevende invloed op de Monkees-televisieserie was. Volgens hem lag de oorsprong bij zijn eigen avonturen als muzikant, in het bijzonder in een periode waarin hij met een band door Mexico trok. De Amerikaanse criticus Roger Ebert noemde Five Easy Pieces een ‘revelatie’: ‘Dit is de kant die Amerikaanse films op moeten. Met eigenzinnige personages en dialogen met een oor voor het alledaagse, met een plot dat ons nog kan verrassen en met een slot dat niet het voorgeschreven happy end is.’||https://www.volkskrant.nl/cultuur-media/sleutelfiguur-in-de-gouden-jaren-van-de-amerikaanse-cinema~b49393913/
2022-07-25||Hoe het gemeengoed werd om je kinderen anoniem op sociale media te zetten ||De eerste emojibaby’s op sociale media waren nog een zonderlinge verschijning. Ineens zagen we foto’s waar het onderwerp zelf eigenlijk niet op stond: het kindergezichtje was afgedekt met een maantje, een beertje of hartje. Ze brachten vaag de herinnering terug aan het beroemde moment op de vierde verdieping van het Berlijnse Adlon Hotel, toen Michael Jackson in 2002 zijn 9 maanden oude zoon Prince Michael II over de reling liet bungelen. Niet omdat dat gevaarlijk was – daarover ontstond natuurlijk grote verontwaardiging –, maar omdat de baby bedekt was met een deken: het kon om het even welke baby zijn geweest. Net als bij die emojibaby’s, dus. Waar kijken we nou eigenlijk naar?, kun je denken. Als volgers zien we slechts bungelende beentjes, een arm, of de kruin van een bloempotkapsel. Alsof wij de bekendheid hebben gevraagd: beste beroemdheid, wij verlangen diep naar het minste, geringste bewijs dat je kind bestaat. Gun ons alsjeblieft het verlossende beeld. Pakweg de afgelopen twee jaar zijn steeds meer beroemdheden hun kind gaan afplakken, en van daaruit is het gebruik doorgesijpeld naar de gewonere socialemediagebruiker. Sinds het begin van de coronapandemie is de discussie over de online-privacy van kinderen geïntensiveerd, zegt de Canadese tiktokker en kinderprivacy-activist Sarah Adams via Zoom: ‘In het eerste jaar van de lockdown zaten we allemaal veel op onze telefoons. Ouders deelden meer van hun kinderen dan ooit. Ik dacht: vindt niemand anders dit heel raar, dat wij als vreemdelingen andermans kinderen wakker zien worden ’s ochtends?’ Adams begon in de zomer van 2021 haar TikTokkanaal @mom.uncharted (inmiddels bijna 150 duizend volgers), waar ze ageert tegen onmatig deelgedrag van ouders. Ze heeft zelf twee kinderen en is deel van een klein groepje kinderprivacy-influencers op TikTok, dat door CNN tot ‘Watchdog mums’ is gedoopt, waakhondmoeders. En ja: meer mensen vonden het raar. Langzaamaan verschenen de afgelopen jaren in plaats van kindersmoeltjes steeds vaker emoji’s. Een jaar of vijf geleden was de Amerikaanse actrice Kristen Bell nog een van de enigen die haar kinderen vermomd postte, inmiddels poseren ook Nederlandse bekende ouders zoals Monique Westenberg, Carice van Houten en Famke Louise met anonieme kinderen. Influencers als Romy Boomsma, Elise Boers en Yara Michels delen ook niet volautomatisch blakende babyfoto’s, maar kiezen verdekte poses waarbij bijvoorbeeld een achterhoofd of handje te zien is. Sommige ouders vinden het maar een beetje divagedrag: ‘Man dat kind is al zo vaak gezien en nu ineens een plaat ervoor… overdreven gedoe’, reageert een volger van Westenberg op een foto van haar zoontje, Dré Hazes junior. Maar wat weten we eigenlijk over foto’s van kinderen op sociale media? Waarom delen mensen hun kinderfoto’s wel, niet, of half? Voor wie zich al niets meer kan voorstellen bij het wifi-arme bestaan pre-2000: we deelden niet altijd zoveel. Al vanaf hun introductie werden socialemediaplatforms als Myspace (vanaf 2003) en Facebook (2004) een plek waar ouders advies, soelaas en bevestiging zochten bij andere ouders. Vooral op Facebook struikelde je over albums vol kinderfoto’s, en ook de ‘mommyblogs’ die begin jaren nul opkwamen stonden er vol mee. Het hobbymatige mommybloggen ontwikkelde zich vanaf de lancering van Instagram in 2010 tot de industrie van ‘momfluencers’. De lancering van TikTok (in Europa omstreeks 2018) en de introductie van de ‘stories’-optie van Instagram in 2017, waarbij je beelden maar één dag zichtbaar blijven, zorgden ervoor dat dat miljarden mensen klokje rond een verslag gingen bijwerken van hun privéleven, waarbij gul werd gestrooid met kinderfoto’s. Vooral vanuit de momfluencer-wereld zorgde een handvol sharenting-slachtoffers de afgelopen jaren voor verontwaardiging. Zo vertelt de nu 26-jarige Lou (@Throughandlou) op TikTok over de schade die de mommyblog van haar moeder aanrichtte. Lou had voortdurend het gevoel ‘aan’ te moeten staan: ‘Zelfs in ons huis kon je altijd verwachten dat de camera aanwezig was (...), ongeacht hoe beschamend of intiem of privé het was, het kon op de blog belanden.’ In 2019 kwam de Amerikaanse mommy-blogger Christie Tate in opspraak, nadat ze in een blog had geschreven dat ze niet wilde stoppen met bloggen over en foto’s posten van haar 9-jarige dochter, ook toen die haar smeekte dat niet te doen. En in mei 2022 vertelde een anonieme man onder de naam @killicicle op het forum Reddit dat hij klaar was met zijn huwelijk met een momfluencer, omdat hij het zielig vond dat zijn dochter alleen mocht spelen met beige en crèmekleurig speelgoed. Met de industrialisering van het sociale medium, en de vermenging van privé en werk op de platforms, rees steeds vaker de vraag; wat hadden kinderen eigenlijk te zoeken in de online-business van hun ouders? Beroemdheden die zonder voorbehoud hun kinderfoto’s deelden of hun eigen profielen gaven, zoals Kim Kardashian en rapper Cardi B, kwamen onder vuur te liggen. Veel beroemdheden begonnen onder invloed van deze discussie bewuster fotobeleid. Zo vroeg topmodel Gigi Hadid de paparazzi in 2021 om haar baby te blurren: ‘Ik hoop dat dit bijdraagt aan de discussie rondom het beschermen van minderjarigen in de media’, schreef ze op Instagram. Ook ‘gewone’ ouders begonnen zich de afgelopen jaren af te vragen of ze wel zo onbekommerd kinderfoto’s moesten delen. Aan die ontwikkeling zit ook een vaag ‘woke’ randje: we staan stil bij de rechten van mensen die (nog) niet voor zichzelf op kunnen komen. ‘Sinds anderhalf jaar is dit een thema op sociale media’, ziet ook influencer Maartje Diepstraten (@bartsboekje), die op haar Instagramkanaal voor 72 duizend mensen tips en inkijkjes uit haar gezin deelt. ‘Ik denk dat het komt doordat sociale media uit de kinderschoenen beginnen te groeien. Voor de coronapandemie liet ik bijna nooit mijn gezicht of mijn gezin zien’, zegt Diepstraten, ‘maar rond die tijd ben ik meer van mijn gezinsleven gaan laten zien. Het was geen doordachte keuze, maar iets dat gewoon zo ging. Omdat dat wel de voorkeur heeft van bedrijven, merkte ik dat ik niet mee kon groeien als ik mezelf niet liet zien. Toen was mijn zoon 1,5 en was dit nog niet zo’n punt. Als ik heel mooi beeld schiet waar ik niet op sta, wordt dat toch afgekeurd door opdrachtgevers, omdat dat niet goed scoort’, zegt Diepstraten. ‘Dat is een ontwikkeling van de laatste jaren.’ Bedrijven blijven aan Diepstraten vragen of haar kinderen met producten willen poseren. ‘Dat doe ik pertinent niet’, zegt ze. ‘Ik heb weleens een foto gebruikt waarop mijn kind staat met een merk dat ik leuk vind, maar dat doe ik alleen als het niet geforceerd is. Het is een harde grens als een bedrijf zegt: je kind moet hiermee op de foto. Dan voelt het alsof ik mijn kinderen hoereer, alsof ik geld verdien over hun rug. Ik wil best aan mijn moederschap verdienen, maar ik zeg niet: hou jij dit product eens leuk omhoog.’ Foto’s van gezichten, en al helemaal kindergezichten, leveren veel interactie op en zijn dus interessant voor bedrijven. Ook voor de niet-professionele socialemediagebruiker is het posten van kinderfoto’s verleidelijk: ouders kunnen hun trots uiten, en ook voor hen geldt dat zo’n inkijkje in de privésfeer het beter doet dan, zeg, foto’s van een rijstveld of een matcha latte. Ouders staan weinig stil bij hun onlinegedrag, volgens een groep onderzoekers van de Universiteit Gent. Zij lanceerden dit jaar de website Magditonline.be, met tips voor ouders en influencers – er zijn plannen voor een Nederlandse variant in samenwerking met de Universiteit Tilburg. ‘Onze interviews met experts wezen op vier zorgen’, zegt professor communicatie en consumentengedrag Liselot Hudders, een van de onderzoekers. ‘Twee daarvan zijn met name van belang voor influencers, die hun kinderen ook commercieel afbeelden. De eerste zorg bij kinderen van influencers is de vraag of het gaat om kinderarbeid: als ouder word je eigenlijk werkgever van je kind en bepaal je welke deals er worden aangegaan. Wie krijgt de inkomsten? Is er een limiet op het aantal posts? De wetgeving hiervoor is in de meeste landen niet aangepast aan de nieuwe socialemediarealiteit’, zegt Hudders (zie kader, red.). ‘En je moet je ook aan reclamewetgeving houden. Veel ouders zijn daar niet van op de hoogte.’ De tweede zorg, die ook voor kinderen van gewone ouders van belang is, is controleverlies: ‘Ouders en kinderen hebben geen idee meer wie de foto’s te zien krijgt en wie er wat van hen weet’, zegt Hudders .‘Bij kinderen van influencers wordt veel privé-informatie over hen bekend.’ Voorstanders van kindervrij posten vragen zich af of kinderen wel vrij zijn om ‘nee’ te zeggen: ze vertonen mogelijk wenselijk gedrag. ‘Kinderen hebben niet de mogelijkheid de consequenties te overzien van wat hun ouders delen, en kunnen er dus ook geen toestemming voor geven’, zegt tiktokker Adams. ‘Ik geloof daarnaast dat kinderen recht hebben op privacy, plekken waar ze niet de hele tijd hoeven te performen.’ Ook pedagoog Belle Barbé besloot om die reden haar vier kinderen te anonimiseren op sociale media, nadat ze dit jaar een tweeling had gekregen. ‘Ik vind dat ze nog niet zelf kúnnen kiezen, zoals ik dat ook vind opgaan voor gaatjes in je oren, of voor besnijdenis. Met het plaatsen van foto’s schend je de integriteit van je kind. Een 4-jarige zegt waarschijnlijk dat hij het oké vindt dat je foto’s plaatst, maar wat het inhoudt weten ze niet.’ Welzijn is de derde zorg die Hudders noemt: ‘Kinderen kunnen negatieve reacties krijgen, of later worden geconfronteerd met de gevolgen van wat hun ouders eerder hebben gepost.’ Zo bestaat het risico dat beelden van je kind vanaf een openbaar profiel verspreid worden onder pedofielen op het dark web, een opzettelijk verscholen deel van het internet. ‘Ook kiekjes die er keurig en gekleed uitzien kunnen daar belanden’, zegt Hudders. ‘Het lijken voor ons onschuldige beelden, maar uit de context gehaald kunnen ze toch een seksuele lading krijgen. Beelden van kinderen in een zwembad of in bad, daar zou ik als ouder al helemaal mee oppassen. 40 procent van de inhoud die gedeeld wordt door pedofielen is user generated content: beelden die door mensen zelf zijn gemaakt en gedeeld op sociale media.’ Volgens een recent rapport van Europol is die problematiek in de coronapandemie gegroeid: er werd meer op sociale media gepost, in netwerken van daders werden veel meer beelden verspreid, en websites met dergelijke beelden werden meer bezocht. Het risico dat beelden in verkeerde handen vallen is groter als de ouders meer bereik hebben. TikTok verwijderde volgens eigen rapportage in 2021 85 miljoen video’s tussen oktober en december 2021, waarvan 45 procent vanwege bedreiging van de veiligheid van kinderen. Een van de kinderprivacytiktokkers, Catie Reay (@TheTiktokadvocate) heeft 1,1 miljoen volgers en mobiliseert hen om samen gevaarlijke content te rapporteren, waarin bijvoorbeeld naakt te zien is of verkrachtingscultuur wordt gevierd. ‘Ik ben vaak gewoon zeven uur lang bezig met op ‘report’ klikken’, zei ze tegen CNN, maar veel video’s worden volgens Reay nooit verwijderd. Daarnaast zijn de data van kinderen bij de techbedrijven niet veilig. Wat er wel en niet mag gebeuren met beelden en informatie die je op sociale media deelt is nauwelijks bij te houden, zelfs niet voor experts. Zo bleek uit onderzoek van The New York Times in 2019 dat miljoenen foto’s van kinderen die waren geüpload op de fotowebsite Flickr in de jaren nul, werden gebruikt in een database die Megaface heet, waarmee gezichtsidentificatie-algoritmen worden getraind. Platforms worden mede-eigenaar van foto’s die je er plaatst, dan gaat de maker er niet meer over. Ook kan de digitale identiteit van kinderen gestolen worden en gebruikt voor nepaccounts, wat volgens Hudders vaker gebeurt bij influencers en kinderinfluencers dan bij niet-beroemde ouders en kinderen. Als laatste aandachtspunt noemt Hudders dat ouders hun kinderen niet online moeten voorschrijven wie ze moeten zijn: ‘De online identiteit is een wisselwerking van wie je als ouder wilt zijn, hoe je wílt dat je kind is, en hoe jullie echt zijn. Zij hebben weinig controle over wat je daarvan maakt. Met foto’s kun je een stukje van de identiteit creëren voor het kind. Dat kan een kind later gaan hinderen als hij of zij zelf bezig is een identiteit te vormen.’ Hoe groot deze impact echt is, valt moeilijk te zeggen, zegt Hudders, ‘omdat het een te recent fenomeen is, waarnaar nog weinig onderzoek is gedaan.’ Diepstraten snapt zorgen als deze wel, maar is er nog niet over uit. ‘Mijn zoon heeft niet eens echt door dat er een foto gemaakt wordt. Hij vindt het wel leuk en interessant om op de foto te gaan. Ik zeg vaak, als we in een hotel zijn waar we een betaalde samenwerking mee hebben: mama moet een foto maken voor het werk. Ik laat mijn gezin zien zoals het is, niet geforceerd. Mijn man is er wat stelliger over: sociale media horen nu eenmaal bij de wereld waarin we leven, zegt hij. Het knaagt soms wel, maar ik heb nog niet het antwoord.’ Diepstraten denkt sowieso niet dat ze haar kinderen nog jaren op deze manier zal laten zien. ‘Door corona ben ik afhankelijk geworden van Instagram, maar ik wil liever weer terug naar het posten over interieur, wat ik hiervoor deed. Ik zie niet voor me dat mijn zoon 8 is en nog steeds op Instagram staat. En als hij het niet meer wil, stoppen we natuurlijk meteen.’ Wél foto’s laten zien heeft ook goede kanten, vindt pedagoog Barbé: ‘Het kan voor ouders ook goed zijn het ouderschap te zien en laten zien, want hoe komen ouders anders aan hun ideeën over ouderschap? Als niemand meer iets zou laten zien, hebben we een beperkt beeld. Maar: je kunt ook iets vertellen zonder het kind in beeld te brengen. Die emojistickers zijn een manier om dat te doen.’ Hudders waarschuwt er wel voor dat de emojisticker niet alles afdekt: ‘Als je alle foto’s bij elkaar legt, is vaak nog goed te zien om welk kind het gaat. Alleen anonimiseren en er verder niet over nadenken is niet genoeg. Je moet bij elke post denken: wat is de impact van deze foto op het welzijn van mijn kind? Stel jezelf de vraag; zou ik deze foto aan een vreemde durven tonen?’ Hoe afgeplakte kind is een compromis tussen de deeldrang van ouders en de belangen van kinderen. Het gunt de volger een privé-inkijkje, maar geeft de poster ook controle. De emoji op het gezichtje en het geboortepostje met enkel een kinderhandje zijn dus toch gunstige tekenen. Ouders pogen in elk geval dapper iets terug te veroveren van wat ze al bijna zonder morren hadden overgedragen aan het publiek en techmolochs: hun privéleven. De eerste generatie socialemediagebruikers is dan wel oeverloos aan het delen geslagen, de volgende hoeft niet met de erfenis te worden opgezadeld.||https://www.volkskrant.nl/mensen/hoe-het-gemeengoed-werd-om-je-kinderen-anoniem-op-sociale-media-te-zetten~b55f7a57/
2022-07-25||Philips krijgt opnieuw dreun op de beurs na povere kwartaalcijfers||Op de AEX verloor Philips, dat in ruim een jaar tijd toch al meer dan de helft van zijn beurswaarde heeft verloren, maandagochtend nog eens zo’n 10 procent. De omzet daalde in het tweede kwartaal met 7 procent tot 4,2 miljard euro. De daling was voor een belangrijk deel te wijten aan de tegenspoed van Philips in het door lockdowns lamgelegde China, waar de omzet van Philips zelfs met 30 procent daalde. ‘Meerdere’ Philips-fabrieken in China lagen twee maanden stil, een lot dat ook veel van Philips’ leveranciers beschoren was. De bedrijfswinst kwam uit op 216 miljoen euro, 60 procent minder dan tijdens het tweede kwartaal van 2021. De winstdaling lag ook aan de, mede door de oorlog in Oekraïne sterk gestegen, inflatie en aan het tekort aan computerchips en andere materialen en onderdelen die Philips nodig heeft voor de vervaardiging van zijn medische apparatuur. De kentering moet na de zomer komen, hoopt Philips-bestuursvoorzitter Frans van Houten. Dan denkt het bedrijf zijn toeleveringsproblemen te hebben opgelost. Gevoegd bij het goed gevulde orderboek van Philips rekent Van Houten voor de tweede helft van dit jaar op een groei van tussen de 6 en 9 procent. Ondertussen kampt Philips nog altijd met de nasleep van de slaapapneu-affaire. Het bedrijf moet 5,5 miljoen slaapapneu-apparaten vervangen omdat ze isolatieschuim bevatten dat kan afbrokkelen. Philips zegt inmiddels 3 miljoen exemplaren te hebben vervangen of gerepareerd. Blijkens onderzoeken, uitgevoerd door zowel externe toxicologen in opdracht van Philips, als door onafhankelijke wetenschappelijke tijdschriften, lijken de gezondheidsrisico’s door het defect in de machines beperkt. Desalniettemin lopen er alleen al in de Verenigde Staten inmiddels 107 groepsvorderingen van gedupeerde patiënten tegen Philips, nog los van rechtszaken in Israël, Canada, Australië en Chili. ‘Voor de patiënten duurt het allemaal te lang, en dat spijt mij enorm’, aldus Van Houten. Het bedrijf zegt de productie van slaapapneu-apparaten al te hebben verdrievoudigd om de problemen op te lossen, na de zomer volgt zelfs een verviervoudiging. Van Houten: ‘We doen er alles aan om eerst de patiënten te helpen. Alle componenten gaan met voorrang naar de slaapapneu-apparaten, en dan pas naar onze andere producten.’||https://www.volkskrant.nl/nieuws-achtergrond/philips-krijgt-opnieuw-dreun-op-de-beurs-na-povere-kwartaalcijfers~b615b772/
2022-07-25||In Parijs kun je Christian Dior nu altijd ruiken, voelen, horen en zien||Je moet het ze nageven bij Dior: ze weten hoe ze de herinnering aan de morsdode ontwerper Christian Dior springlevend kunnen houden. Dat weten ze ook dondersgoed bij Chanel natuurlijk, maar let wel: daar bestierde mademoiselle haar modehuis zestig jaar, terwijl monsieur Dior het zijne maar tien jaar leidde, totdat hij op zijn 52ste het leven liet tijdens het kaarten. Uit dat decennium, en de aanloop daarnaartoe, werd dan weer wel bij wijze van spreken elke schets en elk klosje garen bewaard. Van de verkochte kleding die de maestro ontwierp voor zijn privéklanten werd een groot deel opgespoord en teruggekocht. Die stukken waren al voor een groot publiek te zien in reizende tentoonstellingen als Dior – Designer of Dreams en thematische exposities in Diors statige ouderlijk huis in de Normandische kuststad Granville, maar nu hebben ze een passend en permanent Parijs onderkomen gevonden: La Galerie Dior. Dit gloednieuwe modemuseum is ingericht in het pand pal naast de grote winkel aan de Avenue Montaigne 30, waar Dior in december 1946 zijn eigen nering begon. De vrij onopvallende ingang van La Galerie zit aan Avenue François I, waar sinds de officiële opening dagelijks rijen belangstellenden staan. Het museum is, alsof het een couturestuk betreft, met grote zorgvuldigheid en veel smaak samengesteld door scenograaf Nathalie Crinière. Het begin alleen al is een blikvanger van jewelste: een hoge witte wenteltrap omringd door vitrines vol miniatuurjurken, -tassen, -hoeden en -schoenen, die in het begin wit en bleekroze zijn, om dan via rood en oranje naar geel, groen, blauw en paars te verschieten. De eerste zaal opent met het zandlopersilhouet van de fameuze New Look die Dior in 1947 op de kaart zette: een strak wit ‘Bar’-jasje met wijduitlopend schootje op een wijde zwarte rok. Aan de wanden hangen legio oude familiefoto’s en documenten, waarmee inzichtelijk wordt gemaakt hoe Christian, zoon van kunstmestfabrikant Maurice Dior, van kunsthandelaar via illustrator uiteindelijk mode-ontwerper werd. Een wereldwijd gevierde couturier nog wel, want in een kleine vitrine prijkt de cover van Time van maart 1957 met daarop Dior met de serieuze blik gericht op een reusachtige schaar. Hier staan in het halfduister ook de de alleroudste ontwerpen van de meester zelf. De originele modellen; verderop in het museum werd hier en daar gebruikt gemaakt van replica’s. De route loopt verder via de kamers waar vroeger de administratie van maison Dior werd gedaan, en perspresentaties werden gehouden – de werknemers die er zaten zijn inmiddels verhuisd naar een nieuw kantoor aan de Champs Elysées. Er zijn hoeken gewijd aan romantische jurken met pofjes en ruches en strikken, er is een eregalerij voor alle ontwerpers die na Christian de scepter hebben gezwaaid: Yves Saint Laurent, Marc Bohan, John Galliano, Raf Simons en de huidige oppercreatief Maria Grazia Chiuri. Er zijn kamertjes gewijd aan samenwerkingen met artiesten en er is een ruim opgezet open atelier. Daar staan rijen hoog tientallen witkatoenen toiles (proefmodellen), en zijn steeds twee andere ambachtslieden aan het werk. Een uitgelezen kans om de petits mains die doorgaans achter de schermen opereren eens op de vingers te kijken. Glamour is er ook volop, in een themazaal rond de kleur goud en het parfum J’adore en in de gang met adembenemende jurken gedragen door Hollywooddiva's en andere sterren. De grande finale (ook letterlijk grande, want drie rijen met paspoppen hoog) van La Galerie is een zaal waar 25 betoverende avondjurken uit de geschiedenis van het huis staan opgesteld – zoals dat ook in de tentoonstelling Designer of dreams het geval was, met als stralend middelpunt de ‘Junon’ bloembladerenjurk uit 1949. Er staan bankjes om te zitten, te kijken en ongegeneerd te mijmeren over gekostumeerde bals en eindeloze Engelse walsen. Het allermooiste is misschien toch wel het hart van La Galerie, waar de werkplek van Christian Dior is nagebouwd, compleet met ’s mans originele houten bureau, schetsen, bakelieten telefoon en asbak, en de kleedkamers waar de modellen zich vroeger voorbereidden op de shows. Je kunt die ruimte ongestoord bekijken door de glazen vloer van de verdieping erboven, wat een in alle opzichten bijzonder inkijkje in het verleden oplevert. Aan de wand wordt een oude film afgespeeld waarin de modellen zich in diezelfde ruimte opmaken en kappen, en lachen en kletsen, onderwijl gadegeslagen door de guitig lachende Christian Dior – de man die 65 jaar na zijn overlijden nog steeds niet écht dood is.||https://www.volkskrant.nl/cultuur-media/in-parijs-kun-je-christian-dior-nu-altijd-ruiken-voelen-horen-en-zien~b1a6510a/
2022-07-25||De slakken redden onze eerste zondag in het land van melk en honing ||En dan wakker worden in… Zwijndrecht. Op de dag des Heeren. Vanaf een balkonnetje van 2 bij 1 gluurden we naar buiten. Wat zagen we? Geen glooiende heuvels met cactusplanten, maar een vierkant gemaaid gazonnetje. Geen hobbelige zandpaadjes met groeven en kuilen, maar keurig plaveisel met daarop in rijen geparkeerde auto’s. De geur van dampende ezelvijgen? Versgebakken brood? We roken niks. Kauwende geiten? Kakelende kippen? Niks. Hooguit een paar vadsige eenden en een aangelijnde hond (geborsteld en zonder happen uit het oor) waar een vrouw achteraan huppelde. De straten stil en verlaten. De hemel nat en oktobergrauw. Alles gesloten. Nergens ruzie of gekijf, nergens een knokpartij, nergens een krijsend kind dat uit een boom viel, nergens een listige slang. Enkel het beieren van kerkklokken. En zo, terwijl de dood gehuld in een zwart gewaad door de straten wandelde en de mensheid in portiekflats lag opgehokt, gluurden wij met grote ogen naar buiten. Dit is geen migratie van het ene naar het andere land, dit heet een ruimtereis van de ene planeet naar de andere. Moeder ging er bijna aan ten onder. Mijn broers lagen dagenlang te huilen in hun slaapkamer. Jawel, een goedgevulde keuken, volop melk en honing, maar het land van melk en honing hadden we ons anders voorgesteld. Goddank was daar de redding: slakken. Het was een meesterzet van vader om moeder een paar kilo slakken te laten meenemen in de handbagage. Het kleine legertje dat op Schiphol had weten te ontsnappen hadden we gauw opgeraapt en teruggestopt in de mand die moeder thuis wegzette in een donkere kast. Daar moesten de diertjes een etmaal ‘ramadannen’. Door niets te eten en te drinken verlaat alle viezigheid hun maagjes, zodat de cloaca schoon en lekker smaakt. Dat typische, schelpachtige geluid als moeder met een spatel door de pan roerde; de kruidige geur die door het huis vloeide als het deksel eraf ging. Anijs, komijn, tijm, groene thee, zoethout, bosje munt, bosje absint-alsem, korreltjes Arabische gom, polei, laurierblaadjes, handje zwart uienzaad, gemalen pepertjes; die grote dampende schaal op tafel, dat stilleven van honderden schitterende schakeringen en patronen, dobberend in een dikke laag pikante bouillon. De behendigheid waarmee de slakjes met veiligheidsspeld en tandenstoker uit hun huisjes werden gepeuterd; de gewiekstheid van vader (zonder speld of stoker; hij prikte eerst een gaatje in het huisje en zoog dan het hele schepseltje in één keer eruit). En zo, precies zó overleefden we onze eerste zondag in Zwijndrecht. Het beieren van de klokken klonk lang en luid, maar wie zijn oren te luisteren legde op de voordeur aan de Uranusstraat 36 kon het daarbinnen horen smakken, slurpen en zuigen dat het een aard had. Dit was ons stukje Ouled Ali in Zwijndrecht.||https://www.volkskrant.nl/mensen/de-slakken-redden-onze-eerste-zondag-in-het-land-van-melk-en-honing~b177a8e7/
2022-07-25||Opinie: Gezonde landbouw kan niet zonder  gezonde veehouderij||Nu het breed is doorgedrongen dat we met de veehouderij in Nederland alle grenzen hebben overschreden, ontstaat daarmee een voedingsbodem voor oplossingen die radicaal voor het tegendeel kiezen: complete afschaffing van de veehouderij. In de Volkskrant van 23 juli wordt ruim baan gegeven aan die visie. In een twee pagina’s groot interview meet Georges Monbiot zijn weerzin tegen de veehouderij breed uit. Het is een bekend maatschappelijk fenomeen: wanneer iets in opspraak raakt, wint de tegenovergestelde opvatting aan populariteit. Daarom is het van groot belang om, juist nu de veehouderij van alle kanten wordt bekritiseerd, ook de gezonde kant van veehouderij te belichten. Want ook hier geldt dat noch de industriële veehouderij, zoals die door LTO en Farmers Defence Force wordt voorgestaan, noch de door veganisten bepleite afschaffing van de veehouderij, een perspectief voor de toekomst biedt. Dankzij de stikstofcrisis zijn de schaduwkanten van de intensieve veehouderij (die meer dan stikstof omvatten), tot het maatschappelijk bewustzijn doorgedrongen, waardoor er nu ruimte ontstaat voor een transitie. Om meerdere redenen zal in die transitie ruimte moeten en kunnen bestaan voor een gezonde veehouderij. Immers, van de resten van de voedingsindustrie (van groente, aardappelen en graan) kan een zeer bescheiden varkens- en pluimveehouderij een gezonde toekomst hebben. Zonde immers om dit weg te gooien terwijl het in hoogwaardige voeding kan worden omgezet. Maar er wordt een grens overschreden wanneer voor humane voeding geschikte producten, zoals granen en soya, aan vee gevoerd worden. Het zijn juist deze krachtvoerproducten, die het overschot aan mest en stikstof opleveren. Voor de melkveehouderij is er meer toekomst. Koeien (en andere herkauwers) produceren dierlijk eiwit uit gras, wat immers niet voor mensen geschikt is. En op grote delen van het aardoppervlak kan er niet veel anders dan grasachtige vegetatie groeien. In die delen van de wereld zijn het de herkauwers die het landschap onderhouden en de biodiversiteit in stand houden. Eeuwenoude graslanden zoals in de Jura, waar begrazing en hooiwinning elkaar altijd hebben afgewisseld, herbergen de grootste biodiversiteit die Europa kent. Juist doordat de daar groeiende vegetatie en de processen in de bodem elkaar versterken, is die biodiversiteit ontstaan. In zijn boek Regenesis geeft Monbiot hoog op van ‘Rewilding’. Steeds gaat het daarbij om gebieden waar de landbouw òf verwaarloosd òf veel te intensief is geweest. Rewilding kan dan, zoals eigenlijk elke ingreep, een impuls geven aan biodiversiteit. Het kan echter nooit het hoogwaardige cultuurlandschap opleveren, wat kenmerkend is voor bovengenoemde, met hagen omzoomde graslanden. Om zijn argumenten kracht bij te zetten verwijst Monbiot naar onderzoeken die aantonen dat ook biologische veehouderij vervuilend is. In die onderzoeken, zoals uitgevoerd door onder andere de Wageningen Universiteit en de Universiteit van Augsburg, wordt gebruik gemaakt van de LCA-methode. Deze methode komt uit de industrie, waarbij er wordt gekeken naar alle input die voor een product nodig is en naar de output die uit het productieproces komt. Dat is een methode die in de industrie, en ook in de industriële landbouw, prima functioneert, maar die in de biologisch(dynamische) landbouw de plank volledig misslaat. Natuurlijk heb je veel gras nodig om één liter melk te produceren, maar wat er overblijft, het verteerde gras in de vorm van mest, is geen verlies, geen afval. Nee, die mest komt weer terug op het gras of op de akker. In een gezond landbouwsysteem functioneert alles in een cyclus, in een kringloop. En inderdaad, biologische koeien eten meer gras en minder krachtvoer en dus heb je meer input nodig voor eenzelfde hoeveelheid output. Wageningen Universiteit is de architect van de huidige industriële landbouw, logisch ook dat zij een industriële rekenmethode toepast om haar gelijk te bewijzen. Daarmee laat ze echter de potentie die landbouw heeft voor bevordering van bodemvruchtbaarheid en biodiversiteit buiten beschouwing. In een gezonde landbouw, waar de geproduceerde mest vooral wordt benut om er gezonde akkerbouw mee te bedrijven, zijn er geen stikstofniveaus waarover we ons zorgen moeten maken, maar zijn er boeren die gras winnen uit natuurgebieden, die daardoor aan kwaliteit winnen. Dan staan landbouw en natuur niet langer tegenover elkaar, maar versterken zij elkaar juist, doordat de landbouw natuurlijke technieken gebruikt om de natuur op een hoger plan te brengen. Als laatste klap op de vuurpijl gebruikt Monbiot het argument dat het voor klimaat noodzakelijk is om de veehouderij af te schaffen. Een belangrijke schakel daarin vormt het broeikasgas methaan, dat door herkauwers wordt uitgescheiden. Jarenlang werd dit argument door het IPCC (VN-organisatie voor klimaatverandering) ondersteund. Methaan werd als een 26 keer zo sterk broeikasgas ingeschaald als CO2. Dat argument werd al jaren door wetenschappers bestreden. Vorig jaar heeft het IPCC haar fout eindelijk (deels) toegegeven, waardoor van de factor 26 er nog 5 over bleven. De potentiële ‘methaanvervuiling’ door herkauwers daalt daarmee ook met een factor 5. Illustratief hiervoor is ook het besef dat er in Europa nu ongeveer net zoveel herkauwers zijn als begin 1900. Dat de veehouderij radicaal anders moet, staat buiten kijf. Maar als we echt iets voor het klimaat willen doen, dan moeten we het gebruik van fossiele brandstoffen afschaffen en niet de veehouderij. Monbiot gebruikt tenslotte ook nog als argument dat daar waar nu grasland is, ook bos kan worden aangelegd. Dat is maar gedeeltelijk waar, aangezien bos veel hogere eisen stelt aan haar omgeving dan gras. Het argument gaat echter ook mank, wat betreft koolstofopslag. Het aanplanten van bos is een adequate maatregel in tropische gebieden. Daar is de bovengrondse vastlegging van CO2 vele malen groter dan in onze gematigde zones. In ons klimaat echter zit veel meer koolstof opgeslagen in de bodem, dan in de vegetatie die daarop staat. Blijvend grasland herbergt hier meer CO2 dan een bos. En voor dat graslandbeheer hebben we koeien nodig. Vee vervangen door bomen is dan ook het paard (en de koe) achter de wagen spannen. Tom Saat is biologisch-dynamisch boer in Almere.||https://www.volkskrant.nl/columns-opinie/opinie-gezonde-landbouw-kan-niet-zonder-gezonde-veehouderij~b293209ad/
2022-07-25||Deze uithoek van het bierpalet is een zeldzaam smaakvolle: maak kennis met NEIPA||Voor de meeste bierdrinkers is IPA op zijn minst een vage kennis. Voluit India Pale Ale, maar niemand die die term nodig heeft als er op het terras een ipaatje wordt besteld. IPA is bier dat volop citrus- en andere fruitaroma’s heeft, maar afhankelijk van de uitvoering zijn ook gras, kruiden en zelfs dennenboom waarneembaar voor de oplettende neus. Vol in de mond, lekker bitter in de nasmaak – de populariteit van IPA is goed te begrijpen. Dat alles is te danken aan de hoge dosis hop die in het bier wordt gebruikt. De 18de- en 19de-eeuwse Britse brouwers pasten dat toe om hun pale ale na maanden op zee in drinkbare toestand op die verre en tropische bestemming te laten aankomen. Tegenwoordig draait het echter om versheid: de hopsmaken dienen zo snel mogelijk na het verlaten van de brouwerij genoten te worden. Daarom zitten IPA’s vaak in blik: de best denkbare verpakking als het gaat om het behoud van de verse smaak van bier. De IPA van vandaag hebben we te danken aan Amerikaanse ‘craft’ brouwerijen, die in het historische verhaal van de Engelse ‘pale ale as prepared for the India market’ inspiratie vonden om een geheel eigen, door hop gedreven biertype te maken. Veel smaak dus, maar ook flink bitter. Brouwerij The Alchemist uit de Amerikaanse staat Vermont kwam begin deze eeuw met een IPA-variant die juist zeer zacht en fruitig van smaak was. Beetje techniek: door de hop meer naar het einde van het brouwproces toe te passen wordt de nadruk op de hopsmaak en -geur gelegd en minder op het hopbitter. Deze IPA in Vermont- of New England-stijl, de NEIPA, sloeg snel aan. Een NEIPA is ongefilterd en heeft niet alleen een ondoorzichtig uiterlijk, maar ook een fluwelig mondgevoel. De smaak zit barstensvol sappig fruit, die volledig op het conto komt van speciaal op aroma geselecteerde hoppen. Het kan een aardig gezelschapsspelletje zijn om in een goede NEIPA zo veel mogelijk fruitsoorten te herkennen. Degenen die een ‘gewone’ IPA te bitter vinden, zijn vermoedelijk wel gecharmeerd van de vaak ook zoetere, maar toch zeer hoppige NEIPA. V serveert zes Nederlandse NEIPA’s. De bierkeuze in de supermarkt groeit, maar alleen de speciaalzaak kan van advies dienen. Drink de bieren zo vers mogelijk, dus controleer bij aankoop de tht- en afvuldatum en verorber het bier binnen enkele maanden – en schenk het altijd uit in een glas. Liefst van het type teku (een soort groot hoekig wijnglas), of desnoods in een groot wijnglas, want dan komt dit haast zwoel geurende bier met z’n mistige uiterlijk het best tot zijn recht. DDH NE DIPA is de formule op het etiket. Wat IPA is weet u inmiddels, die D ervoor betekent ‘double’ en dat betekent meer mout en meer alcohol. Dat NE staat dus voor New England. En DDH betekent double dry hopped. Oftewel: tijdens de vergisting of lagering, de laatste fasen in de fabricage van bier, krijgt het bier nog een extra lading hopsmaak mee. Dit Groningse bier is er een met spierballen. Maar wel heel mooie.€ 6,25 (44 cl) De Utrechtse brouwerij Kromme Haring gaat geen bierstijl uit de weg. In hun uitvoering van NEIPA komt ook weer een hele fruitmand voorbij in geur en smaak, maar het bier heeft ook wat licht grassigs. Onder dat alles heeft het een flinke body en een aangename bitterzoete afdronk.€ 3,75 (33cl) Een NEIPA is ook te herkennen aan woorden als ‘hazy’ en ‘juicy’ in de naam. Volgens eigen zeggen maakt Van de Streek uit Utrecht het bier alleen op maandag, als ze nog wat wazig van het weekend zijn. Een maandagochtendbier is dit echter niet. Altijd met amarillo-hop, plus een tweede hop die in elke batch anders is. Fris en ongecompliceerd.€ 2,79 (33cl) Brouwerijen hanteren een vast assortiment (‘core range') en een reeks speciale uitgaven (beperkt of zelfs eenmalig gemaakt). Die laatste zijn bedoeld om de relatie met de clientèle een beetje spannend te houden. Deze Alkmaarse hazy IPA zit in het basisassortiment. Lichter dan de meeste buren in dit lijstje, maar Crank The Juice biedt een sprankelende ervaring van met name sinaasappel. Het randje bitter op het einde maakt dit toch een grotemensendrank.€ 3,89 (44cl) De Elixer-reeks van Walhalla is een voorbeeld van een serie speciale uitgaven. Dertien stuks telt die reeks inmiddels. De meest recente uit de reeks ruikt citroentjesfris, terwijl in de mond het bier als een soort toverbal telkens andere fruitsmaken prijsgeeft. Een magische drank uit Amsterdam.€ 5,05 (44cl) Dat bier tegenwoordig steeds vaker in blik zit moet ook liefhebbers van de grafische kunsten een plezier doen. Want zeker zo’n joekel als deze uit Breda biedt alle ruimte voor fraaie ontwerpen. Het mondvullende bier vloeit heerlijk zoet uit en doet denken aan mango en passievrucht. Bier om samen met kleine slokjes van te snoepen.€ 4,38 (44cl)||https://www.volkskrant.nl/cultuur-media/deze-uithoek-van-het-bierpalet-is-een-zeldzaam-smaakvolle-maak-kennis-met-neipa~bc26916a/
2022-07-25||GRASS BLANKET||GRASS BLANKET is an intervention that emphasizes, transforms and challenges the conventional rubrics of sculpture, as many of my interventions do. In this case we see a circle of very long grass that looks like a nicely combed head of hair, or a blanket. In it, I recreated a childhood scene: my mother hugging me in a field in France during a holiday. As an artist I often draw upon romantic tropes like the holy mother, the lone wolf and the healing purity of nature. I mine the dynamics of humankind’s fraught position in relation to these extreme and destructive tropes. My psychiatrist says I mine them because they destructed me. But let’s just say the work brings together a lot of opposites such as nature and culture, belonging and leaving.||https://www.volkskrant.nl/cultuur-media/grass-blanket~b70dd4d4/
2022-07-25||Myanmar voert voor het eerst in decennia doodstraf uit, executeert activisten en burgers||De militaire junta greep vorig jaar de macht en veroordeelde sindsdien tientallen activisten ter dood, maar het land had al decennia geen executies meer uitgevoerd. Vorige maand kondigde de junta aan de doodstraffen uit te gaan voeren, wat tot grote internationale verontwaardiging leidde. Zo noemde secretaris-generaal van de Verenigde Naties António Guterres het besluit een ‘flagrante schending van het recht op leven, vrijheid en veiligheid’. Volgens Myanmarese media was Phyo Zeya Thaw, een 41-jarige hiphop-artiest die in 2015 als lid van Aung San Suu Kyi’s NLD-partij in het parlement werd gekozen, een van de geëxecuteerden. Hij werd door de junta beschuldigd van aanvallen op leden van het regime. Zo zou hij in augustus met een vuurwapen een trein in Yangon hebben aangevallen, waarbij vijf politieagenten omkwamen. Hij werd in november veroordeeld onder de nieuwe anti-terrorismewetten van het land. De prominente activist Kyaw Min Yu kreeg hetzelfde vonnis. De twee andere mensen die zijn geëxecuteerd waren veroordeeld omdat ze een vrouw zouden hebben vermoord van wie ze dachten dat ze een informant van de junta was. Het leger van Myanmar greep 1 februari vorig jaar de macht nadat de regerende Nationale Liga voor Democratie (NLD) een enorme zege had behaald bij de verkiezingen van november 2020, net als vijf jaar eerder. Het vanouds machtige leger, dat het land decennialang met ijzeren vuist had geregeerd, zag zijn politieke macht verdampen en sprak van verkiezingsfraude. Juntaleider Min Aung Hlaing liet regeringsleider Aung San Suu Kyi en andere prominenten van de NLD oppakken. Zij staan nu terecht. De coup leidde meteen tot massale demonstraties, stakingen en andere vormen van vreedzaam protest, die door het leger hard werden neergeslagen. Daarbij vielen meer dan 1.500 doden en werden zeker 12.000 mensen gearresteerd. Bijna 400.000 mensen zijn op de vlucht geslagen voor het geweld van politie en militairen. Het geweld en het ineenstorten van de economie hebben in heel Myanmar tot een ware humanitaire crisis geleid. De democratische oppositie vormde vorig jaar een regering in ballingschap, de Regering van Nationale Eenheid (NUG). Veel activisten gingen over tot gewapend verzet. Overal in het land werden burgermilities gevormd, en jonge activisten sloten zich aan bij een van de talloze etnische rebellenbewegingen die soms al sinds de onafhankelijkheid van Myanmar in 1948 vechten tegen de centrale regering. ‘Wij hebben het recht geweld te gebruiken om onszelf te verdedigen terwijl de internationale gemeenschap werkeloos toekijkt’, zei een voormalige vredesactivist tegen persbureau Reuters.||https://www.volkskrant.nl/nieuws-achtergrond/myanmar-voert-voor-het-eerst-in-decennia-doodstraf-uit-executeert-activisten-en-burgers~bb162543/
2022-07-25||Amerikaans-Zweedse showman Duplantis bekroont polsstokgoud met wereldrecord||Je zou niet zeggen dat Armand ‘Mondo’ Duplantis een van ’s werelds beste atleten is als je hem ziet lopen over het middenterrein van Hayward Field. Hij heeft een wat kromme rug, en oogt tussen de andere sporters op de atletiekbaan niet bijster gespierd. En toch is hij een grootheid in de sport. Bij de finale van het polsstokhoogspringen liet hij zondag zien waarom. Geen van zijn concurrenten wist de barrière van 6 meter te slechten. Christoper Nilsen uit de VS werd tweede, voor Ernest John Obiena van de Filipijnen. Beiden bleven steken op 5.94 meter. Maar voor Duplantis begon het pas. Nadat alle anderen hun vijf meter lange stokken al hadden opgeborgen, vloog hij over 6.06. Dat was een sprong om de administratie even op orde te brengen. Op een WK was er nog nooit iemand boven 6.05 uitgekomen en Duplantis vond zo’n kampioenschapsrecord niet te versmaden. Verzadigd was hij nog niet. Even later liet hij de in witte shirts geklede officials de lat naar 6.21 meter zwengelen. Hij wilde zijn wereldtitel bekronen met een wereldrecord, een centimeter hoger dan zijn bestaande topprestatie (indoor gesprongen). Buiten was zijn persoonlijke record 6.16. De fans op de tribune gingen er even goed voor zitten toen ze de lat langzaam maar zeker naar 6.21 meter zagen stijgen. Na het wereldrecord van Tobi Amusan op de 100 meter horden (12,12), eerder die avond, hadden de toeschouwers trek in nog zo’n traktatie. De kans dat de regerend olympisch kampioen het zou redden was bovendien groot. Hij had het in de afgelopen jaren al vaker gedaan. Zijn eerste poging strandde, Duplantis brak zijn vlucht halverwege af en dook onder de lat door. Daarna, terwijl de 4 x 400 meter bij de vrouwen was afgesloten met een Amerikaanse zege en hij het stadion voor zichzelf had, lukte het wel. Met een sierlijke boog vloog hij over de lat terwijl alle ogen en camera’s op hem waren gericht, alsof hij de regie volledig in eigen hand had. Ondanks zijn wat onopvallende uiterlijk is Duplantis een ware showman. Na zijn recordsprong rende hij richting de tribunes en maakte met een paar bokkensprongen een salto voor het uitzinnige publiek. Daarna wikkelde hij zich in de Zweedse vlag en danste met zijn hoge witte kousen door het stadion. In 1994, voor zijn geboorte, was het wereldrecord voor het laatst in de buitenlucht verbeterd door Sergei Boebka. Berekenend is Duplantis ook. Hij houdt ervan om zijn wereldrecords steeds maar een klein beetje op te hogen. Steeds een centimeter verder. Daarom hield hij het bij 6.21, al was bij zijn sprong duidelijk te zien dat hij nog hoger kan. Maar dat zou financieel onhandig zijn. Bij elk record mag hij een fikse premie tegemoet zien. Op de WK leverde het hem 100.000 dollar op. Hij heeft het centimeter voor centimeter omhoog kruipen afgekeken van Sergei Boebka. De Oekraïner domineerde de sport eind jaren 80 en begin jaren 90. Hij kwam als een van de weinigen met regelmaat boven de 6 meter uit, maar zorgde ervoor dat hij dat niet met te grote happen deed. Hij begon outdoor in 1985 met 5,85 en eindigde tien jaar later met 6,14. Indoor was hij zelfs nog een centimeter hoger gekomen. De records bleven tot 2020 staan. Inmiddels heeft Duplantis vaker over 6 meter gesprongen dan zijn legendarische voorganger: 48 om 46 keer. Duplantis draagt het geel-blauwe tenue van Zweden, maar dat had net zo goed het blauwe van de Verenigde Staten kunnen zijn. De vader van de 23-jarige wereldkampioen, Greg, is een Amerikaan die zelf als polsstokhoogspringer tot 5.80 kwam. Zijn moeder, de Zweedse Helena Hedlund, was een meerkampster en volleybalster. Hij koos ervoor om zijn moederland te vertegenwoordigen. Een voordeel daarvan was dat hij de concurrentie in de VS kon ontlopen. Zo hoefde hij zich geen zorgen te maken over olympische trials, waar zijn vaders olympische droom in 1996 strandde. Wonen doet hij in beide landen: hij verdeelt zijn tijd tussen Louisiana en Zweden. Sinds hij dat doet voelt hij zich steeds meer een echte Zweed, vertelde hij vorig jaar. Het is voor het eerst sinds 2011 dat een olympisch kampioen polsstok zich ook wereldkampioen mag noemen. De Australiër Steve Hooker, die in 2011 de WK en in 2008 de Spelen won, was de laatste. Renaud Lavillenie, die in 2012 goud won, slaagde er nooit in om op de WK te zegevieren. Hetzelfde gold voor de Braziliaan Thiago Braz, de kampioen van Rio. Beiden kwamen zondag niet in de buurt van Duplantis. Lavillenie bleef steken op 5.87 en eindigde als vijfde, Braz met dezelfde hoogte vierde. Nog slechter verging het landgenoot Menno Vloon die zijn aanvangshoogte van 5.55 meter niet wist te halen. ‘Het is een soort gekte. Ik kan me het moment nauwelijks herinneren’, zei Duplantis over zijn eerste wereldtitel en wereldrecord. Hij is pas 22 jaar. De kans is groot dat er hij dat gevoel nog vaak zal ervaren.||https://www.volkskrant.nl/sport/amerikaans-zweedse-showman-duplantis-bekroont-polsstokgoud-met-wereldrecord~b5c86608/
2022-07-25||Visser heeft niet de vorm en mist finale 100 meter horden: ‘Ik besef het nog niet helemaal’||Beteuterd frummelde Nadine Visser aan het kettinkje om haar hals. Ze rekende zich tot de vaste klanten voor de eindstrijd op de 100 meter horden, maar werd in de halve finale uitgeschakeld. De reden was simpel: ze was lang niet snel genoeg. ‘Het is balen. Het is voor het eerst in jaren dat ik niet in de finale sta.’ In 2019 en 2017 was ze zesde en zevende, in de olympische finale van Tokio zelfs vijfde. Visser wist dat ze hard moest lopen na de eerste halve finale van de 100 meter horden. Op het scorebord was de tijd van Tobi Amusan verschenen: 12,12. Een dik wereldrecord voor de 25-jarige Nigeriaanse, waarmee ze 0,08 onder het oude ging, dat sinds 2016 op naam van de Amerikaanse Kendra Harrison stond. In de finale zou Amusan nog sneller gaan op weg naar het goud: 12,06. Vanwege de harde meewind, 2,5 meter per seconde, zal de tijd niet als wereldrecord in de boeken gaan. Het was wel genoeg om Britany Anderson en Jasmine Camacho-Quinn (beiden 12,23) te verslaan. ‘Ze zeiden over mij: dat is het meisje dat altijd vierde, vierde, vierde wordt’, zei Amusan na afloop. ‘Maar nu heb ik het geflikt.’ Hoe graag Visser zich vlak voor haar races ook afsluit voor wat er om haar heen gebeurt, aan Amusans wereldrecord in de halve finale kon ze met geen mogelijkheid ontkomen. In de zogenaamde ‘call room’, waar de sporters wachten tot ze de arena mogen betreden, ontstond rumoer. Visser: ‘Twee Nigeriaanse vrouwen werden helemaal gek.’ Even later zag ze ook dat ze voor een plekje in de finale 12,49 zou moeten lopen. Dat was 0,02 seconden rapper dan haar nationaal record van 12,51. ‘Ik denk dat het wel goed was dat ik dat nog zag, want ik werd er heel scherp door. Ik kon mezelf lekker oppeppen.’ Dat ze harder wilde lopen dan ze ooit gedaan had, liet ze zien op de openingsmeters van haar halve finale. Ze kon behoorlijk goed meekomen in het spoor van olympisch kampioen Camacho-Quinn, die als tweede door zou gaan. Ze was zelfs sneller vertrokken dan Anderson, die de halve finale winnen zou. Maar na de laatste horde viel Visser stil. Met haar tijd van 12,66 kwam ze niet in de buurt van de vereiste 12,49. Dat was een nare verrassing. ‘Ik voelde niet dat het niet hard ging.’ In vergelijking met Tokio – toen ze de finale haalde in 12,63 en daar als vijfde eindigde in 12,73 – was Visser niet eens zo langzaam. Het waren vooral haar concurrenten die veel scherpere tijden noteerden. De omstandigheden, warm en met een beetje rugwind, waren daar ook naar. En dus had Visser een betere tijd verwacht. ‘Het zegt wat over mijn vorm dat ik minder goed ben dan ik dacht.’ Visser weet dat ze zichzelf de komende jaren flink zal moeten verbeteren als ze haar vertrouwde plekje in de finale wil kunnen opeisen. ‘Ik ga er keihard voor werken dat ik dat voor elkaar krijg’, zei ze. ‘Ik heb het eerder ook gedaan.’ Erg overtuigend klonk het niet. Daarvoor dreunde de mentale klap nog te hard na.||https://www.volkskrant.nl/sport/visser-heeft-niet-de-vorm-en-mist-finale-100-meter-horden-ik-besef-het-nog-niet-helemaal~bc1b5637/
2022-07-25||Hoe de C&A-familie Brenninkmeijer de grootste zonneparkbezitter van Nederland werd||Op een Tilburgs bedrijventerrein is de witte zuidwand van een kolossaal distributiecentrum halverwege ineens versierd met dikke trossen rode en zwarte kabeltjes. Ze komen vanaf het dak en leiden naar 32 indringend zoemende dozen, waar aan de onderkant dikke grijze kabels uitkomen. Het is onbewolkt en de zon staat hoog. Hier wordt zo’n 5,5 megawatt het elektriciteitsnet op gepompt. Binnen een uur komt er evenveel stroom van het dak als twee gemiddelde huishoudens in een heel jaar gebruiken. Dit 12.162 panelen tellende zonnepark op het dak van een distributiehal is een van de recente aanwinsten van Sunrock. In Nederland is ongeveer 1,5 miljoen vierkante meter dak door het Amsterdamse bedrijf belegd met zonnecellen, ongeveer 225 voetbalvelden. Uit onderzoek van de Volkskrant blijkt dat het bedrijf ook de grootste aanvrager is van zonnesubsidie. Van de 16,8 miljard euro die het Rijk de afgelopen 13 jaar reserveerde voor de Stimuleringsregeling Duurzame Energie (SDE), is 727 miljoen euro beschikbaar voor Sunrock. Dat is snel gegaan. Want zeven jaar geleden was Sunrock niet veel meer dan een klein bedrijfje op een zolder van een Amsterdams grachtenpand. In 2020 nam Cofra, de investeringsmaatschappij van C&A-familie Brenninkmeijer, het over. En inmiddels zijn er zo’n honderd man in dienst, onder wie prins Maurits van Oranje. Het doel is alle grote daken met zonnepanelen te beleggen. In Nederland, Duitsland en op termijn ook ver daarbuiten. Die stormachtige groei is bijna geheel te danken aan de SDE-subsidies, legt directeur strategie Michiel Sluimers uit. ‘De SDE garandeert een minimaal rendement, waardoor banken ons leningen durven te geven.’ Tegelijkertijd is Sluimers ook kritisch op de regeling. Het is in zijn ogen een systeem dat opportunisme in de hand werkt. Waardoor veel bedrijven inschrijven met projecten die uiteindelijk helemaal niet gerealiseerd worden. ‘Wij doen daar zelf ook aan mee, ongeveer de helft van die 727 miljoen euro gaan wij helemaal niet krijgen omdat we de projecten niet rond krijgen. Dat is zonde, want de bedoeling van de SDE is toch om zo veel mogelijk projecten wel te realiseren.’ Om het spel te begrijpen, moeten we eerst de SDE-subsidie toelichten. Die bestaat al sinds 2008 en is bedoeld om investeringen in duurzame energie mogelijk te maken. De overheid garandeert investeerders een minimale prijs voor hun stroom. Is de marktprijs lager dan dat bedrag, dan past de overheid het verschil bij. De toekenning van de subsidie gaat via een veilingsysteem, waarbij de geboden subsidie per opgewekt kilowattuur langzaam oploopt. Degene die intekent op de laagste subsidie, is als eerst aan de beurt. Wie wacht tot de prijs is gestegen, loopt risico dat de pot leeg is. Lang kwam zonnestroom niet voor de SDE in aanmerkingen omdat het een relatief dure vorm van schone energie is. Het geld ging alleen naar biomassa en windprojecten. Maar in 2016 veranderde dat. Alle capaciteit van biomassa was wel benut, voor wind op zee kwam een aparte regeling en er waren niet genoeg projecten voor windmolens op land om de hele subsidiepot leeg te trekken. Sunrock had toen al een aantal zonneprojecten in beheer. Die waren gekocht uit een failliete boedel. ‘Aanvankelijk wilden de eigenaren elders in Europa kant-en-klare zonneprojecten kopen’, zegt Sluimers, die zelf sinds 2016 bij Sunrock werkt. ‘Maar toen er SDE-subsidies voor zonneparken kwamen, zagen wij de kans om ze zelf te bouwen.’ Andere bedrijven zoals Solarfields, de nummer twee aanvrager van subsidies, hadden rond die tijd al ingezet op projecten waarbij weilanden vol worden gelegd met panelen. Sunrock koos voor een andere niche: grote daken. Sluimers en zijn collega’s schreven alle eigenaren van grote distributiecentra aan met de vraag of zij hun dak wilden verhuren. ‘Wij hadden zakelijk gezien het geluk dat door groei van thuiswinkelen, de verdozing van het landschap een vlucht nam’, zegt Sluimers. Maar het aantal grote daken is eindig, dus moest Sunrock snel zijn. Bovendien zag het management kansen in Duitsland. Er was geld nodig om snel te groeien, meer geld dan de oorspronkelijke eigenaren bij elkaar konden krijgen. Dus ging het bedrijf drie jaar geleden in de verkoop. Het lag voor de hand dat een groot energiebedrijf of een private-equity-onderneming Sunrock zou overnemen. Maar tamelijk onverwacht sloeg de familie Brenninkmeijer toe. Sluimers is blij met het familiebedrijf, waar inmiddels de zesde generatie het voor het zeggen heeft. ‘Natuurlijk willen ze liefst mooie winst behalen en zeker geen verlies. Maar in de gesprekken die we met hen voeren gaat het vooral over de impact van hun geld op het vergroenen van de stroomvoorziening.’ Tot op de dag van vandaag is Sluimers blij met de keuze voor grote daken. ‘Grondprojecten draaien om het duwen en trekken bij gemeenten om een vergunning rond te krijgen. En je moet opties op stukken grond nemen. Dat past niet bij ons team. Voor een groot dak heb je zo’n vergunning niet nodig. Dan hoef je alleen maar te schakelen met die vastgoedpartijen in plaats van gemeenteambtenaren te beïnvloeden.’ Wat overigens niet wil zeggen dat het een makkelijk proces is, zegt Luuk Buijs als hij in veiligheidshesje een rondleiding geeft langs de panelenzee op het dak in Tilburg. Buijs is manager van het project en kent alle technische en bureaucratische hordes die genomen moesten worden om de panelen op het dak te krijgen. Voor het project is in 2018 een subsidie toegekend van maximaal 7,4 cent per opgewekte kilowattuur. Over een periode van vijftien jaar zou dat gaan om een maximumbedrag van 8,1 miljoen euro. Op dat moment was er, afgezien van de subsidie en een principeakkoord met pandeigenaar Prologis, nog niets geregeld. Buis zorgde met collega’s dat er een uitgewerkte deal kwam met Prologis over de vergoeding. Prologis krijgt een vast bedrag, energie verkoopt Sunrock aan Vandebron. Er moest een aannemer komen die panelen zou leveren en leggen, afspraken met de netbeheerder over de plaats van de aansluiting en veel papierwerk met inspecties en verzekeringen. En dan zijn er nog alle technische hordes. Hier waren het onder meer de platen waarmee het dak is gedicht die niet sterk genoeg zijn om de extra belasting van de zonnepanelen te dragen, legt Buijs uit. ‘We hebben een speciale constructie moeten bouwen die precies rust op de balken waar ook de platen op liggen.’ Zo is het constant rekenen om het project goedgekeurd te krijgen. Verzekeraars moeten akkoord zijn. En uiteindelijk moet de netbeheerder het ook kunnen aansluiten. Dat laatste is een van de grote problemen waar Michiel Sluimers binnen Sunrock nu zorgen over heeft. ‘Bijna overal in Nederland zijn problemen met netcongestie, overbelaste elektriciteitsnetten. Daardoor staan 66 projecten van ons nu in de wachtrij.’ Daar duikt een probleem op met de SDE-subsidie: die verlies je wanneer je een project niet binnen drie jaar oplevert. Dat dreigt nu dus voor veel projecten. Sluimers: ‘Soms heb je er een jaar hard aan gewerkt en is het: sorry gaat niet door, geen ruimte op het net.’ Er zijn nog meer projecten van Sunrock die het moeilijk hebben, eigenlijk alle projecten uit 2020. Dat was een heel competitief jaar in de SDE, waarin Sunrock intekende op een subsidie van 6,5 cent per kilowattuur – ongeveer de helft van de subsidie op de eerste projecten. Maar sinds eind vorig jaar zijn de prijzen van zonnepanelen omhoog geschoten en is ook de rente gestegen. Sluimers: ‘Nu rekenen we al die projecten uit 2020 niet meer rond en staan ze on hold.’ Dat is precies de kritiek die Sluimers heeft op de SDE-regeling: die wordt gegeven voor plannen waarvoor nog lang niet alles geregeld is. Bij Sunrock zouden ze dus graag zien dat Nederland het systeem overneemt dat de Duitsers hanteren. Daarbij moet je een project echt uitvoeren als je er subsidie voor hebt gekregen. ‘Doe je dat niet, dan krijg je een boete van 50 duizend euro per megawatt. Zo haal je de vrijblijvendheid uit het systeem, bedrijven doen dan eerst al hun huiswerk en schrijven vervolgens in op een prijs die ook echt klopt met het bedrag dat zij nodig hebben om het rond te rekenen. De subsidieprijs en daadwerkelijke kostprijs van een project liggen zo ook dichter bij elkaar.’ Inmiddels bevindt Sunrock zich in een gekke situatie, zegt Sluimers. Door de gestegen kosten en rente lopen nieuwe projecten ‘knetterhard vast’. Terwijl de panelen die de afgelopen jaren wel zijn gelegd ‘als een raket gaan’ doordat de elektriciteitsprijs drie keer hoger is dan verwacht. ‘Soms hebben we vaste prijsafspraken, en dan is dat geluk voor de eigenaar van het gebouw. Maar we hebben hoofdzakelijk projecten waar wij zelf aan het net leveren, daarop maken we veel meer winst dan berekend.’ Ook de overheid profiteert ervan, want bij zulke hoge prijzen hoeft er geen euro SDE-subsidie uitgekeerd te worden. Netcongestie is dus een bedreiging, maar het levert, zeker in combinatie met de hoge elektriciteitsprijs, ook weer nieuwe kansen op. Want ineens kijken vastgoedeigenaren met andere ogen naar die panelen op het dak. Vroeger waren die vooral een manier om het imago nog wat groener op te poetsen en er een kleine financiële meevaller uit te halen. Op een huur van rond de 60 euro per vierkante meter voor het distributiecentrum kwam dan nog een plusje van een paar euro. Nu kan het een oplossing zijn voor panden die door het vastgelopen stroomnet geen aansluiting kunnen krijgen. Dat geldt voor Sunrock bijvoorbeeld voor een project bij Schiphol, waar DHL een groot distributiecentrum kan bouwen. Sluimers: ‘Ze hebben de grond en de vergunning, maar er is geen netaansluiting. Die vragen nu of we voor hen een off the grid-oplossing kunnen bouwen. Daarbij leggen we heel veel zonnepanelen en heel veel accu’s, en een gasgenerator die in de winter als er te weinig zon is nog wat elektriciteit opwekt. Dan leveren wij niet meer een extraatje. En dat is dus voor ons een kans om een cool concept te testen.’ Een andere oplossing richting de toekomst is een financiering die geheel losstaat van de SDE. Daarbij garandeert niet de overheid een minimumprijs voor de stroom, maar de eigenaar of de huurder van het pand. Sluimers: ‘Dat doen we nu bijvoorbeeld met een brouwerij en we zijn erover in gesprek met andere grote energieafnemers.’ Ook in de energiehandel liggen kansen voor het bedrijf. Door zonnestroom slim op te slaan als er overcapaciteit is en te verkopen als de prijzen hoog zijn, kan er veel geld worden verdiend. Hier ziet Sluimers bijvoorbeeld een grote kans met elektrische vrachtwagens. ‘Die rijden volgens strakke voorspelbare schema’s. Als ze op de momenten dat de zon hard schijnt worden geladen en in de nacht rijden, kun je veel geld besparen.’ Daarvan is in Tilburg een voorbeeld te vinden, laat Luuk Buijs zien. Een paar honderd meter van ‘zijn’ zonnepark staat naast een ander distributiecentrum een zeecontainer vol accu’s opgesteld. Hier wordt een deel van de stortvloed die er op zonnige dagen van het dak komt opgevangen en in de loop van de avond, als energieprijzen hoger zijn, weer ontladen. Ook kan er eventueel een elektrische truck mee worden opgeladen. Al is die vooralsnog in geen velden of wegen te bekennen. ‘We hopen dus dat die er zo snel mogelijk komen.’||https://www.volkskrant.nl/nieuws-achtergrond/hoe-de-c-a-familie-brenninkmeijer-de-grootste-zonneparkbezitter-van-nederland-werd~bb019c06/
2022-07-25||Dit reliëf op de Borobudur is getuige van een lange zeevarende én culturele traditie in de Indonesische archipel ||Een reliëf op de boeddhistische Borobudur-tempel in Midden-Java, Indonesië, toont een schip met gebolde zeilen tussen hoge golven. Het is een vlerkprauw, te herkennen aan drijvers die via een balk langszij in het water liggen om de boot recht te houden. De zeelieden aan boord hangen aan de schoten om het schip in bedwang te houden. Het reliëf, gemaakt in de 8ste of 9de eeuw, is een getuige van een lange zeevarende traditie in de Indonesische archipel. Al sinds de prehistorie beschikten de bewoners over navigatiekennis en bestreken ze met hun vlerkprauwen een uitgebreid handelsnetwerk dat duizenden kilometers omspande. De aantrekkingskracht van de ‘peperdure’ specerijen die via dit netwerk Europa bereikten, had tot gevolg dat Portugezen, Spanjaarden en Hollanders vanaf de late Middeleeuwen uitvoeren, op zoek naar ‘de bron’ van al dat moois. Toen die eenmaal gevonden was, had dat verstrekkende gevolgen. Een ervan was dat het rijke prekoloniale verleden van Indonesië tot op de dag van vandaag behoorlijk is onderbelicht in Europa. Het verdween in de schaduw van het eurocentrische perspectief op het grootste eilandenrijk ter wereld. Het Indonesische handelsnetwerk was ontstaan tijdens de migratiegolf die omstreeks 3500 voor Christus op gang kwam. Destijds reisden kleine groepjes landbouwers vanuit China naar het vasteland van Zuidoost-Azië en over zee naar Taiwan en verder. Kennis van landbouw, met name rijstteelt, en talen reisden mee. Zo verspreidde de Austronesische taalfamilie zich van het zuiden in China tot aan Madagascar en Rapa Nui (Paaseiland). Landbouw was in het gebied zo succesvol dat er overschotten ontstonden, waardoor niet iedereen meer hoefde te boeren maar ook kon leven van handel of een ambacht. Via China en de zijderoute bereikten goederen uit de Indonesische archipel al rond de 5de eeuw voor Christus Centraal-Azië, India, het Midden-Oosten en uiteindelijk het Middellandse Zeegebied. Tussen de 8ste en 11de eeuw werden de Indonesische handelsnetwerken uitgebreid met de Filipijnse eilanden en zeilden inwoners van Sulawesi naar de oostkust van Afrika en Madagascar. Ter vergelijking: in diezelfde periode zeilden Chinese schepen voor het eerst naar Zuidoost-Azië, Perzische schepen kwamen niet verder dan Sri Lanka en Portugese zeelieden waagden zich pas vanaf de 15de eeuw ten zuiden van Europa. Javaanse handelaren waren de spin in dit uitgestrekte handelsweb. Daarin werden rijst en textiel uit India verhandeld, lakwerk en porselein uit China, en (luxe) goederen, zoals glas en damast, uit het Midden-Oosten. Uit Sumatra kwamen goud en allerlei soorten bosproducten zoals geurend hout en fris ruikende kamfer op de markt. Tin kwam uit Bangka, peper uit West-Java en rijst uit Oost-Java. In Europa was er grote vraag naar kruidnagel vanwege de (vermeende?) helende werking tegen onder meer kiespijn, het bevorderen van de spijsvertering en het conserveren van vlees. Door de unieke combinatie van klimaat en voedingsbodem groeide de kruidnagel maar op één plek in de wereld: de Molukken in het noordoosten van de Indonesische archipel. Ook nootmuskaat en het zacht smakende omhulsel van de noot, foelie, kwamen ervandaan. Sinds 1700, maar misschien zelfs eerder, werden zilte zeekomkommers van Makassar op Sulawesi verhandeld met de Yolgnu Aboriginals op de noordkust van Australië. Niet alleen specerijen en (luxe) goederen werden via deze netwerken uitgewisseld, maar ook ideeën, cultuur en religie. Al 2500 jaar voor Christus kwamen de Indiase heldendichten Mahabharata en Ramayana naar Indonesië. Nog vandaag de dag worden ze verteld in het wajangtheater. Ook het boeddhisme kwam via de handelsroutes naar de Indonesische archipel. De Borobudur was het grootste religieuze bouwwerk ter wereld en trok boeddhistische pelgrims aan uit China en India. Later, eind 13de eeuw, arriveerde de islam in het eilandenrijk, ook via deze handelsroutes. Vanaf Noord-Sumatra verspreidde de islam zich zuidwaarts naar het Maleise schiereiland, Brunei en het zuiden van de Filipijnen (14de eeuw) en Midden- en Oost-Java (15de en 16de eeuw). Tegenwoordig is ongeveer 90 procent van de bijna 300 miljoen inwoners moslim, wat Indonesië het grootste moslimland ter wereld maakt. De Indonesische archipel is als bolwerk van handel en cultuur dus duizenden jaren oud. Dat in de 15de eeuw de Portugezen, later de Spanjaarden en in 1596 ook de Nederlander Cornelis Houtman kwamen binnenzeilen, was eerder een gevolg van de handelscontacten dan een oorzaak.||https://www.volkskrant.nl/cultuur-media/dit-relief-op-de-borobudur-is-getuige-van-een-lange-zeevarende-en-culturele-traditie-in-de-indonesische-archipel~b520051f/
2022-07-25||Japan ziet geen toekomst voor zich zonder Russisch gas||‘Japan zal geen olie of gas uit Rusland krijgen en niet meedoen aan lng-project Sachalin-2.’ Met dat vooruitzicht joeg de Russische voormalige president en oud-premier Dmitry Medvedev onlangs Japan de stuipen op het lijf. De Oost-Aziatische grootafnemer van Russisch gas kampt al met krappe energievoorraden. Nu ziet Tokio tot overmaat van ramp miljardeninvesteringen in de gas- en olievelden van het Siberische Sachalin verdampen. Dat Russische eiland ligt op luttele kilometers van het noordelijkste punt van Japan. De Japanse sancties tegen Rusland lopen in de pas met Europese en Amerikaanse strafmaatregelen, energie uitgezonderd. Japan verbiedt nieuwe investeringen in de Russische lng-sector en boycot Russische steenkool, maar Russische olie afslaan is lastiger en de Russische gaskraan houdt Japan open. Vertrekken uit de gaswinning in Sachalin, waarin Japanse bedrijven een minderheidsbelang van 22,5 procent hebben, is onbespreekbaar. Japan, dat nauwelijks fossiele brandstoffen heeft, gaat zonder geïmporteerde energie als een nachtkaars uit. Na de oliecrisis in de jaren zeventig heeft Japan op kernenergie en vloeibaar aardgas (lng) ingezet. Lng werd dominant na de tsunami en de daaropvolgende kernramp in Fukushima in 2011, toen kernenergie door de kernramp in Fukushima minder populair werd. Met 24 procent lng in de energiemix is Japan wereldwijd de op twee na grootste importeur van lng. Ruim 9 procent daarvan komt uit Rusland, vooral uit Sachalin. Er is geen groot Russisch gasproject of de Japanners doen mee. Een Japanse ontwikkelingsbank en het handelshuis Mitsui lijden al verlies bij Arctic LNG2, een Russisch gasproject in het Noordpoolgebied dat Europese en Aziatische gasmarkten vanaf 2023 per schip via de Noordelijke Zeeroute van lng moet voorzien. Omdat onderdelen voor de machines door internationale sancties lastiger verkrijgbaar zijn en Europa van het Russische gas af wil, is die toekomst twijfelachtig. Nu dreigt Japan het gas uit Sachalin kwijt te raken door Russische woede over een plan van de G7 − de club van rijke industrielanden − voor een prijsplafond voor Russische fossiele brandstoffen. Zo’n internationaal prijsplafond geeft de sancties tegen Rusland meer slagkracht, aldus Kishida in een recente speech, omdat Rusland dan minder verdient aan olie- en gasexport. Vorige week draaide Moskou de duimschroeven aan door Sachalin 2, geheel gewijd aan gaswinning, onder te brengen bij een nieuwe eigenaar. Buitenlandse bedrijven in het Sachalin-gasconsortium, zoals Shell en Mitsui, moeten binnen een maand besluiten of ze hun aandelen in de nieuwe eigendomsconstructie willen houden. Vervolgens moeten ze daar toestemming voor vragen bij de Russische regering. Het alternatief is de belangen verkopen. Voor Shell, voor 27,5 procent aandeelhouder, is dat geen moeilijke beslissing: hoewel het Sachalin-2-project 4 procent van de wereldmarkt voor lng vertegenwoordigt, heeft Shell al gezegd zich terug te trekken. Mitsui en Mitsubishi, Japanse bedrijven die voor respectievelijk 12,5 procent en 10 procent eigenaar zijn van Sachalin 2, weten van geen wijken, want meer dan de helft van het gas dat daar gewonnen wordt gaat naar Japan. De gehechtheid aan Sachalin gaat zover dat de Japanse minister van economie Hagiuda Koichi in mei zei dat Japanse aandeelhouders zelfs niet opgeven als de Russische regering vraagt om hun vertrek. Kishida verklaarde haastig dat Poetins Sachalin-decreet niets verandert aan de langlopende afspraken over gasleveranties. Medvedev hielp hem uit de droom. Sachalin is de laatste strohalm voor Japan, dat tijdens een recente hittegolf al merkte dat zijn olie- en gasvoorraden niet op orde zijn. Om te voorkomen dat mensen bezweken onder de hoogste temperaturen die de afgelopen 147 jaar door Japanse meteorologen zijn gemeten, mochten airconditioners aanblijven. Maar roltrappen in treinstations en lichtjes in amusementsparken werden uitgezet en fabrieken gingen over op kortere werkdagen. Dit ongemak valt in het niet bij de toekomstige energieproblemen als het land daadwerkelijk zonder Russisch gas komt te zitten. Daarnaast heeft Japan een andere dringende reden de belangen in Sachalin niet in de uitverkoop te doen: China, partner van Rusland en Japans grote concurrent en rivaal. Chinese staatsenergiebedrijven zitten Japan op de hielen in Russische gasprojecten: ze hebben al een aandeel van 20 procent in Arctic LNG2 en springen graag in het gat dat een Japans vertrek uit Sachalin zou achterlaten. Dat is een prachtkans voor China om voor een habbekrats een voorsprong op Japan te veroveren. Dat het Sachalin betreft, waarmee Japan speciale historische banden heeft, ligt extra gevoelig. Van 1905 tot 1945 was Sachalin onder de naam Karafuto deels of geheel een Japanse kolonie, waar Japan proefboringen naar olie deed. Nadat Japan de Tweede Wereldoorlog had verloren, ging de noordelijke helft van Sachalin naar de Sovjet-Unie. Over een nabijgelegen eilandengroep, de Koerilen, liggen Moskou en Tokio nog altijd overhoop. Japan heeft zich echter decennia lang uitgesloofd voor betere relaties met Rusland en wil de zorgvuldig opgebouwde belangen in de gas- en oliewinning niet zomaar aan de Chinezen overdoen. Zelfs als de Russen aansturen op een Japans vertrek uit Sachalin houdt Tokio vast aan het Russisch gas, al is het met de moed der wanhoop.||https://www.volkskrant.nl/nieuws-achtergrond/japan-ziet-geen-toekomst-voor-zich-zonder-russisch-gas~ba240434/
2022-07-25||🎧 Nog 265 miljoen Chinezen zitten in lockdown. Beluister onze podcast||Of luister via Apple podcasts, Spotify of Google. De Kamer van Klok gaat een paar weken met zomerstop. Eind augustus zijn we er weer.||https://www.volkskrant.nl/nieuws-achtergrond/nog-265-miljoen-chinezen-zitten-in-lockdown-beluister-onze-podcast~bb2578d4/
2022-07-25||Rusland gaat gastoevoer Nord Stream 1 halveren • Oekraïne hoopt deze week eerste graan te verschepen||||https://www.volkskrant.nl/nieuws-achtergrond/rusland-gaat-gastoevoer-nord-stream-1-halveren-oekraine-hoopt-deze-week-eerste-graan-te-verschepen~bc3f908f/
2022-07-25||Sjaak Hunnekens (100): ‘Mensen gaan te snel uit elkaar als het even moeilijk is’||Sjaak Hunnekens heeft vier generaties voortgebracht, zijn eerste achterachterkleinkind is 1,5 jaar jong. Op één kleinkind na, wonen al zijn 38 nazaten in Noord-Limburg, binnen een straal van 15 kilometer van de 100-jarige pater familias. Hij woont nog zelfstandig en doet zijn kleine boodschappen zelf, een jaar geleden nog met de auto, tegenwoordig op de scootmobiel. Voordat Hunnekens van wal steekt, legt hij eerst zijn spelregels van het interview uit: ‘Ik wou het zo doen: ik begin met een inleiding, daarna mag je mij vragen stellen. Als ik geen antwoord wil geven, zwijg ik.’ ‘Ik heet Sjaak Hunnekens en ik ben op 12 augustus 1921 geboren in Beringe. De rest is aan u.’ ‘Ja, kom maar op.’ ‘Aan van alles: tuinieren, de computer, de tv. Ik zit niet meer zoals vroeger elke dag op mijn laptop om mails aan mijn kinderen te schrijven en recepten op te zoeken, maar nog wel af en toe. Ik kijk graag op tv naar sportwedstrijden: Formule 1 met Max Verstappen, die komt hier uit de buurt. En ik houd van voetbal, ook vrouwenvoetbal. Ik bekijk deze maand elke wedstrijd van het Europees Kampioenschap. Mijn favoriete speelster is Lieke Martens, die komt ook uit deze streek. Haar ouders kwamen in de supermarkt in Bergen, waar ik heb gewerkt. Jammer dat Lieke is uitgevallen, ze is geblesseerd aan haar voet.’ ‘Het niveau is hoog. Ik kijk sowieso met veel plezier naar vrouwenvoetbal. Mannen kunnen er een puntje aan zuigen. Mannen spelen feller, maar mogen een voorbeeld nemen aan de mentaliteit van vrouwen. Als er een op haar donder krijgt op het veld en valt, staat ze meteen op, strijkt even met haar hand langs haar dij en speelt weer verder. Een man maakt in zo’n situatie een hoop drama en dan moet er vaak een brancard aan te pas komen. Vrouwen incasseren makkelijker.’ ‘Ik ben van doorgaan en niet achterom kijken, dat heeft toch geen zin. Wat geweest is, is geweest.’ ‘Nee, dat denk ik niet.’ ‘Van armoede naar overvloed. Die overvloed van tegenwoordig wordt niet gewaardeerd. Mensen vinden het normaal dat je de was in een machine stopt, zeep erbij, knop indrukken, er even later uithalen en klaar. Mijn moeder was dagelijks uren bezig om alles met de hand te wassen, voor een gezin van elf.’ ‘Er was niets, helemaal niets. We werkten om te eten. Kleding kregen we van neven en nichten en die ging in ons gezin van de een naar de ander. Als een kledingstuk kapot of versleten was, verstelde mijn moeder het. We waren met negen kinderen thuis, ik was de oudste, en had vier broers en vier zussen. ‘We hadden een kleine boerderij met een koe, een paar varkens, kippen en we verbouwden rogge, haver, gerst, aardappelen en groenten als bieten, spruitjes en boerenkool. Dat was genoeg om met zijn elven van te eten, niet genoeg om nog iets te kunnen verkopen. Omdat we zuinig moesten zijn met ons voedsel, deelden we eerlijk wat we hadden. Iedereen kreeg een half ei. Gelukkig woonden we vlak bij een bos. Als het stookhout op was, hakten we een boom om. ‘Het houtgestookte fornuis diende ook als kachel voor ons huis. Eén keer in de week werden we gewassen in een ijzeren teil: dan stonden we met zijn allen in een rij, één voor één mochten we even in het water en klaar. We gingen allemaal in hetzelfde badwater. We wisten niet beter en overal was het hetzelfde, behalve bij de grote boeren.’ ‘Nee, later heb ik wel de algemene kennis die je op een middelbare school opdoet, gemist. Een buitenlandse taal heb ik nooit geleerd. Er moest gewerkt worden want er was armoede. Als kind hielp ik mee op de boerderij. Na de lagere school moest ik aan het werk als knecht op een ander boerenbedrijf. Ik woonde intern bij de boer, dat was thuis weer een mond minder om te voeden. Op zondag was ik vrij en mocht ik naar huis. Dan gingen we met zijn allen naar de katholieke kerk. ‘Ik verdiende 70 gulden in een heel jaar. Dat moest ik afstaan aan mijn ouders, want het geld was hard nodig. Op zondag kreeg ik een paar cent, als ik 25 cent had gespaard, kocht ik daar stiekem sigaretten van, een pakje Dushkind. Van mijn eerste sigaret werd ik flink misselijk, maar ik ben toch doorgegaan. Ik heb gerookt van mijn 13de tot mijn 97ste, elke dag. Alleen tijdens vastentijd rookte ik niet, veertig dagen lang. Dan was ik blij als de Paasklokken luidden, kon ik er weer eentje opsteken.’ (Hij wijst naar een paar zwarte vlekken op de houten vloer naast zijn brede stoel.) ‘Tijdens het roken was ik in slaap gevallen, de sigaret viel naast mij op de grond. Ik werd wakker van de rook, er was gelukkig nog geen vuur. Stel je voor wat er was gebeurd als ik was blijven slapen. Met mijn voet trapte ik op de rokende plekken en zei tegen mezelf: nondeju, en nu is het afgelopen. Ik heb nooit meer één sigaret aangeraakt en heb het geen moment gemist.’ ‘Ook al heb ik 84 jaar lang elke dag gerookt, mij mankeert niets. Ik slik maar 1 tabletje. Alleen het lopen begint wat moeilijk te worden, daarom heb ik een scootmobiel. Een jaar geleden reed ik nog auto. Op mijn 100ste verjaardag ben ik naar het feest gereden. Mijn dokter was er ook en hij zei dat hij nog nog nooit had meegemaakt dat een 100-jarige nog autoreed. Na mijn verjaardag vond ik dat ik ermee moest ophouden. Als er iets mis gaat, zit mijn familie ermee. Dus toen heb ik een scootmobiel aangeschaft, dat zijn nu mijn beste benen.’ ‘Nee. Na een paar jaar als knecht op de boerderij moest ik er niks meer van hebben, ik wilde weleens iets anders. Ik zag een advertentie van de Coop, een kruidenierswinkel. Ze vroegen een bezorger. Dat verdiende beter dan het werk op de boerderij. Ik solliciteerde en werd aangenomen. Als een klant had aangewezen welke waren hij wilde kopen, bezorgde ik de boodschappen aan huis, met een paard en een kar. ‘Dat was voor de oorlog. Tijdens de oorlog zat ik met vijf jongens ondergedoken op een boerderij, dus werd ik weer boerenknecht. Vanuit het zolderraam kon ik mannen loopgraven zien graven, dwangarbeid die ik anders ook had moeten doen. Na de bevrijding kon ik weer bij de Coop terecht, ik klom op tot bedrijfsleider. Maar mijn inkomen was niet genoeg om van rond te komen, met een gezin met zes kinderen. Daarom hield ik bij ons huis varkens, zestig in totaal, voor de verkoop. Ook verbouwde ik groenten en fruit voor mijn gezin.’ ‘Het was hard werken, zes dagen in de week van ’s ochtends vroeg tot ’s avonds laat, net als mijn vader. Het was nu eenmaal zo. Ik heb het altijd met plezier gedaan. Op mijn 57ste ben ik met vervroegd pensioen gegaan voor mijn vrouw To. Ze had een zwakke gezondheid. Ze was vaak erg moe en had last van open benen. Die moesten elke dag verbonden worden. ‘Het heeft jaren geduurd voordat artsen ontdekten dat ze hartproblemen had. Na de operatie besloot ik te stoppen met werken om voor To te zorgen. Je bent er voor elkaar, in voor- en tegenspoed. Dat zie je tegenwoordig steeds minder. Mensen gaan te snel uit elkaar als het even moeilijk is. Dat begrijp ik niet, want dan komt het er juist op aan. To is 22 jaar geleden overleden, 78 jaar oud.’ ‘Daar kon ik niet goed tegen, daarom nam ik een hondje en noemde hem Bonnie. Op een avond gingen we wandelen. Bonnie wilde per se naar de buurvrouw twee huizen verderop, ik kon hem niet tegenhouden. Daar aangekomen, bleken er binnen inbrekers bezig te zijn. Ik heb meteen de politie gebeld en de buurvrouw daarna geholpen met de zaak verder af te wikkelen. Zo heb ik Nellie leren kennen. We kregen een relatie en zijn nog 7,5 jaar samen geweest en hebben veel leuke uitstapjes gemaakt, en vakanties gevierd, tot zij dertien jaar geleden ook overleed.’ (Resoluut:) ‘De kerk. Die heeft mij van alles wijsgemaakt. Het geloof was er om mensen in toom te houden, maar dat is helemaal niet nodig. Ieder mag zijn eigen leven leiden. Ik volg nog wel elke zondag de mis, via de kerk-tv. Meer wil ik er niet over kwijt. Dat zijn mijn eigen gedachten, die houd ik voor mezelf.’||https://www.volkskrant.nl/mensen/sjaak-hunnekens-100-mensen-gaan-te-snel-uit-elkaar-als-het-even-moeilijk-is~be9a003d/
2022-07-25||Apenpokken is een ‘internationale bedreiging’, maar wat betekent dat precies?||Na de uitbraak van sars begin deze eeuw paste de Wereldgezondheidsorganisatie haar reglementen aan, om beter te kunnen reageren op internationale ziekte-uitbraken. Onderdeel daarvan was de introductie van de term ‘public health emergency of international concern’ (PHEIC) voor uitbraken die zich waarschijnlijk naar andere landen zullen verspreiden en daarom een internationale aanpak vereisen. Apenpokken is na de Mexicaanse griep, polio, ebola, zika, en covid-19 de zesde ziekte die deze benaming krijgt. De experts van de WHO waren verdeeld over of apenpokken werkelijk een PHEIC is. Directeur Tedros Adhanom Ghebreyesus hakte de knoop door en besloot om toch de hoogste alarmfase in te luiden. Niet omdat het apenpokkenvirus uitzonderlijk besmettelijk of dodelijk is, maar om iedereen op het hart te drukken: neem deze uitbraak serieus, en onderneem actie nu dat nog relatief gemakkelijk kan. Voorlopig is de vaccinatiecampagne het belangrijkste wapen tegen de uitbraak, zowel in Nederland als in andere landen. Die campagne richt zich op een zeer specifieke doelgroep: mannen die seks hebben met mannen en transgender personen, waarvan specifiek zij die het anti-HIV-middel PrEP krijgen, daarvoor op de wachtlijst staan, of een verhoogd risico lopen op soa’s. In totaal gaat het om ongeveer 32 duizend personen. ‘Die doelgroep is veel te specifiek’, vindt infectieziekten-onderzoeker Charifa Zemouri. ‘Alle mannen die seks hebben met mannen, en iedereen die in aanraking is gekomen met iemand die mogelijk besmet is, zouden gevaccineerd moeten kunnen worden.’ Probleem is dat Nederland momenteel 70 duizend vaccins heeft liggen, waarvan twee doses nodig zijn. Om meer dan de huidige doelgroep te vaccineren, zijn dus meer vaccins nodig. Ook dermatoloog Henry de Vries van de GGD Amsterdam gaf vrijdag op Radio 1 toe dat de vaccinatiecampagne ‘wordt gelimiteerd door de hoeveelheid vaccins’. ‘We zouden veel meer willen geven’, zei de Vries, maar de vaccins daarvoor ‘zijn gewoon niet aanwezig’. Hij raadt mensen in de risicogroep daarom aan om het aantal sekspartners te beperken en zich bij de GGD te laten testen bij klachten. De Vries: ‘Met het vaccin en dit soort zelfbeschermingsmaatregelen hopen we hier een einde aan te krijgen.’ Zemouri hamert op informatievoorziening voor risicogroepen, met name over de vroege symptomen: koorts en opgezette lymfeklieren. Uit recent Belgisch onderzoek bleek dat apenpokken ook asymptomatisch voor kan komen, dus zonder dat de besmette patiënt er iets van merkt. ‘Maar de risico’s van asymptomatische besmettingen zijn lager dan die van het slecht herkennen van symptomen’, denkt Zemouri. Als bij iemand het apenpokkenvirus is vastgesteld, moet diegene net als bij een coronabesmetting in isolatie. Maar bij apenpokken kan zo’n isolatie wel drie weken duren. ‘Voor mensen die inkomen mislopen als ze drie weken thuis moeten zitten, bijvoorbeeld omdat ze zelfstandig ondernemer zijn of niet alle ziektedagen doorbetaald krijgen, is het daarom belangrijk dat de overheid een potje opzijzet om die mensen te compenseren’, zegt Zemouri. Nu het virus in Nederland nog maar bij 712 mensen is vastgesteld, is dat nog betaalbaar. ‘Absoluut niet’, zegt Zemouri. ‘Een infectieziekte hoeft geen mensen te doden om als urgent gezien te worden.’ Ze wijst erop dat ook mildere ziekten zoals apenpokken de kwaliteit van leven schaden en bijdragen aan ziektekosten en verzuim. ‘Net als kiespijn, dat behandelen we toch ook?’ In Centraal-Afrika is apenpokken inderdaad op een constant en voorspelbaar niveau aanwezig. Maar volgens de reglementen van de WHO is sprake van een PHEIC als de situatie ‘ongebruikelijk of onverwacht’ is. Dat is het geval nu apenpokken vrij rondgaat in landen waar het voorheen niet voorkwam. Toch vindt ook Zemouri de reactie van de WHO getuigen van enig eurocentrisme of hypocrisie. Pas nu het virus in Europa is aangekomen, gaan we er aandacht aan besteden. Zemouri: ‘Het vaccin bestaat al lang en heel veel landen hebben het op voorraad. Waarom zijn mensen in Afrika dan nooit gevaccineerd?’ Nu de internationale uitbraak een feit is en vaccinatiecampagnes overal van start gaan, zal het een stuk meer moeite kosten om het virus in te dammen. En is het Europa dat in andere werelddelen zal moeten bedelen om vaccins.||https://www.volkskrant.nl/nieuws-achtergrond/apenpokken-is-een-internationale-bedreiging-maar-wat-betekent-dat-precies~b1162c54/
2022-07-25||Leeuwen uit Syrië, beren uit Irak: hier vinden getraumatiseerde dieren een veilig thuis||Voor de 12-jarige Lula zijn de dagen overzichtelijk. Luieren in de zon, spelen bij de waterbak en vandaag: lunch met een blaadje sla. Lula is een bruine beer. Jarenlang was ze een bezienswaardigheid in de dierentuin van de Iraakse stad Mosul, totdat terreurbeweging Islamitische Staat (IS) aan de macht kwam. In de jarenlange oorlog die volgde, dreigden de beesten te verhongeren en begonnen ze elkaar op te eten. Alleen Lula overleefde, broodmager, samen met een mannetjesleeuw. Ze werden geëvacueerd: de leeuw naar Zuid-Afrika, Lula naar Al-Ma’wa, een uitgestrekte en beboste heuvel van 110 hectare in het noorden van Jordanië. Géén dierentuin, zoals bedrijfsleider Moustafa Khraisat (28) benadrukt, maar een reservaat. ‘Het enige van zijn soort in het Midden-Oosten en Noord-Afrika.’ De dieren hebben geen kooien maar leefgebieden. Ze komen voor hun rust. Bezoekers kopen voor omgerekend 7 euro een kaartje, maar moeten het risico voor lief nemen dat de dieren zich niet laten zien. Een rondleiding door Al-Ma’wa is tegelijk een tour langs de brandhaarden van de Arabische wereld. Er zijn leeuwen en beren uit Syrië, Irak en de bezette Gazastrook. Vaak begint hun evacuatie met een noodkreet op sociale media. Wie komt ze redden? Met geld van de in Oostenrijk gevestigde dierenrechtenorganisatie Four Paws worden de reddingsoperaties op poten gezet. In het geval van Lula viel dat niet mee: ze stond dagenlang in een krat bij een checkpoint, wachtend tot het Iraakse leger toestemming gaf voor de doortocht. ‘Ze kwam met stress aan’, zegt Khraisat, ‘maar die is helemaal verdwenen.’ Pang-pang-pang. Tussen de heuvels echoën geweerschoten. ‘Een militaire basis’, zegt Khraisat. De dieren hebben er volgens hem geen last van. Heel anders is dat wanneer er helikopters overvliegen. ‘We hebben twee beren uit Aleppo. De eerste maanden vluchtten ze bij dat geluid meteen hun hok in, en begonnen ze op de deuren te bonken.’ De vatenbommen die jarenlang op Aleppo neerkwamen, werden uit helikopters geworpen. Al-Ma’wa werkt met een jaarbudget van een half miljoen euro, afkomstig van zowel Four Paws als een stichting van de Jordaanse prinses Alia bint Hussein. Niets wordt aan het toeval overgelaten: experts stellen voor ieder beest een dieet vast. De leeuwen krijgen behalve karkassen ook supplementen (‘predator powder’) uit Engeland. Khraisat: ‘Pas op dat je niet te liefdevol wordt, zeg ik tegen de verzorgers. Ook al zijn ze nog zo speels, ze kunnen zomaar je hand afbijten.’ Over de werkwijze van dierentuinen in het Midden-Oosten is hij niet te spreken. Een van de leeuwen onderging na aankomst in Al-Ma’wa drie zware operaties, nadat een directeur van een Gazaanse dierentuin haar met een heggenschaar had ontklauwd. ‘Hij wilde dat de kinderen met haar konden spelen.’ In de felle middagzon is de bedrijfsleider alweer doorgelopen, voorbij twee wilde rattenslangen verstrengeld in een paringsdans. ‘Scar!’, roept hij bij een metershoog hek. ‘Scar, waar ben je? Hebben jullie hem gezien?’ Na enig dralen stelt hij vast dat de bejaarde hyena vandaag wil slapen. Van de bijna zeventig dieren in Al-Ma’wa komt bijna de helft niet uit de oorlog, maar uit het illegale circuit. ‘Er is een wereldwijde handel in tijgers, leeuwen, noem maar op’, zegt Marek Trela (68), de Poolse directeur. ‘Aan tijgerbotten valt grof geld te verdienen: veel mensen denken dat die een geneeskrachtige werking hebben. In China en Vietnam wordt het gal van beren gebruikt in homeopathische middeltjes.’ Illegaal verhandelde leeuwen duiken op in buurland Saoedi-Arabië, waar de nouveaux riches met gemak 5- à 10 duizend euro neertellen voor een welpje. Op Instagram en TikTok kun je de eigenaars bezig zien, stoeiend met kapucijnapen, leeuwen en tijgers. Ze hebben honderdduizenden volgers. ‘Ze zien dat als normaal’, moppert Khraisat. ‘Daarin schuilt het gevaar. Het zijn wilde dieren, die moet je niet als huisdier houden.’ De fascinatie met leeuwen gaat volgens hem eeuwen terug. In de verzen van Ahmed Al-Mutanabbi, de grote dichter uit het Abbasidenrijk, is de leeuw een symbool van kracht en mannelijkheid. Tijdgenoot Ibn Khalawayh (gestorven in 980) verzamelde vierhonderd verschillende benamingen voor de koning van het dierenrijk, variërend van ‘de sublieme’ tot ‘hij wiens taal ongemanierd is’. De autoriteiten in Jordanië treden als een van de weinigen in de regio op tegen de illegale handel. De politie heeft er een speciale eenheid voor. Agenten doen zich voor als kopers wanneer een wild dier opduikt op sociale media. Vijf jaar geleden bijvoorbeeld, toen een Jordaniër online een krokodil aanbood. De politie-in-burger vroeg om zijn papieren, waarna de man een pistool trok en een agent doodschoot. De dader zit een levenslange celstraf uit. Is er een weg terug voor de beren en leeuwen uit Aleppo en Mosul? Khraisat schudt het hoofd. ‘Syrië ligt in puin, Irak is ingewikkeld.’ Belangrijker: de dieren zijn door de jaren heen volledig afhankelijk geworden van mensen. In het beste geval zou berin Lula naar de bossen van Noord-Turkije kunnen, het enige gebied waar haar soort nog in het wild voorkomt. Toch gaat dat niet gebeuren. Khraisat: ‘Ze zou het niet overleven.’ Hij en zijn collega’s zien educatie als de sleutel. ‘We willen een mentaliteitsverandering. We gaan langs bij scholen met de boodschap: dieren horen in het wild, niet in een kooi.’ In een ideale wereld zonder oorlog kan het reservaat worden opgeheven. Tot die tijd kan Lula er onbekommerd luieren.||https://www.volkskrant.nl/nieuws-achtergrond/leeuwen-uit-syrie-beren-uit-irak-hier-vinden-getraumatiseerde-dieren-een-veilig-thuis~b3a7a066/
2022-07-25||Europese vakbonden willen maximumtemperatuur voor veilig werken||Een aantal Europese lidstaten, waaronder België en Hongarije, heeft wettelijk vastgelegd tot welke temperatuur er gewerkt mag worden, maar de drempelwaarden verschillen en in veel landen bestaan zulke maximumtemperaturen niet. Zoals in Frankrijk, waar volgens de koepelorganisatie in 2020 twaalf mensen stierven aan hittegerelateerde arbeidsongevallen. Volgens een peiling van onderzoeksbureau Eurofound wordt 23 procent van de arbeiders in de EU ongeveer een kwart van de tijd blootgesteld aan hoge temperaturen. Als er alleen gekeken wordt naar landbouwarbeiders, stijgt dat percentage naar 36 procent en voor werkers in de bouw gaat het om 38 procent. ‘Arbeiders staan elke dag aan de frontlinie van de klimaatcrisis en moeten beschermd worden tegen het alsmaar toenemende gevaar van extreme temperaturen’, zegt Claes-Mikael Stahl, plaatsvervangend secretaris-generaal van het Europees Verbond van Vakverenigingen (ETUC), de koepelvereniging die 60 miljoen Europese vakbondsleden vertegenwoordigt, in een persbericht. ‘Politici kunnen niet langer het gevaar van kwetsbare arbeiders negeren, terwijl ze zelf comfortabel in kantoren met airconditioning zitten.’ Welke temperatuur de vakbondskoepel voorstelt is niet bekend. Volgens de Wereldgezondheidsorganisatie ligt de optimale werktemperatuur tussen 16 en 24°C.||https://www.volkskrant.nl/nieuws-achtergrond/europese-vakbonden-willen-maximumtemperatuur-voor-veilig-werken~b147e556/
2022-07-25||Visser mist finale 100 meter horden op WK, Nigeriaanse Amusan loopt nieuw wereldrecord||De 27-jarige Visser scheurde bij de NK indoor in februari haar linker hamstring en miste daardoor de WK indoor in Belgrado. Het was dezelfde blessure die ze een jaar eerder ook opliep en die haar voorbereiding op de Olympische Spelen verstoorde. Ze was in Tokio nog niet in topvorm, maar werd toch vijfde in de finale. De Noord-Hollandse kreeg deze keer meer tijd om te herstellen, maar het lukte in Eugene toch niet zichzelf te overtreffen. Ze liep uiteindelijk de twaalfde tijd van alle halvefinalisten De Nigeriaanse atlete Tobi Amusan verbeterde in de eerste serie van de halve finales van de 100 meter horden het wereldrecord. Ze won haar race in 12,12. Ze haalde 8 honderdsten af van het oude record van 12,20, dat op naam stond van de Amerikaanse Kendra Harrison uit 2016. Harrison eindigde in de heat van Amusan als tweede in 12,27. Het optreden van Menno Vloon in de WK-finale van het polsstokhoogspringen is van korte duur geweest. De 28-jarige Zaankanter sprong drie keer de lat eraf bij zijn aanvangshoogte van 5,55 meter. Hij mocht na zijn drie ongeldige pogingen meteen de kleedkamer opzoeken. Vloon sprong vrijdag in de kwalificaties nog overtuigend 5,75 met nieuwe stokken die hij in de Verenigde Staten had aangeschaft. Zijn oude stokken kreeg hij op Schiphol niet mee in het vliegtuig. Na die kwalificaties was hij dan ook hoopvol over een sterk optreden in de finale. Tot drie keer toe ging het echter mis in de aanloop. Vloon kwam telkens niet goed uit bij de insteekbak en kon daardoor geen goede sprong maken. Vloon, die met 5,96 meter houder van het Nederlands record is, bereikte vorig jaar de olympische finale in Tokio, maar ook toen lag hij al snel uit de wedstrijd. De Nederlander kwam toen nog wel over de aanvangshoogte van 5,55 meter, maar drie pogingen op 5,70 mislukten.||https://www.volkskrant.nl/nieuws-achtergrond/visser-mist-finale-100-meter-horden-op-wk-nigeriaanse-amusan-loopt-nieuw-wereldrecord~bf282fc6/
2022-07-25||De schitterende mevrouw D. spreekt gebroken Nederlands ||In het wijkgebouwtje van de pater word ik plotseling gebombardeerd tot iemand-met-een-spreekuur, ooit iets wat je in Holland, ondeskundig, ongediplomeerd, onaangesteld, niet zo gauw zou overkomen. In een van de voorkamers zit een aantal dames op een rijtje. En dan komen ze binnen. Ik maak aantekeningen, zeg dat ik niets kan beloven. Uit onze gezamenlijke mengelmoes van gebroken Engels, Bahasa, Nederlands, tracht ik gegevens te destilleren. Bijvoorbeeld over die bijzonder knap uitziende Indonesische vrouw wier man gevangen zit in Surabaja, op verdenking van communisme, en die maar moet zien rond te komen met vier kinderen. En wat moet ik denken van de dertigjarige Greta, van wie de schoonvader naar Holland is gegaan en niets van zich laat horen, terwijl ze graag geld van hem wil ontvangen om voor haar kinderen te kunnen zorgen. En dan die schitterende mevrouw D., lang, mager, fier, die gebroken doch hoogst plechtstatig Nederlands spreekt: ‘Mevrouw, ik leef in barre toestand; heb geen inkomen, doe af en toe naaiwerk, geen geld voor naaimachine, met de hand mevrouw, met-de-hand! Hele lange jurken!’ Haar man was Nederlands militair en wordt sinds 1944 vermist. ‘En vermoeid, mevrouw, dodelijk vermoeid...!’||https://www.volkskrant.nl/cultuur-media/de-schitterende-mevrouw-d-spreekt-gebroken-nederlands~be79715c/
2022-07-25||Britse premierskandidaat Sunak wil ‘China’s schandelijke activiteiten en ambities’ hard aanpakken||‘Genoeg is genoeg. Te lang hebben politici in Groot-Brittannië en in het Westen de rode loper uitgerold en een oogje dichtgeknepen voor China’s schandelijke activiteiten en ambities’, zei Sunak zondag. ‘Ik zal dit veranderen op dag één van mijn premierschap.’ Eerder had Sunaks tegenkandidaat Liz Truss, voormalig buitenlandminister, hem ervan beschuldigd een zwakke positie in te nemen tegenover China en Rusland. Een van de maatregelen die Sunak zegt te willen nemen tegen China is het sluiten van de dertig Confucius-instituten in Groot-Brittannië, waarmee China volgens hem via culturele en taalprogramma’s probeert invloed uit te oefenen. Ook wil Sunak ‘China uit onze universiteiten schoppen’ door instellingen voor hoger onderwijs te dwingen buitenlandse donaties van meer dan 50.000 pond (58.750 euro) openbaar te maken. Sunak wil ook de Britse inlichtingendienst MI5 inzetten om Chinese spionage tegen te gaan en een ‘NAVO-achtig’ verbond opstellen om Chinese dreigingen in cyberspace aan te pakken.||https://www.volkskrant.nl/nieuws-achtergrond/britse-premierskandidaat-sunak-wil-china-s-schandelijke-activiteiten-en-ambities-hard-aanpakken~b71a22cb/
2022-07-25||Ondiep, rustig, maar toch een risico: meerdere verdrinkingen in recreatieplassen||Twee kinderen in een grijze opblaaskano worden voortgetrokken door hun opa, in het ondiepe deel van het Veluwemeer. Zonder reddingsvesten, ‘maar allebei mét zwemdiploma’s’, zegt oma Mieke. Diploma’s ja, in meervoud, ‘want alleen A vinden wij niet genoeg. Dan kun je nog niet echt zwemmen.’ Ze heeft het tafereel met de kano net vastgelegd op haar telefoon en zit hier op strand Horst nu weer heerlijk in haar blauwe klapstoel, thermoskan koffie binnen handbereik. De familie uit Bodegraven heeft deze zondagochtend een uur gereden voor een bezoekje aan strand Horst bij Ermelo. Vanuit hun woonplaats zijn ze eigenlijk een stuk sneller bij de Noordzeekust, maar volgens Mieke kun je met kleine kinderen beter bij het Veluwemeer zijn. ‘Aan zee moet je toch de hele tijd uitkijken. Hier is het ondiep en het water is rustig.’ Toch verdronken er de laatste weken ook in rustige recreatieplassen een aantal mensen (zie inzet). Geregeld is de oorzaak dat mensen die niet kunnen zwemmen, toch te diep het water in gaan, zegt Ernst Brokmeier van Reddingsbrigade Nederland. ‘Mensen zien zo’n lijn liggen en denken: ach, dat is voor de kleintjes, en stappen eroverheen. Maar de bodem is meestal niet vlak. Stap je in een gat en kun je niet zwemmen, dan kan het heel snel gedaan zijn.’ De Reddingsbrigade en de Nationale Raad Zwemveiligheid voeren deze zomer daarom de campagne ‘Wie checkt jou?’, onder meer met borden hier op strand Horst. De boodschap: ga niet zomaar alleen zwemmen, maar vraag je vooraf af of er iemand is die je in de gaten houdt, mocht er iets misgaan. In het algemeen worden de gevaren van water onderschat, denkt Pieter Keuter van dregteam Soad (Stichting Opsporings Apparatuur Drenkelingen) uit Urk. Soad is een team vrijwilligers met sonarapparatuur, dat door de politie kan worden ingeschakeld als er mensen vermist zijn rond open water. ‘Mensen zitten gezellig langs de waterkant, het is heet, dan is het aanlokkelijk om er even in te gaan. Een tijdje terug hebben we in Hoogeveen nog geholpen bij een zoekactie in een meertje. Een man van 21 stapte daar over de boeienlijn heen, terwijl hij niet kon zwemmen. Hij is verdronken onder de ogen van de vrienden met wie hij daar zat.’ Keuter doet zijn verhaal vrijdag bij het Aquacentrum in Biddinghuizen. Hij heeft daar met zijn team vrijwilligers helpen zoeken naar het Duitse gezin dat donderdag verdween bij een kanotocht. Beide ouders en hun 5-jarige dochter kwamen om het leven. Alleen een dochter van 7 overleefde de op het oog onschuldige tocht, door zich vast te klampen aan een boei. Hoe het precies zo kon misgaan, blijft onopgehelderd. Volgens de politiewoordvoerder is ook na een eerste gesprek met het zwaar geshockeerde 7-jarige meisje niet helder geworden wat er precies is gebeurd. Het gezin verbleef bij Europarcs Veluwemeer, een verzameling chalets aan het water. Een Duitse familie met drie kinderen en twee honden loopt daar vrijdag het strandje op. Ze hebben vier zonnebloemen bij zich, die ze in het zand steken voor het gele huisje van de watersportverhuur. Nee, ze kenden het getroffen gezin verder niet, vertelt vader Martes, die niet met zijn achternaam in de krant wil. ‘Maar we zagen ze donderdagmiddag vanaf het strandje wel wegvaren in de kano. Dat ze niet meer terug zouden komen, dat kun je niet bevroeden.’ Volgens Martes droeg het gezin geen zwemvesten. Dat is op het Veluwemeer niet ongebruikelijk, vertelt surfinstructeur Finn Laschet. ‘Je ziet hier zo vaak mensen voorbijvaren zonder reddingsvest. Daar kun je van alles van vinden, maar het gebeurt.’ De jonge Duitser hangt wat doelloos rond bij Surfcamp Veluwemeer, een watersportschool gericht op Duitse toeristen. De surfplanken, kano’s en catamarans blijven vrijdagmiddag op de kant. Kinderen spelen op de zitzakken onder een houten overkapping waarop in vrolijke letters ‘Zum Meerblick’ staat geschilderd. ‘Niemand mag voorlopig het water in’, zegt Laschet. Als even later een collega komt vertellen dat ook het lichaam van het 5-jarige meisje uit het water is gehaald, staan de gezichten droef. ‘Ik had nooit gedacht dat zoiets hier kon gebeuren’, zegt Laschet, die als sinds zijn kindertijd vakanties doorbrengt aan het Veluwemeer. ‘In het grootste deel van het meer komt het water niet hoger dan je middel, alleen de vaargeul in het midden is diep. Het enige wat ik kan bedenken is dat ze per ongeluk bij een containerschip terecht zijn gekomen. Die schepen zien kanoërs niet. In de stroming die zo’n schip creëert, kun je onder water worden gezogen.’ Hij wijst naar de jetski op het strand. ‘Die hebben we daar liggen, zodat we snel bij onze cursisten kunnen zijn, als we een schip aan zien komen.’ Dat er deze warme weken nogal wat mensen verdrinken, wil niet per se zeggen dat het in het algemeen vaker voorkomt. Integendeel: uit de nieuwste cijfers van het Centraal Bureau voor de Statistiek blijkt dat in 2021 het aantal verdrinkingen met ruim een kwart is gedaald ten opzichte van 2020. In 2021 kwamen 80 mensen door verdrinking om het leven (zelfdodingen niet meegeteld), tegen 107 het jaar daarvoor. Dit is mogelijk deels te verklaren doordat de vakantieperiode van 2021 nogal wisselvallig weer kende, waardoor minder mensen zich in het water waagden. Volgens Ernst Brokmeier van de Reddingsbrigade maakt het een voorlichtingscampagne in elk geval niet minder noodzakelijk. ‘De verdrinkingscijfers laten het topje van de ijsberg zien. Daarachter zit een veelvoud aan bijna-verdrinkingen, van mensen die zijn gereanimeerd of anderszins op het nippertje gered.’ Zolang hij badgasten op ‘zijn’ strand in Zandvoort nog doodleuk voorbij een rode vlag de zee in ziet wandelen, is er volgens Brokmeier nog een wereld te winnen. ‘Vooral bij mensen met een migratieachtergrond, of beter gezegd: mensen uit een niet-zwemcultuur.’ Uit de CBS-cijfers blijkt dat met name jonge kinderen die niet in Nederland zijn geboren, een veel hogere kans hebben om te verdrinken. ‘Dat betekent dat we moeten blijven hameren bij ouders op het belang van zwemles en op de boodschap dat je je kinderen bij water nooit uit het oog mag verliezen.’ Dat hoef je Michel Klaassen niet te vertellen. Hij is zondagochtend al ‘een keer of dertig’ naar het water gebanjerd achter zijn 2-jarige zoontje Otis, die op strand Horst werkt aan een slotgracht rondom zijn zandkasteel. Daar moet natuurlijk water in, maar ja, dat zakt steeds weg. Dus blijft het blonde jongetje enthousiast op en neer rennen met zijn plastic emmertjes, daarbij af en toe een plons nemend in het ondiepe water. Otis heeft zwembandjes om ‘en verder verlies je hem eigenlijk geen seconde uit het oog’, verzekert Klaassen. Terwijl hij in gesprek is, kruipt achter hem zijn dochtertje van 11 maanden ook al vrolijk richting de vloedlijn. Klaassen wil er in zijn opperste staat van paraatheid alweer achteraan, maar dan komt ook haar moeder te hulp gesneld. Nee, de combinatie jonge kinderen en water brengt weinig rust mee, weten ook Karin Wilms en Victor van der Linden, die net aan komen fietsen bij strand Horst en op zoek zijn naar een strategisch plekje in de schaduw. Hun oudste dochter Mai-Lina (6) heeft onlangs de mijlpaal van het A-diploma behaald. Dus dit weekend hoefden zij voor het eerst níét om kwart voor 8 op zaterdagochtend met slofjes om de schoenen paraat te staan bij het zwembad. ‘We nemen even een halfjaartje pauze, voor ze verder gaat voor het B-diploma’, zegt Wilms. Mai-Lina wil nog even aan de verslaggever opbiechten dat ze een tijdje terug, voordat ze ging afzwemmen, zonder zwembandjes in het zwembad is geweest, terwijl dat eigenlijk verboden was voor kinderen zonder diploma. ‘Dat klopt’, lacht haar moeder, ‘maar dat was juist omdat we samen gingen oefenen.’||https://www.volkskrant.nl/nieuws-achtergrond/ondiep-rustig-maar-toch-een-risico-meerdere-verdrinkingen-in-recreatieplassen~bb734a69/
