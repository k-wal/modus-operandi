2022-07-28||Apple heeft streamingdiensten nodig voor recordomzet||In totaal had Apple een omzet van 83 miljard dollar (81,4 miljard euro) in april, mei en juni, een record voor dit kwartaal. De omzet van producten liep daarbij met zo’n 600 miljoen dollar terug, wat vooral te wijten was aan lagere verkopen van Mac-computers en zaken als koptelefoons, slimme speakers en Apple Watch-smarthorloges. Apple had al gewaarschuwd dat leveringsproblemen een hap van 4 tot 8 miljard dollar zouden nemen uit de resultaten in dit kwartaal. Analisten denken dat die neergang vooral bij de Mac en de iPad terecht is gekomen. Fabrieken waar Apple die apparaten in elkaar laat zetten staan in de regio’s in China waar langdurige lockdowns wegens corona voor problemen zorgden. De inkomsten uit de dienstentak groeiden wel, met ruim 2,1 miljard dollar tot 19,6 miljard dollar. Daarmee is dat na de iPhone, die ook meer geld opleverde, met afstand de tweede inkomstenbron voor Apple. Inmiddels heeft Apple 860 miljoen klanten die minimaal één abonnement hebben, tegen 825 miljoen vorig kwartaal. Apple gaf ondertussen flink meer geld uit aan onderzoek en ontwikkeling en ook aan zaken als lonen en advertenties. Daardoor daalde de winst in het kwartaal naar 19,4 miljard dollar waar een jaar geleden nog een winst van 21,7 miljard dollar dollar de boeken in ging. Volgens Apple-topman Tim Cook zal de omzet ook in het lopende kwartaal weer toenemen. De leveringsproblemen in China zijn veel minder groot geworden, waardoor het techconcern weer beter aan de vraag van klanten kan voldoen. Wel spreekt Apple van ‘moeilijke economische omstandigheden’. Zo groeit de Chinese economie veel minder hard, mede door de lockdowns, terwijl Apple haast 18 procent van zijn omzet in Groot-China behaalt. In China kondigde het techconcern daarom onlangs kortingsacties aan, iets wat Apple zelden doet.||https://www.volkskrant.nl/nieuws-achtergrond/apple-heeft-streamingdiensten-nodig-voor-recordomzet~b8a03e1b/
2022-07-28||Televisiecoryfee Leontien Ceulemans overleden||Ceulemans stond begin jaren tachtig aan de wieg van het Jeugdjournaal  en maakte naam als de eerste presentator van het programma. Die positie heeft ze twee jaar bekleed. Ook was ze acteur, onder meer in de series Oorlogswinter, Goede Tijden, Slechte Tijden, Het Zonnetje in Huis en Swiebertje. Daarnaast deed Ceulemans veel werk als stemacteur. Ceulemans kwam uit een kunstenaarsgezin in Amsterdam. Haar moeder was actrice en haar vader gitarist. Via haar ouders betrad ze op jonge leeftijd de entertainment- en mediawereld, onder andere in hoorspelen van de KRO samen met haar moeder. Later werd ze opgeleid tot danseres bij het Scapino Ballet in Rotterdam. Dit leverde haar dansklussen op bij grote televisieshows als Johnny en Rijk en het popprogramma Moef ga-ga. Uit haar dansloopbaan haalde zij op den duur geen voldoening meer, waarop ze besloot zich te richten op een acteercarrière. De laatste jaren ging haar gezondheid achteruit en trok ze zich terug uit de openbaarheid. Ceulemans doneert haar lichaam aan de wetenschap, zodat er geen begrafenis zal zijn.||https://www.volkskrant.nl/nieuws-achtergrond/televisiecoryfee-leontien-ceulemans-overleden~b85176fa/
2022-07-28||Gevaarlijke situaties door boerenblokkades, maar politieoptreden blijft uit ||In de vroege uren van donderdag wierpen boeren op verscheidene plaatsen blokkades op. Bij het Groningse Midwolde vond rond kwart voor drie een ongeluk met meerdere auto’s plaats door autobanden die op de weg waren gelegd. In de buurt van Drachten vond een uur later eveneens een ongeluk plaats. Niemand raakte gewond. Het verkeer liep de hele dag her en der vast. Donderdagmiddag blokkeerden boeren het knooppunt Azelo, tussen Almelo en Hengelo. Het verkeer stond in beide richtingen lange tijd vast. Op de A7 werd in de buurt van Medemblik afval gedumpt en staken boeren hooibalen in brand. Het opruimen langer duurde dan verwacht, omdat er asbest bij het afval bleek te zitten. Ook woensdag hadden boeren al asbesthoudend materiaal gedumpt, op de weg bij het Overijsselse Voorst. Het opruimen werd donderdag bemoeilijkt door bedreigingen aan het adres van de bedrijven die de blokkades moesten weghalen. Tussen Drachten en Groningen bleef het afval daardoor langer liggen. Woensdag hadden bedreigde aannemers ook al het werk moeten neerleggen. Premier Rutte noemde de acties donderdagochtend in een verklaring op Twitter onacceptabel en levensgevaarlijk. ‘Anderen moedwillig in gevaar brengen, onze infrastructuur beschadigen en mensen bedreigen die helpen opruimen, gaat alle perken te buiten’, aldus Rutte. De Nijmeegse burgemeester Hubert Bruls, tevens voorzitter van het Veiligheidsberaad, vindt dat de actievoerders strafrechtelijk moeten worden aangepakt. ‘Deze mensen beschouw ik niet als actievoerders maar als extremisten’, schrijft hij in een verklaring. De harde veroordelingen van politici leidde nog niet tot hard optreden tegen de acties. Tot dusver is niemand aangehouden. Direct optreden tegen de actievoerders is volgens Rijkswaterstaat en de politie lastig. Lang niet overal hangen camera’s langs de weg, de camera-dekking is bovendien lager in het oosten en noorden van het land, waar relatief veel blokkades zijn. ‘De kans is dus klein dat we live kunnen zien hoe afval op wegen en in bermen wordt gedumpt’, aldus een woordvoerder van Rijkswaterstaat. Volgens de landelijke politie is het uitblijven van aanhoudingen geen teken van onwil. ‘Helaas is er nu een beeld ontstaan dat de politie te weinig optreedt, maar een rechercheonderzoek is niet snel klaar’, zegt een politiewoordvoerder. De politie verwacht dat er nog arrestaties volgen. Tegen de achtergrond van de aanhoudende boerenprotesten verhardt ook het publieke debat. Tweede Kamerlid Caroline van der Plas maakte donderdag bekend voorlopig al haar publieke optredens en werkbezoeken af te zeggen, vanwege een reeks bedreigingen aan haar adres. De leider van de BoerBurgerBeweging voelt zich niet langer veilig. Ze zou onder meer doodsbedreigingen hebben gekregen. Het is onduidelijk wat de bedreigingen precies inhouden en van wie ze afkomstig zijn. Woensdag deelde Van der Plas een screenshot van enkele berichten. Daarop is te zien dat de afzender ‘nul medelijden’ heeft als Van der Plas, een fel tegenstander van de stikstofplannen van het kabinet, iets wordt aangedaan vanwege haar steun aan de boerenprotesten. In politiek Den Haag lijkt er steeds minder ruimte voor dialoog. Meerdere boerenorganisaties weigeren nog om volgende week aan te schuiven bij een gesprek met kabinetsleden, geleid door bemiddelaar Johan Remkes. In eerste instantie hield ook Land- en Tuinbouworganisatie LTO de boot af, maar zij wil nu alsnog een verkennend gesprek voeren over het stikstofbeleid. Premier Rutte zou hebben toegezegd dat er voor het kabinet ‘geen taboes zijn’. Farmers Defence Force blijft weigeren in gesprek te gaan met Remkes, en vindt dat LTO de boerensector verraadt door dat wel te doen.||https://www.volkskrant.nl/nieuws-achtergrond/gevaarlijke-situaties-door-boerenblokkades-maar-politieoptreden-blijft-uit~b3716458/
2022-07-28||Fysicus met een briljante geest, die de eerste computer op het Europese vasteland tot zijn beschikking had – ‘een primitieve rotmachine’||Coronaregels nopen een academische delegatie op 2 mei 2020 tot felicitaties van een afstandje. Geschraagd door een witte rollator neemt de 100-jarige Joan van der Waals ze vanuit zijn deuropening monter in ontvangst. ‘Willen jullie taart?’ Naast bloemen krijgt de eeuweling, tot 1989 natuurkundige aan de Universiteit Leiden, twee Delfts blauwe tegeltjes met het ontwerp van een nieuwe muurformule. De abstracte pendant van muurpoëzie is mede bedacht door hoogleraar natuurkunde Sense Jan van der Molen. Zeven formules ‘met een Leidse component’ sieren al gevels in de stad, onder meer van Huygens, Einstein en Lorentz. De achtste wordt de ‘toestandsvergelijking’ van een andere Van der Waals, vakgenoot Johannes Diderik. De Nobelprijswinnaar van 1910 was een neef van Joans overgrootvader. J.D. had, memoreerde Joan in universiteitsblad Mare, vier kinderen, moest vaak ter kerke en ‘deed het er thuis dus even bij. Terwijl Edison nog gloeilampen aan het ontdekken was en iemand anders thoriumgloeikousjes voor goed gaslicht, schreef hij bij kaarslicht en olielampjes.’ Ook Joan was een baanbrekend (molecuul)fysicus. Gelauwerd voor zijn inzicht in de vorming van verstoppende gashydraten (ijsachtige kristallen in water), van grote waarde voor onderzeese olie- en gaswinning. De zoon van een Amsterdamse arts-psychiater sloeg op de Montessorischool een klas over. Een boek over het atoommodel van Bohr leidde tot zijn studie natuur-, schei- en wiskunde, met hiaten door de oorlog. Hij was sportief, roeide op de Amstel en reed in 1942 de Elfstedentocht. Wegens verzetswerk dook hij later onder. Na de oorlog tolkte hij bij een missie die de kennis peilde van de nazi’s over atoomwapens. Shell gaf hem de leiding over het laboratorium in Amsterdam. Daar stond de eerste computer op het Europese vasteland, ‘een afschuwelijke, primitieve rotmachine’. In 1950 promoveerde hij in Groningen. Zijn huwelijk met Liesbeth van Heek liep stuk. Zonder formeel te scheiden gingen ze in 1967 uit elkaar. De vroege feministe bedankte voor haar ondergeschikte rol in het gezin met drie kinderen. Wel behield ze zijn achternaam. Hetzelfde jaar werd Joan in Leiden hoogleraar experimentele natuurkunde, vier jaar later trad hij toe tot de Koninklijke Akademie van Wetenschappen. Voor zijn vele merites werd hij geridderd. Van der Molen: ‘Naast zijn vele wetenschappelijke verdiensten heeft Joan een belangrijke rol gespeeld bij het moderniseren van het Leidse natuurkundelab.’ Zijn bijna laatste promovendus noemde hem toegankelijk en vriendelijk, zonder groot ego, wat formeel. De universiteit roemde zijn briljante geest. Na zijn emeritaat gaf hij zich ten volle over aan zijn oude hartstocht, zeezeilen. Hij hield van het (in de begintijd totale) isolement op zee, navigeren met een sextant. Telefoneren moest vanuit een cel, brieven haalde hij poste restante op. Bestemmingen als de Noordkaap, Sint-Petersburg, Spitsbergen. Met zijn Marina, een kajuitjacht van het type Pion dat hij hielp ontwikkelen, nam hij in 1979 deel aan een zeilrace voor de kust van Engeland toen een onvoorziene storm vernietigend huishield. Schipper Van der Waals en zijn bemanning, onder wie zijn partner Silvia Völker, overleefden een drama dat negentien levens eiste. Met Völker, voormalig hoogleraar laserfysica, bezocht hij jaarlijks haar geboorteland Argentinië en de ‘fascinerende leegte’ van Patagonië. Tot een nieuwe heup, ‘in mij gemonteerd zonder mopperen van de zorgverzekeraar’, zijn mobiliteit beperkte, nam hij de bus om het naar hem genoemde Van der Waals-colloquium met kritische vragen bij te wonen. In zijn bijzijn werd op 31 oktober 2020 de achtste muurformule onthuld. Op het pand van een hoogleraar theoretische natuurkunde aangebracht door kunstenaar Jan Willem Bruins (1946-2021), die ook ruim 120 muurgedichten in veertig talen schilderde. Joan van der Waals overleed op 21 juni in Leiden, 102 jaar oud.||https://www.volkskrant.nl/mensen/fysicus-met-een-briljante-geest-die-de-eerste-computer-op-het-europese-vasteland-tot-zijn-beschikking-had-een-primitieve-rotmachine~bf21f435/
2022-07-28||De situatie is er niet meer naar om steeds vooral begrip te tonen voor de radicale boeren||Het kabinet, justitie en politie hadden heus hun redenen om de afgelopen maanden niet meteen snoeihard op te treden tegen de boerenacties. De belangrijkste: in een gezonde, volwassen democratie moet een regering niet meteen naar de stopknop grijpen als mensen in het geweer komen tegen beleid van diezelfde regering. Het demonstratierecht is een groot goed, dat niet benepen geïnterpreteerd dient te worden. Langzaam rijden op snelwegen, het Malieveld vol zetten met tractoren en demonstreren bij de Tweede Kamer geeft in meer of mindere mate overlast, maar hoeft nog geen reden te zijn meteen te stoppen met gedogen en deëscaleren. Intussen heeft het protest een heel andere fase bereikt. De radicalisering van een deel van de boeren, geheel in de greep van populistisch-rechtse anti-overheidsretoriek, begon met intimidaties bij de woonadressen van politici en is nu overgegaan in een strategie van het stelselmatig bedreigen van iedereen die ook maar enigszins in de weg loopt bij hun pogingen het land lam te leggen. Op de levensgevaarlijke blokkades van de A7 volgde woensdag de intimidatie van de aannemers die de boel wilden opruimen. De eerste aanrijdingen zijn geweest, het is wachten op ernstige ongelukken. De Nationaal Coördinator Terrorisme en Veiligheid hanteert een handzame definitie van het fenomeen terrorisme: ‘Het aanrichten van maatschappij-ontwrichtende zaakschade, met als doel maatschappelijke ondermijning en destabilisatie te bewerkstelligen, de bevolking ernstige vrees aan te jagen of politieke besluitvorming te beïnvloeden.’ Het gedrag van een deel van de boeren – niemand weet hoeveel het er precies zijn – zit daar inmiddels gevaarlijk dicht tegenaan. De meer of minder uitgesproken sympathie van een meerderheid van de Tweede Kamer – inclusief een deel van de regeringscoalitie – voor de woede van de boeren, staat die conclusie kennelijk in de weg. De situatie is er echter niet meer naar om in elke reactie op elk incident eerst begrip te tonen voor de positie van de actievoerders. Die hebben nu wel helder gemaakt dat ze toch niet voor rede vatbaar zijn. Elke poging tot een gesprek is bij voorbaat verworpen. Het is dan ook tijd om politie en justitie opdracht te geven tot harde repressie tegen elke vorm van boerenintimidatie, inclusief het lik-op-stukbeleid waarop ook andere geweldplegers doorgaans mogen rekenen. Het sturen van verontwaardigde reacties op Twitter, zoals premier Rutte en minister Yesilgöz donderdag deden, is hooguit een begin.||https://www.volkskrant.nl/columns-opinie/de-situatie-is-er-niet-meer-naar-om-steeds-vooral-begrip-te-tonen-voor-de-radicale-boeren~bae25c87/
2022-07-28||Nu Kazachstan zijn defensiebudget verhoogt, krijg ik de zenuwen. Voelt Poetin zich bedreigd? ||‘Kazachstan is geen land’, zegt Poetin in 2014. Dit zegt hij tijdens een vragenuurtje. Hij prijst de Kazachse president van dat moment, Noersoeltan Nazarbajev, voor het creëren van ‘een staat in een gebied dat nog nooit eerder een staat gehad heeft’. Daarna merkt hij op dat het in het voordeel van het Kazachse volk is om ‘binnen de grotere Russische wereld te blijven’, waar industrie en geavanceerde technologie zijn. De opmerking van Poetin, die ik als imperialistische vooruitwijzing wil bestempelen, moet geïmproviseerd zijn, stelt de Kazachse wetgever Maoelen Asjimbajev. Het is geen voorbereide verklaring. Wel zegt Asjimbajev dat Poetins opmerking verkeerd is: de geschiedenis van Kazachstan gaat terug tot de Gouden Horde in de 13de eeuw. Gewone Kazachen reageren minder diplomatiek en roepen op sociale media op om een geschiedenisboek naar Poetin te sturen. De oorlog in de Donbas is al bezig wanneer dit zich allemaal voltrekt. Mijn oudtante Nina slaapt dan al maanden in de kelder van haar huis in Loehansk, waar ze schuilt voor bombardementen. ‘Kom alsjeblieft naar Odesa’, smeekt haar zus Klawa haar, ‘hier is het veilig.’ Dan nog wel. In januari van dit jaar schieten de gasprijzen omhoog in Kazachstan. De bevolking gaat de straat op. Rusland stuurt tanks en ‘vredestroepen’ naar Almaty om de boel te sussen. Meer dan 160 mensen worden gedood door speciale troepen, vijfduizend mensen worden opgepakt. Als de rust in Kazachstan is wedergekeerd, appt mijn oom uit Odesa me: ‘Zijn alle Russische tanks weer vertrokken?’ Ik ben, net als hij, bang voor een Donbas-scenario: onrust leidt tot een domino-effect van incidenten, waarna er plots separatistische republieken worden uitgeroepen. Maar nee. Rusland valt een maand later Oekraïne binnen. Op 14 maart belt Nina vanuit Loehansk naar Klawa in Odesa. Hoe het gaat. ‘Ik zit in de badkamer’, zegt Klawa, ‘die ligt ver van het raam. Voor als er een raket inslaat. Het luchtalarm gaat al uren af.’ ‘Kom naar de Donbas’, oppert Nina, ‘het is hier veilig.’ ‘Nonsens,’ snauwt Klawa. Ze drukt Nina weg. Twee weken later arriveert ze in Nederland. Als Klawa’s zus Lida, die in Kazachstan woont, over het bezoek aan Nederland hoort, belt ze boos op. ‘Waarom ben je zonder mij gegaan?’ ‘Het is geen plezierreis’, kaatst Klawa terug. ‘Vraag maar aan je dochter, die legt het je uit.’ Lida is analfabeet, leest geen nieuws en weet niet van de invasie. Haar dochter Ira, die haar oude moeder wil behoeden voor verdriet, weet er wel van. ‘Het is oorlog, mama. Je zus gaat voorlopig niet naar huis.’ Terwijl mijn familie de afgelopen maanden steeds sneller uit elkaar valt en ruzie heeft (familie in Rusland ‘doet niet aan politiek’, Donbas-familie is pro-Rusland, Kazachse familie anti-invasie), vermijdt Kazachstan directe kritiek op de Russische invasie. Wel zegt het land neutraal te zijn in het Oekraïne-conflict. De twee separatistische volksrepublieken erkennen doet het ook niet. Als Kazachstan deze week zijn defensiebudget verhoogt, krijg ik de zenuwen. Handelt Kazachstan te autonoom, net als Oekraïne, dat zich steeds meer naar Europa keerde? Voelt Poetin, met zijn Peter-de-Grote-expansiedrang, zich bedreigd door deze zet? Wat als mijn oudtante Lida over drie jaar ook in een schuilkelder moet slapen? Wat als ook haar soevereine land, na de verwoesting van het soevereine Oekraïne, misschien wordt opgeslokt door Rusland?||https://www.volkskrant.nl/columns-opinie/nu-kazachstan-zijn-defensiebudget-verhoogt-krijg-ik-de-zenuwen-voelt-poetin-zich-bedreigd~b55add87/
2022-07-28||Franse energiereus lijdt miljardenverlies||Een aantal kerncentrales van het kwakkelende Franse energiebedrijf kampt met technische problemen en werd stilgelegd. In plaats van stroom exporteren, moest het bedrijf elders elektriciteit inkopen. Omdat de regering in Parijs een prijsplafond instelde voor de verkoop van elektriciteit liep het verlies verder op. De Franse overheid heeft al ongeveer 84 procent van EDF in handen en wil ook de overige aandelen opkopen.||https://www.volkskrant.nl/economie/franse-energiereus-lijdt-miljardenverlies~b10d509a/
2022-07-28||‘Deventers bedrijf Esdec is 2 miljard waard’||De verkoop van 40 procent van de aandelen maakt volgens het FD duidelijk dat de waarde van het bedrijf is opgelopen tot 2 miljard euro. Het bedrijf werd in 2018 overgenomen door het management en durfinvesteerder Rivean. De omzet verzeventienvoudigde daarop tot 500 miljoen euro, mede door bedrijfsovernames in Europa en Amerika.||https://www.volkskrant.nl/economie/deventers-bedrijf-esdec-is-2-miljard-waard~bf34654a/
2022-07-28||Van opgedroogd meer tot ondergelopen straat: de opmerkelijkste foto’s van afgelopen week||||https://www.volkskrant.nl/foto/van-opgedroogd-meer-tot-ondergelopen-straat-de-opmerkelijkste-foto-s-van-afgelopen-week~ba43f225/
2022-07-28||‘Moordenaar’ Bin Salman dankzij Macron weer een stapje dichter bij rehabilitatie ||Woensdag rolde Griekenland de rode loper uit voor Bin Salman en donderdag werd hij in Parijs door de Franse president Emmanuel Macron onthaald op een ‘werkdiner’. The Washington Post noemde Bin Salmans tweedaagse reisje zijn Europese rehabilitatietour. De ‘paria’ uit Saoedi-Arabië, die volgens de CIA persoonlijk verantwoordelijk was voor de moord op de kritische journalist Jamal Khashoggi, kreeg deze maand zijn absolutie – in ruil voor olie. Maar niet iedereen heeft de Saoedische leider vergeven. Het werkdiner in het Élysée (het Franse presidentiële paleis) vond plaats te midden van een storm van protest van mensenrechtenorganisaties. Volgens de secretaris-generaal van Amnesty International, Agnès Callamard, veranderde Bin Salmans bezoek aan Frankrijk ‘niets aan het feit dat MbS een moordenaar is, en niets anders’. Nu het Westen zijn olie nodig heeft ‘worden westerse waarden met voeten getreden’, aldus Callamard. Twee andere organisaties dienden donderdag een klacht in bij het Franse ministerie van Justitie. Daarin werd gevraagd om een onderzoek naar Bin Salmans medeplichtigheid aan de marteling en de verdwijning van Khashoggi. De verloofde van Khashoggi, Hatice Cengiz, smaalde dat ‘de beul (van mijn verloofde, red.) met alle eer werd ontvangen’. Bin Salman heeft altijd volgehouden dat hij niets met de moord te maken had, maar volgens de Amerikaanse geheime dienst CIA had hij de actie wel degelijk persoonlijk goedgekeurd. Jamal Khashoggi, journalist en columnist van The Washington Post en een criticus van de Saoedische alleenheerser, werd op 2 oktober 2018 door Saoedische geheim agenten in het consulaat in Istanbul gewurgd en in stukken gezaagd. De gruwelijke moord (en de verdwijning van Khashoggi’s lichaam) maakte Bin Salman enkele jaren een paria in de internationale gemeenschap. Ook de Amerikaanse president Joe Biden gebruikte in zijn verkiezingscampagne in 2019 nog het woord ‘paria’, en benadrukte dat mensenrechten de kern van zijn beleid zouden vormen – in tegenstelling tot zijn voorganger Trump, die allerhartelijkste banden met de Saoedische prins onderhield. Biden publiceerde na zijn aantreden in 2021 zelfs het CIA-rapport waarin de betrokkenheid van de kroonprins met de moord bewezen werd geacht. Op basis van dat rapport werd 76 Saoediërs de toegang tot de Verenigde Staten ontzegd. Bin Salman zelf stond niet op die lijst. Twee weken geleden bracht Biden voor het eerst weer een officieel bezoek aan Saoedi-Arabië. De foto waarop te zien was dat hij de kroonprins begroette met een joviale ‘boks’ ging de wereld rond. Volgens de Britse BBC vatte die foto de essentie van het hele bezoek samen: ‘De foto vertelt het verhaal van een gerehabiliteerde natie, en een hersteld strategisch partnerschap.’ De boks van Biden en Bin Salman gaf westerse leiders het signaal dat ze weer zaken met Mohammad bin Salman kunnen doen. Biden en Macron zeggen allebei, in een reactie op de vele kritiek, de moord wel degelijk ‘ter sprake te hebben gebracht’. Amerikaanse media meldden echter meteen dat de Saoedische minister van Buitenlandse Zaken zich niet kon herinneren dat Biden dat inderdaad had gedaan. Donderdag in Parijs leek het evenmin een belangrijk gespreksonderwerp te zijn geweest: volgens een woordvoerder van Macron was de moord tijdens het diner ‘ter sprake’ gekomen, maar alleen ‘in algemene termen’. Of Bin Salman onder de indruk was van de ontvangst in de pracht van het Élysée, iets waar veel critici over vielen, valt overigens te bezien. Hij bracht donderdag de nacht door in zijn eigen Parijse huis: Chateau Louis XIV, vlak bij het paleis van Versailles. Dit nieuwe chateau (dat is gebouwd op de plek waar in 2009 een 19de-eeuws kasteel was gesloopt) had hij in 2015 gekocht voor 275 miljoen euro. Volgens Forbes was het daarmee ‘het duurste huis van de wereld’. Het chateau was een eerbetoon aan Lodewijk XIV, de ‘Zonnekoning’, die driehonderd jaar geleden over Frankrijk heerste. Wrang genoeg is het neo-klassieke nieuwe kasteel gebouwd door Emad Khashoggi, een neef van de vermoorde journalist. Dat Macron de Saoedische kroonprins, en de facto alleenheerser, uitnodigde was geen toeval. Frankrijk heeft al lang uitstekende betrekkingen met Saoedi-Arabië. Het is een van de grootste wapenleveranciers van het land, en Saoedi-Arabië is volgens Macron als handelspartner te belangrijk om te negeren. In december 2021 was de Franse president ook de eerste westerse leider die naar Ryad reisde om daar met de ‘paria’ te gaan praten. Dat Macron klaarstond om Bin Salman na Biden meteen te rehabiliteren verbaasde daarom niemand. Behalve de moord op Khashoggi oogst ook de Saoedische rol in de burgeroorlog in Jemen felle internationale kritiek. Saoedi-Arabië leidt een coalitie die in 2015 in Jemen de strijd heeft aangebonden tegen de Houthi-rebellen. Het bloedige conflict heeft sindsdien al aan meer dan 300 duizend mensen het leven gekost, en het land verwoest en in bittere armoede gestort. De toenaderingspogingen van de Verenigde Staten en Frankrijk tot Saoedi-Arabië hebben alles te maken met de oorlog in Oekraïne. Het Westen wil als strafmaatregel voor Rusland stoppen met de import van Russische olie, en Saoedi-Arabië is de tweede olieproducent ter wereld en daarmee de eerste om bij aan te kloppen. De Verenigde Staten en Frankrijk proberen Bin Salman zover te krijgen dat hij de Saoedische productie verhoogt, om zo de olieprijs te drukken en te voorkomen dat komende winter in het Westen grote olietekorten zullen ontstaan.||https://www.volkskrant.nl/nieuws-achtergrond/moordenaar-bin-salman-dankzij-macron-weer-een-stapje-dichter-bij-rehabilitatie~b21d6803/
2022-07-28||Na een post-olympische dip is de honger terug bij BMX’er Niek Kimmann||Als Niek Kimmann geen zin heeft om te trainen, is er iets goed mis. De 26-jarige BMX’er had dit voorjaar tabak van zijn sport en voelde zich opgebrand. Na een heftig jaar waarin hij op olympisch en wereldkampioen werd, kon hij zich niet meer opladen. ‘Ik heb jaren gedroomd van olympisch goud. Als je het dan behaalt, is het niet vreemd dat de honger even weg is. Je ziet het bij meer grote sporters, kijk naar atlete Sifan Hassan.’ Kimmann, die dit weekeinde na een pauze van drie maanden zijn rentree maakt bij de WK in het Franse Nantes, had er al rekening mee gehouden dat hij een post-olympische dip zou kunnen krijgen. Zeven jaar geleden, na het winnen van zijn eerste wereldtitel op 19-jarige leeftijd, kende hij eveneens motivatieproblemen. ‘Ik zie BMX’en nog altijd als mijn hobby en als ik een tijdje geen zin heb om te fietsen, weet ik dat ik mijn zinnen moet verzetten’, licht de sportman uit het Overijsselse Lutten deze week telefonisch toe vanuit Nantes. ‘Als ik zou gaan forceren, moet ik daar later dit jaar de tol voor betalen. Daarom koos ik ervoor de wereldbekerwedstrijden, het NK en het EK te skippen om weer fris in mijn hoofd te worden.’ Tot zijn verbazing duurde het lang voordat de post-olympisch terugslag kwam. Dat had volgens hem grotendeels te maken met de nasleep van zijn knieblessure die hij in Tokio op bizarre wijze was opgelopen. Vier dagen voor zijn olympische finale kwam Kimmann hard in botsing met een baanofficial die plots het parcours overstak. Met een scheurtje in zijn knieschijf racete hij op heroïsche wijze naar olympisch goud. Drie weken later veroverde Kimmann op zijn thuisbaan Papendal ook nog de wereldtitel, waarna hij van zijn doktoren drie maanden rust moest nemen om zijn knie te laten genezen. Kimmann: ‘Die rustperiode heeft mij heel erg goed gedaan. Ik was in de winter supergemotiveerd om weer te gaan trainen.’ De olympisch kampioen wachtte begin 2022 een nieuwe uitdaging waar hij al jaren naar had uitgekeken; deelnemen aan de Amerikaanse BMX-competitie The Nationals. Hij reisde onder meer naar Florida, Texas en North Carolina. ‘In Europa ken ik vrijwel alle banen, in Amerika is alles nieuw voor mij. Op elke baan moest ik uitvogelen wat voor mij de beste tactiek zal zijn. Als sporter stapte ik uit mijn comfortzone en als mens deed ik heel veel levenservaring op.’ Halverwege het Amerikaanse seizoen staat Kimmann op derde plaats in de BMX-series. Na het WK vertrekt hij naar Salt Lake City, waar de competitie wordt hervat. In aanloop naar het finaleweekend in november (de BMX Grands) zal Kimmann twee maanden in Oklahoma verblijven om zich voor te bereiden op de ontknoping. ‘Vroeger keek ik thuis altijd naar dvd’s van de Amerikaanse competitie. Kyle Bennett, drievoudig wereldkampioen, was mijn grote voorbeeld’, zegt Kimmann over de man die op 33-jarige leeftijd overleed als gevolg van een auto-ongeluk in Texas. ‘De sfeer rond wedstrijden in Amerika spreekt me heel erg aan. BMX behoort niet tot de grootste sporten, maar er komt aardig wat publiek op af. Ik vind het heel gaaf dat ik nu jongeren kan inspireren. Vaak rijden ’s ochtends de kinderen en ’s middags kijken ze met hun hele familie naar de professionals.’ Nadat het eerste deel van de Amerikaanse competitie was afgesloten, merkte Kimmann bij terugkomst in Nederland dat bij hem de pijp leeg was. Vijf weken lang raakte hij zijn fiets niet aan; een eeuwigheid voor een topsporter. Hij ging klussen in zijn nieuwe woning en bracht tijd door met vrienden en familie. Vervolgens bouwde hij zijn trainingsarbeid langzaamaan op, al viel dat niet mee. ‘In het begin dacht ik echt: ‘Oeh, ik heb wel veel ingeleverd tijdens die vijf weken niks doen’. Gelukkig gaat het de laatste twee weken de goede kant op. Natuurlijk is het mijn ultieme droom om mijn wereldtitel te prolongeren, maar ik verkeer niet in olympische vorm.’ Bovendien is de relatief kleine baan in Nantes niet op het lijf van Kimmann geschreven. ‘Persoonlijk houd ik van wat langere en meer technische banen, met hoge bulten, waarin ik het verschil kan maken. Dit is een redelijk eenvoudige baan met vooral flauwe bulten. Veel zal afhangen van de start en dat is niet mijn sterkste punt. Maar ik wil geen excuses zoeken. Als ik doe wat ik kan, moet ik ook op deze baan kunnen winnen.’ Na zijn wereldtitels van 2015 en 2021 kan Kimmann zondag voor de derde keer de regenboogtrui winnen. Daarmee zou hij op gelijke hoogte komen met zijn jeugdidool Kyle Bennett.||https://www.volkskrant.nl/sport/na-een-post-olympische-dip-is-de-honger-terug-bij-bmx-er-niek-kimmann~b13d9758/
2022-07-28||Naast coach is Arne Slot toch vooral de beeldhouwer van een nieuw Feyenoord||In de avond staart Arne Slot vaak langdurig naar zijn telefoon. De Feyenoord-trainer hunkert naar nieuwe spelers, een half basiselftal vertrok, er zijn blessures en hij wil juist vooruit. Geregeld schakelt hij pas tegen middernacht uit, verzuchtend: ‘Verdorie, vandaag wéér niet’. Over een week wacht Vitesse voor de eerste competitiewedstrijd. Slot verlengde zijn contract met een extra jaar. Hij is méér dan trainer van Feyenoord, hij belt en appt zelf ook veelvuldig met spelers die hij kende van zijn vorige club AZ of hij put uit het netwerk van bekenden. Hij spreekt talenten die hem zijn opgevallen of zijn aangedragen door de scouting. Steeds meer is hij de spin in het Rotterdamse web, zeker nu technisch directeur Frank Arnesen is geveld met fysieke malheur. Maar het formaliseren van de deals is het werk van anderen. Nog steeds is er bijvoorbeeld geen linksback, ook andere posities zijn naar Slots smaak te dun bezet. Zeker in de wetenschap dat Fredrik Aursnes, het Noorse anker op het middenveld, waarschijnlijk vertrekt, in navolging van Malacia, Til, Linssen, Dessers, Sinisterra en Nelson. Het zou de totale transferopbrengst boven de 60 miljoen euro kunnen tillen, terwijl de verkochte spelers Feyenoord een fractie van dat bedrag gekost hebben. Een clubrecord, maar ook een bedrag dat Ajax deze zomer voor één speler, Lisandro Martinez, opstreek. De voorbije week was qua nieuwe spelers best een goede: Oussama Idrissi, Quinten Timber en Santi Giménez arriveerden in Rotterdam. Maar de puzzel is nog lang niet gelegd, vindt de eerzuchtige Slot. Onbereikbare voorzitters, ingewikkelde kwesties over het eigenaarschap van een speler, concurrentie van andere clubs, spelers die nog niet willen beslissen en de nog altijd beperkte financiële slagkracht van Feyenoord maken het lastig handelen. ‘Was ik trainer van Manchester City dan was het makkelijker’, zei Slot afgelopen week met een flauwe glimlach. ‘Dan wijs je gewoon aan wie je wil hebben en dan komt diegene.’ Maar zijn positie heeft ook wel iets, Slot kan nog meer zijn stempel drukken. Het geeft een kick als bijvoorbeeld blijkt dat Quinten Timber voor Feyenoord kiest, terwijl ook Ajax, PSV en een trits buitenlandse clubs zeer geïnteresseerd waren in de middenvelder van FC Utrecht. In de dans om zijn handtekening heeft Slot, Timber een perspectief geschetst dat hem dusdanig beviel dat hij financieel betere aanbiedingen liet liggen. Timber (21) is fysiek sterk, draait makkelijk weg en dribbelt graag, maar scoorde vorig seizoen slechts twee keer. Het verhaal gaat dat Ajax, waar hij een jaar geleden vertrok, hem vooral als verdedigend ingestelde speler ziet. Bij Feyenoord kan hij aanvallender spelen. Dat is in zekere zin ironisch, want als jeugdspeler verkaste Timber juist van Feyenoord naar Ajax omdat hij in de Rotterdamse jeugdopleiding als verdediger werd gezien, terwijl hij het liefst het avontuur zoekt. Timbers tweelingbroer Jurriën, die nog steeds bij Ajax speelt, is daar wat pragmatischer in. Hij speelt waar de trainer dat wil. Met als gevolg dat er straks een tweeling, die vorig seizoen nog op dezelfde kamer sliep, wordt opgedeeld onder de grootste rivalen in Nederland. Quinten Timber zou Feyenoord liefst 8 miljoen euro kosten. Nooit gaf Feyenoord meer geld uit aan een speler. En voor het aantrekken van de Mexicaan Giménez zal Feyenoord, als het over het grootste deel van zijn transferrechten wil beschikken, uiteindelijk op ongeveer eenzelfde bedrag uitkomen. Bij die deal loonde zich het netwerk van algemeen directeur Dennis te Kloese, die in Mexico werkte en bijspringt waar hij kan. Giménez (21) is een werklustige, balvaste, doelgerichte spits die uitstekend kan koppen, een van de grotere aanvallende Mexicaanse talenten van de laatste jaren, schatten kenners in Mexico in. Hij komt over van Cruz Azul waar zijn vader een legende was. Dat hielp mee in de onderhandelingen, mot met de familie Giménez is wat Cruz Azul pertinent niet wil. Giménez, die gisteren in Rotterdam arriveerde, zal nog moeten acclimatiseren en het verkrijgen van visa zal ook even duren. Oussama Idrissi (26), die op huurbasis overkomt van Sevilla, werd dan weer uit de koker van de trainer geschud. Nooit was de technisch begaafde buitenspeler zo goed als bij AZ onder Slot. Het leverde hem een droomtransfer op naar de Spaanse subtopper, maar daarna doofde zijn ster, ook op huurbasis bij Ajax opereerde Idrissi anoniem. Feyenoord huurde ook de Poolse international Szymanski, en trok eerder Dilrosun (voor 4 miljoen euro van Hertha), Taabouni (transfervrij van AZ) en Danilo (transfervrij van Ajax) aan. Toch wil Slot eigenlijk in elke linie nog wel versterking hebben. Vandaar nog steeds dat getuur ’s avonds naar zijn telefoon. Om dan uiteindelijk zelf maar wat spelers te appen.||https://www.volkskrant.nl/sport/naast-coach-is-arne-slot-toch-vooral-de-beeldhouwer-van-een-nieuw-feyenoord~b280bdde/
2022-07-28||Nu het publiek is teruggekeerd, zien grote winkelverhuurders het geld weer binnenstromen||Neem een bedrijf als Unibail-Rodamco-Westfield (URW), de grootste belegger in winkelvastgoed in Europa, en in Nederland eigenaar van onder meer luxe winkelcentrum Mall of the Netherlands in Leidschendam. In de eerste helft van vorig jaar leed het een verlies van 421 miljoen euro, als gevolg van de verplichte winkelsluiting door corona, vertrekkende huurders en de noodzakelijke afwaardering van het bezit in de eigen boekhouding. Nu profiteert de belegger juist volop van de heropening van zijn winkelcentra. Over de afgelopen zes maanden werd 601 miljoen euro winst gemaakt. Ook bij andere grote winkeleigenaren stroomt de kas weer vol. De grote Britse winkeleigenaar Hammerson maakte de afgelopen zes maanden 60 miljoen euro winst, tegen 449 miljoen euro verlies in dezelfde periode vorig jaar. De groep is wat betreft onder meer winkelbezetting en inkomsten bijna terug op pre-coronaniveau, bleek bij de presentatie van de halfjaarcijfers. In de 85 winkelcentra van URW gaf het publiek in april, mei en juni zelfs iets meer geld uit dan in dezelfde periode in 2019. Dat stelt de belegger in staat om alsnog aan te kloppen bij ondernemers die in coronatijd huurkorting kregen. Ook staan er minder winkels leeg. De totale huuropbrengst was 1,1 miljard euro in het afgelopen half jaar, 45 procent meer dan in dezelfde periode vorig jaar. URW is nog wel bezig om winkels te verkopen, vooral in de VS. Met de opbrengsten wil het bedrijf 4 miljard euro aan schulden aflossen. Onlangs werd het winkelcentrum Almere Centrum voor 155 miljoen euro verkocht aan een groep particuliere beleggers.||https://www.volkskrant.nl/economie/nu-het-publiek-is-teruggekeerd-zien-grote-winkelverhuurders-het-geld-weer-binnenstromen~b9f141a3/
2022-07-28||Fenomeen Wiebes wint weer de sprint en opnieuw is het niet zomaar een etappezege||Lorena Wiebes rijdt donderdagmiddag uit over een brug die de Meurthe in Saint-Dié-des Vosges overspant en schreeuwt in het microfoontje op haar shirt naar haar team dat ze ’m heeft. Met een gebaar dat aan de motoriek van de Hulk deed denken, gespierde armen op uiterste spanning gekromd langs de romp, was ze in haar groene trui over de finish gekomen. Ze knijpt in de remmen en veegt stoïcijns de zweetdruppels van haar fietscomputer. Haar geel en groen gelakte nagels vallen op. Dan kijkt ze stralend om zich heen, waar cameraploegen en fotografen zich verdringen. Dit is toch weer net iets meer dan een etappezege in de Tour de France Femmes, de tweede na haar al bijzondere zege zondag op de Champs-Élysées, de openingsrit. Dat was goed voor geel. Dit keer zijn er torenhoge verwachtingen. De 23-jarige Mijdrechtse weet alle blikken in de wielrennerij op zich gericht, nadat op diezelfde dag bekend werd dat ze volgend seizoen overstapt van Team DSM naar SD Worx. Daarmee wordt ze naar verluidt de best verdienende renster in het vrouwenpeloton. Schattingen variëren van 3 tot 4 ton. Haar contract met DSM moest er voortijdig voor worden beëindigd; geen gewoonte in deze sport. Voor Wiebes is het niet de eerste keer. Bij haar eerste ploeg, Parkhotel Valkenburg, vertrok ze ook eerder dan op papier was vastgelegd. Ze is nu eenmaal gewild bij de teams. Als het op de sprint aankomt, is Wiebes nagenoeg onverslaanbaar. Volgens de statistiek wint ze bijna één op de vier wedstrijden waaraan ze deelneemt. Dit seizoen staat de teller al op twaalf. Nog voor haar optreden in Frankrijk had ze al gezegd dat ze intussen wel opkomend talent af is. ‘Ik hoop dat dit het jaar van mijn doorbraak is. Ik heb echt stappen gezet de afgelopen maanden.’ Ze schrijft het toe onder meer toe aan intensievere krachttraining. Maar ook haar duurvermogen is toegenomen. ‘Hoe ouder je wordt in deze fase, hoe meer inhoud je krijgt. Ik kom gewoon frisser aan bij de sprint.’ De ploeg investeerde veel tijd in het opzetten van een treintje met rensters die haar in de laatste fase naar voren leiden. Ze bewijst geregeld dat ze het ook op eigen doft kan afmaken. Ze illustreert het deze donderdag, in een etappe die met een lengte van bijna 176 kilometer ook nog eens voor vrouwen de langste ooit was, zelfs 16 kilometer langer dan het maximum dat de internationale wielerfederatie toestaat. Ook op trainingen, zegt Wiebes, heeft ze die afstand nooit afgelegd. Eerst sleurt haar ploeg tientallen kilometers lang vrijwel alleen aan kop om het gat met vier vluchters op zo’n drie minuten te houden. Ploegleider Albert Timmer vraagt Jumbo-Visma om assistentie, maar krijgt aanvankelijk geen gehoor. Pas later nemen meer teams deel aan de achtervolging. In een scherp terugdraaiende bocht op 1,5 kilometer van de eindstreep komt ploeggenoot Pfeiffer Georgi vrijwel tot stilstand. Die was na de opgave woensdag van de vermoeide Charlotte Kool voorzien om nu al laatste in het rijtje de sprint aan te trekken. Wiebes voelt in het gedrang even haar achterwiel weg glijden. Even vreest ze dat de tweede zege haar zal ontglippen. In de laatste tweehonderd meter zet ze alles recht. Ze springt weg uit het wiel van geletruidrager Marianne Vos en komt onbedreigd over de streep, voor wereldkampioen Elisa Balsamo en Vos. ‘Ik voelde wel druk’, verklaart ze na de race. ‘Het team heeft zo hard voor me gewerkt. En dit was in deze Tour mijn laatste kans op een overwinning. Ik hoop dat ik de komende dagen nog wat terug kan doen.’ De mooiste momenten had ze al beleefd, na de winst in Parijs. Zo stond ze in het geel op het podium, opmerkelijk genoeg met een baby op de arm. Die was niet van haar. Het bleek te gaan om een weddenschap met een vriendin, de moeder van het meisje. Bij een zege zou haar dochtertje mogen delen in de euforie. Die zette het wel snel op een huilen. Het was die zondag emotioneel om meer redenen. Haar ouders stonden er, met haar zes jaar oudere broer Enrico. Drie jaar geleden had Wiebes meegedaan aan het RTL 4-programma Verslaafd in een naar eigen zeggen allerlaatste poging hem van zijn cocaïnegebruik af te helpen. Op zijn 20ste hadden zijn ouders hem ten einde raad het huis uitgezet. Zijn aanwezigheid bewees dat het goed met hem gaat, vertelde de familie, al is het nog niet altijd even eenvoudig. De omhelzing van broer en zus was innig. Veel races bezocht hij niet, maar hier wilde hij heel graag bij zijn. Volgens Wiebes heeft de verslaving invloed op haar gehad. ‘Het verandert je als mens. Als je zoveel tegenslag hebt meegemaakt, leer je makkelijker te relativeren en kan je het makkelijker van je laten afglijden als je een keer niet goed hebt getraind of een sprint hebt verloren. Ik denk dat ik er onbewust een sterker persoon door ben geworden.’ Als Wiebes op weg gaat naar het podium, staat op de brug over de Meurthe haar Duitse ploeggenoot Franziska Koch moederziel alleen uit te hijgen. Zij was het die zo lang voor DSM het beulswerk heeft verricht. Pas op enkele kilometers voor Saint-Dié-des Vosges liet ze het lopen. ‘Het was superzwaar. Het was warm en het duurde oneindig lang. Maar ik heb het graag gedaan. Lorena vertrouwt ons, wij vertrouwen haar.’ Betreurt ze haar vertrek? Ook zij relativeert. ‘Ach, dat is sport.’||https://www.volkskrant.nl/sport/fenomeen-wiebes-wint-weer-de-sprint-en-opnieuw-is-het-niet-zomaar-een-etappezege~bfe3ce38/
2022-07-28||De kleine prins||Emmanuel Macron ontving donderdagavond de jonge Saoedische kroonprins Mohammed bin Salman. Het moet een vorstelijk diner zijn geweest. De Franse president geldt volgens zijn biograaf Anne Fulda al sinds zijn jeugd als ‘Le Petit Prince’, naar het populairste werk uit de Franse literatuur. Maar het boek van De Saint-Exupéry lijkt eerder te gaan over de Saoediër. Op een dag verlaat het prinsje zijn planeet, nieuwsgierig naar de rest van het heelal. Hij bezoekt diverse andere planeetjes, beheerst door lieden die zichzelf op de een of andere manier belachelijk maken, zoals de IJdeltuit, de Dronkelap en de Zakenman. In hem ontwaren we Macron: Saoedi-Arabië is een belangrijke olieleverancier en een trouwe klant voor de Franse wapenindustrie.||https://www.volkskrant.nl/columns-opinie/de-kleine-prins~bb44fef8/
2022-07-28||Voorzitter Amsterdams studentencorps treedt af na seksistische speeches mannelijke leden||Het Amsterdamse corps raakte in opspraak vanwege een serie misogyne speeches die zondag 24 juli zijn gehouden tijdens een besloten diner voor de mannelijke leden. ‘Als rector kan en wil ik niet langer de verantwoordelijkheid blijven nemen voor incidenten en gedrag van leden die mijn persoonlijke grens te boven gaan’, zegt Vos. De rest van het bestuur blijft aan. Ze bedanken Vos voor haar inzet en zeggen haar besluit te respecteren. ‘Ik weet dat er een oplossing zal komen om deze gedeelde pijn van de afgelopen dagen een plek te geven en dat de vereniging zich zal vormen naar de vereniging die we willen worden. Momenteel ben ik als rector echter niet in staat om verder te kunnen bijdragen aan die oplossing’, vervolgt ze. Vos had als doelstelling om een cultuurverandering binnen het Amsterdamse corps door te voeren, nadat er vorig jaar aspirant-leden mishandeld waren tijdens de ontgroening. Zo werd een gedragscode in het leven geroepen en zijn er veel interne gesprekken geweest over de discriminerende cultuur binnen de vereniging. Naar dat emancipatieproject wordt met scheve ogen gekeken, nadat vier vooraanstaande mannelijke leden zondag het podium beklommen en vrouwen onder meer ‘sperma-emmers’ noemden, en opriepen om de ‘nekken van vrouwen te breken’ om hun ‘lul erin te steken’. Een van de sprekers was een lid van het bestuur van Vos, belast met de taak om de cultuurverandering te bewerkstelligen. Hij verklaarde op het podium dat de cultuurverandering ‘een façade’ was. Hij is afgetreden, evenals de twee andere sprekers die ook een functie hadden binnen de vereniging. Burgemeester Femke Halsema van Amsterdam maakte dinsdag nog haar ‘ondubbelzinnige steun’ kenbaar voor de poging van Vos om discriminatie binnen het corps aan te pakken. Aan de andere kant dreigde de burgemeester ook met ingrijpende maatregelen tegen de vereniging. Vos wijst in haar verklaring naar een ‘groep leden’ die de behoefte heeft om tegen de ‘basisprincipes van het cultuurveranderingsproces’ in te gaan. ‘Tevens blijkt er binnen die groep geen of een te beperkt corrigerend vermogen te bestaan om in bepaalde situaties snel en adequaat bij te sturen.’ Honderden, voornamelijk vrouwelijke, leden ondertekenden een brandbrief aan het bestuur van de vereniging waarin ze opriepen tot een echte cultuurverandering. Vos: ‘Het laat zien dat we als vereniging in een nieuwe fase beland zijn en er geen weg terug meer is. Daar ben ik trots op. Ook al lijkt dit van buiten een crisis, aan de binnenkant is er iets groots gaande.’||https://www.volkskrant.nl/nieuws-achtergrond/voorzitter-amsterdams-studentencorps-treedt-af-na-seksistische-speeches-mannelijke-leden~bcfd986e/
2022-07-28||Die bedreigers zijn geen boeren, zeggen ze in Oldebroek. ‘Dat zijn mensen, die hebben de kop gek’||De meerderheid is in Oldebroek niet zwijgend, ze is anoniem. Er zijn immers genoeg inwoners van het dorp waarvan de burgemeester deze week werd bedreigd die vinden dat de boerenprotesten een duidelijke grens hebben overschreden. Ze vinden het dumpen van asbest op snelwegen, laat staan het intimideren van bewindslieden van de zotte. Maar om dat nou met je naam en toenaam in de krant te zetten, dat is nu net weer een stapje te ver. Want ja, die bedreigingen, hè? ‘Het is ook een beetje de volksaard hier in de buurt. Liever niet te veel zeggen, want misschien wordt het verkeerd opgevat’, zegt burgemeester Tanja Haseloop-Amsing (VVD) van Oldebroek, die eerder deze week op zowel tv als in de Volkskrant vertelde meerdere bedreigingen te hebben ontvangen nadat ze had besloten de vele omgekeerde Nederlandse vlaggen die waren opgehangen bij kruispunten, rotondes en verkeerslichten in Oldebroek te laten verwijderen. Iemand stuurde haar een bericht dat ze zichzelf met een vlag zou moeten opknopen aan een lantaarnpaal, er verschenen twee mannen in haar voortuin, van wie er één een zak over zijn hoofd had waarin twee gaten waren geknipt, die een omgekeerde vlag in haar gazon plantten. En ook haar medewerkers en zelfs hun familieleden worden inmiddels lastiggevallen. ‘Door dat soort berichten vinden mensen het denk ik nu nog lastiger, of zelfs eng, zich met naam en toenaam uit te spreken’, zegt Haseloop-Amsing. Maar anoniem of niet, van de vele mensen die de Volkskrant donderdagmiddag aanspreekt, zeggen er precies evenzoveel vriendelijk hallo terug en neemt iedereen uitgebreid de tijd om uit te leggen dat dit soort acties wat hun betreft veel te ver gaan. Ze zeggen dat Oldebroek van origine een agrarische gemeente is, omgeven door weilanden met de bleke zweem van tarwe, en dat ze daarom zeer zeker begrip hebben voor de materie achter de protesten. Zij zien immers heel goed in, zeggen ze, dat het stikstofprobleem niet alleen de schuld van de boeren is, maar ook van bijvoorbeeld de Rabobank, die al die jaren ongebreideld leningen bleef geven voor nog weer grotere stallen. Of van de grote voedselbedrijven, die maar bleven vragen om meer, meer, meer productie. Dus of het nu eerlijk is dat vooral de boeren moeten boeten, terwijl al die andere spelers vrijuit gaan? Nee, niet bepaald. Maar, zo volgt na vrijwel iedere uiting van begrip, ‘wat er nu allemaal gebeurt gaat echt veel, veel, veel te ver’. ‘In het begin vond ik dat ze echt wel gelijk hadden met de protesten, maar nu zijn ze mij kwijt’, zegt een van de twee vrouwen die met hun elektrische fietsen in de hand richting de winkelstraat van Oldebroek stiefelen. Eentje heeft blond haar dat alle kanten op staat. ‘Bijna iedereen hier komt uit een boerengezin en we moeten het juist van de boeren hebben, maar hier sta ik niet achter’, zegt ze. ‘Je kan toch niet zomaar tegen een burgemeester zeggen dat ze zich moet opknopen met een strop?’ Ook andere inwoners vertellen hoe hun oorspronkelijke woede over de plannen van de regering de afgelopen weken eerst plaatsmaakte voor wat voorzichtige twijfel, waarna het hoofdschudden begon, vervolgens de afkeuring kwam en inmiddels het punt van de pure verontwaardiging is gearriveerd. ‘Dit zijn ook echt niet allemaal boeren’, zegt een gepensioneerde man die de lavendel in zijn voortuin aan het snoeien is, maar dat klusje graag even onderbreekt om uit te leggen dat de hoeveelheid viezigheid die er momenteel uit de mond van sommige actievoerders komt eigenlijk een verbaal mestbeleid zou rechtvaardigen. Hij zegt specifiek ‘actievoerders’ in plaats van ‘boeren’, ‘want dit zijn geen Oldebroekers, daar geloof ik echt niets van’. ‘Dit zijn mensen, die hebben de kop gek.’ Ook burgemeester Haseloop-Amsing liet donderdagochtend in de Volkskrant al weten dat ze twijfels heeft over de achtergrond van de mensen die haar bedreigen. ‘Het lijkt erop dat de boerenprotesten in sommige gevallen misbruikt worden door actiegroepen die andere belangen hebben dan de boer’, zei ze. Rijdend door de gemeente Oldebroek, dat bestaat uit zes verschillende dorpskernen, valt inderdaad op dat het in de woonwijken van Oldebroek zelf, toch verreweg het meest agrarische dorp van de zes, heel erg meevalt met het aantal omgekeerde vlaggen. Ze zijn er wel, maar het zijn hoogstens twee blauw-wit-rode vlaggen en een vrijuit wapperende boerenzakdoek per wijkje, tegenover zeker negentig huizen waar geen enkele protestuiting de gevel siert – het kleine bordje met ‘Er is hoop, want Jezus Christus leeft!’, een verdwaalde Oekraïense vlag en het bord ‘toeteren!’, omdat een van de bewoners 50 is geworden daargelaten. In Wezep echter, een plek waar veel minder boeren wonen en de bewoners hun eigen woonplaats liever omschrijven als ‘stratenmakersdorp’, wemelt het juist van de omgekeerde driekleur. En in precies dat dorp stuitte het weghalen van de vlaggen op de meeste wrevel. ‘Dat je het eens bent met de inhoud van de protesten, betekent niet automatisch dat je de manier waarop ze gevoerd worden steunt’, zegt burgemeester Haseloop-Amsing, die vandaag zowel veel online steunbetuigingen kreeg als fysieke schouderklopjes in de supermarkt van bewoners die precies dat met haar eens zijn. ‘Wij zijn een boerengemeente en zijn het eens met heel veel bezwaren die er liggen tegen het huidige beleid. De vraag is alleen of de personen die op deze manier protesteren ook daadwerkelijk de boeren zijn om wie het gaat.’||https://www.volkskrant.nl/nieuws-achtergrond/die-bedreigers-zijn-geen-boeren-zeggen-ze-in-oldebroek-dat-zijn-mensen-die-hebben-de-kop-gek~b6b75113/
2022-07-28||Spaanse regering lanceert campagne: élk vrouwenlichaam is een strandlichaam ||De woensdag gelanceerde campagne van de Spaanse regering moet laten zien dat ‘alle lichamen strandlichamen zijn’. Op een bijbehorende poster geniet een gezelschap van zand, zon en een kalme zee: een oudere vrouw met blote borsten, een dame met okselhaar en drie vrouwen met fors postuur. De zomer is van iedereen, schreef de Spaanse minister van Gelijkheid Irene Montero woensdagavond toen ze de tekening op Twitter zette. Het is een nieuw hoofdstuk in de zwaar gepolitiseerde cultuurstrijd tussen progressief en conservatief Spanje. De extreem-rechtse oppositiepartij Vox was er snel bij om het plaatje te bekritiseren. De partij had elders het (nep)nieuws gelezen dat sommige Spaanse gemeenten kinderen verbieden om zandkastelen te bouwen op het strand. ‘Dit krijg je als de progressieve dictatuur regeert’, verzuchtte Vox op Twitter. De huidige regering wordt gevormd door de linkse PSOE en de ultralinkse Unidas Podemos. Die partijen maken er geen geheim van een inclusiever land voor ogen te hebben. Twee jaar geleden werd het ministerie van Gelijkheid heropgericht (eerder bestond het tussen 2008 en 2010) om de ‘veiligheid, onafhankelijkheid en vrijheid van vrouwen te garanderen’. Dat moest, zei Montero toen, gebeuren door middel van een ‘niet-aflatende strijd tegen machogeweld’. Vanaf dag één is kritiek vanuit de rechtse hoek vaste prik bij de lancering van nieuwe plannen van het ministerie. Toch stuit deze campagne ook anderen tegen de borst. Zelfs de voormalige linkse politieke leider Cayo Lara vindt dat de regering ‘een probleem wil creëren dat niet bestaat’. Staatssecretaris Ángela Rodríguez Pam (Gendergelijkheid) constateert dat juist de critici van de campagne zouden kunnen leren. Ze had gelezen dat ‘oude mannen’ cynisch reageerden op de lancering: dikke vrouwen mogen eindelijk naar het strand zonder toestemming te vragen aan het ministerie. ‘Natuurlijk gaan we al daarheen', reageert zij, ‘maar we gaan ervan uit dat we daar met haat worden bekeken, omdat dat de norm is. We willen duidelijk maken dat alle lichamen oké zijn, ook dat van jou, Manolo, is niet bepaald het mooiste.’ Waarmee Rodríguez Pam overigens niet op een specifieke Manolo doelde, maar op mannen in het algemeen. Toch raakt het punt van Vox een algemenere frustratie van veel Spanjaarden. Spanje gaat gebukt onder inflatie, heeft een geopolitiek conflict met Algerije dat de gasleveringen in gevaar brengt en kampt door eerdere bezuinigingen met een tekort aan brandblussers, juist nu bosbranden het land teisteren. Met een acceptatiecampagne slaagt de regering in ieder geval erin de aandacht af te leiden van de grotere politieke problemen. Het wringt ook dat de campagne zo duur is. De maker van de illustratie ontving 84 duizend euro van het ministerie. Een advocaat reageerde door een oude vakantiefoto van haar vriendengroep op Twitter te zetten. ‘Ik had deze foto voor de helft aan jullie verkocht’, schrijft ze erbij.||https://www.volkskrant.nl/nieuws-achtergrond/spaanse-regering-lanceert-campagne-elk-vrouwenlichaam-is-een-strandlichaam~b5070d71/
2022-07-28||Rusland wil Israëlische organisatie verbieden; spanning tussen beide landen groeit||Het Russische ministerie van Justitie stapte donderdag naar een rechtbank in Moskou met het verzoek de Russische afdeling van Sochnoet te ontbinden. Sochnoet helpt Joden overal ter wereld die gebruik willen maken van hun in Israël per wet vastgelegde recht ‘terug te keren’. De kwestie heeft tot verontwaardigde reacties geleid in Israël. De Israëlische premier Yair Lapid waarschuwde Moskou dat het sluiten van Sochnoet ‘ernstige gevolgen zal hebben voor de onderlinge betrekkingen’. Om te voorkomen dat de ruzie uit de hand loopt, stuurde Lapid woensdag een delegatie naar Moskou, maar het Kremlin liet weten dat president Poetin niet van plan is hen te ontvangen. Kremlin-woordvoerder Dmitri Peskov probeerde de zaak eerder te sussen door te zeggen dat alle organisaties zich nu eenmaal aan de Russische wetten moeten houden. ‘Er is geen reden om de situatie te politiseren en op de complete betrekkingen tussen Rusland en Israël te projecteren’, zei hij. Maar uit het Russische ministerie van Buitenlandse Zaken klonk heel andere taal. ‘Helaas horen we de laatste maanden totaal onproductieve en, nog belangrijker, partijdige retoriek uit Tel Aviv’, zei woordvoerder Maria Zacharova. Zij noemde de steun van Israël voor Oekraïne ‘volstrekt onbegrijpelijk en vreemd’. Medewerkers van Sochnoet zeggen dat hun telefoongesprekken worden afgeluisterd en soms zelfs worden onderbroken met de waarschuwing dat zij de wet overtreden. De organisatie wordt ervan beschuldigd dat ze illegaal gegevens van Russische burgers verzamelt en die doorspeelt aan Israël. Moskou zou zich ook ernstig zorgen maken over een brain drain. De afgelopen tijd is het aantal Joden dat uit Rusland vertrekt aanzienlijk toegenomen, vooral sinds het begin van de oorlog tegen Oekraïne. Dagelijks melden zich volgens Sochnoet bijna duizend mensen aan voor emigratie naar Israël. Rusland lijkt echter vooral geïrriteerd over de steeds luidere kritiek van Israël op de oorlog tegen Oekraïne. Onder de vorige maand afgetreden premier Naftali Bennett stelde Israël zich heel voorzichtig op uit vrees de verhoudingen met Rusland in gevaar te brengen. Israël heeft Rusland nodig om zijn vijanden in Syrië, zoals de troepen van Iran en de pro-Iraanse Hezbollah-beweging, in bedwang te houden. Bennett wierp zich aanvankelijk op als bemiddelaar, maar dat liep op niets uit. Nog steeds weigert Israël wapens te leveren aan Oekraïne, maar sinds Lapid premier is, klinkt er luide kritiek op het optreden van Rusland in Oekraïne. De relatie tussen de twee landen heeft flinke schade opgelopen als gevolg van de uitlatingen van minister van Buitenlandse Zaken Sergej Lavrov over het ‘nazistische’ karakter van het bewind in Oekraïne. Toen een journalist hem eraan herinnerde dat president Zelensky zelf van Joodse afkomst is, beweerde Lavrov dat ‘Hitler ook Joods bloed had’ en dat Joden vaak ‘de ergste antisemieten zijn’. Dat kwam hem te staan op een woedende reactie van Lapid. ‘De Joden hebben zichzelf niet uitgeroeid tijdens de Holocaust...De Joden van antisemitisme beschuldigen, is een schandalig niveau van racisme tegen de Joden’, bekritiseerde hij Lavrov. Volgens de Israëlische regering excuseerde president Poetin zich achteraf voor de uitlatingen van Lavrov, maar onder de Joodse gemeenschap in Rusland klinkt de klacht dat Lavrovs opmerkingen het steeds killere klimaat in Rusland weerspiegelen. Verscheidene prominente Joden, onder wie de opperrabbijn van Moskou, zijn de afgelopen maanden uitgeweken naar het buitenland nadat zij onder druk waren gezet zich achter de Russische inval in Oekraïne te scharen. De Israëlische regering vreest dat ook de aanval op Sochnoet deel uitmaakt van dat nieuwe klimaat. In de praktijk zal het verbieden van de organisatie volgens sommige waarnemers weinig effect hebben, maar symbolisch heeft het wel een grote betekenis. ‘Dit is niet zoiets als de McDonald’s sluiten. Dit zullen we niet zomaar accepteren’, citeerde het persbureau Reuters een Israëlische functionaris.||https://www.volkskrant.nl/nieuws-achtergrond/rusland-wil-israelische-organisatie-verbieden-spanning-tussen-beide-landen-groeit~b51a62d5/
2022-07-28||Shell speelt met zijn superwinst Sinterklaas onder aandeelhouders||Het is tenminste een geslaagde slogan: ‘Room de overwinsten van de energiebedrijven af’. Maar in de praktijk komt er weinig van terecht. Sinds het begin van de oorlog in Oekraïne pleiten vooral linkse politici voor een extra belasting van een kwart tot eenderde op de winststijgingen die olieconcerns en andere energiebedrijven hebben gemaakt dankzij de energiecrisis. Het zijn tenslotte mazzelwinsten die ze in de schoot kregen geworpen door deze oorlog. De opbrengsten zouden onder meer ten goede moeten komen aan de gezinnen die door de stijging van de gasprijzen in energie-armoede zijn geraakt. Of ze zouden moeten worden benut voor de ‘noodzakelijke’ investeringen in wapentuig. Donderdag maakte Shell bekend dat de winst in het afgelopen kwartaal – de maandjes april, mei en juni – is gestegen tot een duizelingwekkende 11,5 miljard dollar – 11,2 miljard euro. In het eerste kwartaal hield Shell al 9,1 miljard dollar over. Tot nu toe wordt altijd gezegd dat Shell die extra winsten nodig heeft om te investeren in verduurzaming – zeg de aanleg van windparken. Maar het geld wordt vooral gebruikt om aandeelhouders te fêteren. Bovenop het aandeleninkoopprogramma van 8,5 miljard dollar dat dit jaar al is uitgevoerd wordt nog eens voor 6 miljard dollar aan aandelen ingekocht. Dat is 14,5 miljard dollar die niet wordt geïnvesteerd in projecten die in de toekomst geld zouden kunnen genereren. Shell speelt ermee Sinterklaas onder de kapitaalverstrekkers. Aandeleninkoopprogramma’s zijn sowieso al een uitwas van het neoliberale kapitalisme, waarbij de korte termijn prevaleert boven de lange. En dat het ook nog gebeurt met winsten die te danken zijn aan een oorlog is helemaal van de gekke. In veel landen wordt daarom gewerkt aan een belasting op de overwinst. PvdA-Europarlementariër Paul Tang pleitte onlangs voor een een overwinstbelasting van 29 procent in Nederland, gelijk aan het tarief van de loterijbelasting (‘je zou kunnen zeggen dat energiebedrijven de lotto hebben gewonnen’), maar dat mag van hem ook nog meer worden. Het zou heel mooi zijn als de belasting in de hele EU zou gelden. De Italiaanse Eurocommissaris voor Energiezaken Paolo Gentiloni is daar voor. Maar er liggen heel veel landen dwars. Die huldigen het principe niet of vinden het moeilijk een regeling te bedenken die een multinational niet kan ontwijken. In 2019 liet president-directeur Marjan van Loon van Shell Nederland zich nog ontglippen dat die dochter hier geen belasting betaalde, omdat de winst kon worden verrekend met allerlei verliesposten. Inmiddels heeft Shell ook nog het hoofdkantoor van de hele groep verplaatst naar Londen, waardoor het nog moeilijker zal zijn winstbelasting in Nederland te innen. In het tweede kwartaal van 2021 was de winst 5,5 miljard dollar, zodat sprake is van een overwinst van 6 miljard dollar. Daarvan zou Shell dan 2 miljard dollar aan extra belasting moeten betalen, als het aan een deel van de politiek ligt. Maar zelfs als dat een meerderheid wordt, zit het nog lang niet in de schatkist.||https://www.volkskrant.nl/economie/shell-speelt-met-zijn-superwinst-sinterklaas-onder-aandeelhouders~b76f3af8/
2022-07-28||Amerika in een recessie? Niet als je het Joe Biden vraagt||Doordat de Amerikaanse economie in het tweede kwartaal onverwacht gekrompen is met 0,9 procent ten opzichte van de drie voorgaande maanden, zijn de Verenigde Staten in een recessie beland. Volgens de populaire definitie vereist dat twee opeenvolgende krimpkwartalen, en in de eerste drie maanden van dit jaar was er al een neergang van 1,6 procent. Het tegenvallende nieuwe cijfer komt vooral door lagere investeringen in voorraden en woningen. Maar is het daarmee ook echt een recessie? Joe Biden vindt van niet. De Amerikaanse president probeert er zijn burgers in dit verkiezingsjaar van te overtuigen dat de economie sterker is dan gedacht. Strikt gezien kan hij gelijk hebben dat er geen recessie is, al zal hij nog geduld moeten oefenen om dat gelijk ook te halen. Daarvoor is het wachten op het verdict van de officiële scherprechter van Amerikaanse recessies, het National Bureau of Economic Research (NBER). Die bepaalt pas ruim achteraf, na het bestuderen van alle data, of er een heeft plaatsgevonden. Er moet dan sprake zijn geweest van ‘een significante daling in de economische activiteit die is verspreid over de hele economie, en die langer dan een paar maanden duurt’. Dit zijn geen rigide criteria. Zo riep de NBER in 2020 een recessie uit, ook al was die beperkt tot maart en april. Het oordeel was dat de neergang door de coronapandemie zo groot en wijdverspreid was dat die het predicaat ‘recessie’ verdiende. Het kan dus goed zijn dat de NBER later zal oordelen dat de economische neergang in het eerste halfjaar van 2022 niet ernstig genoeg was, of beperkt was tot te weinig sectoren. Deze nuances maken bankeconomen en media in het hier en nu niet. Als er twee negatieve groeikwartalen zijn, luiden zij de recessieklok. Daar valt in de publieke opinie vervolgens niet meer tegenop te praten, zelfs niet als je de Amerikaanse president bent. Het krimpcijfer moet ook als een verrassing zijn gekomen voor Jerome Powell. Daags voordien had de voorzitter van de Amerikaanse centrale bank nog zijn ongeloof uitgesproken dat de economie in het tweede kwartaal zou zijn gekrompen. ‘Daarvoor zijn er gewoon te veel gebieden van de economie die het te goed doen. Ik wijs daarbij vooral op de arbeidsmarkt. Er komen maandelijks zo'n 450.000 banen bij, en de werkloosheid ligt met 3,6 procent op het laagste peil in bijna vijftig jaar. Het is niet logisch dat er een recessie zou zijn terwijl er in het eerste halfjaar 2,7 miljoen nieuwe mensen zijn aangenomen.’ Wel had hij al een slag om de arm. ‘Deze groeicijfers worden vaak later significant herzien. Het is heel moeilijk om het bbp van zo’n grote economie als de VS op te stellen. Het is daarom goed om eerste ramingen met een korrel zout te nemen.’ Hardop juichen dat de economische groei tegenvalt, zal niemand bij de Federal Reserve doen, maar de afkoeling van de economie past in het straatje van de centrale bank, die de rente donderdag optrok met 75 basispunten tot 2,25 à 2,5 procent. Dit moet de inflatie bestrijden. Die kwam in juni uit op 9,1 procent, het hoogste peil in meer dan veertig jaar. ‘We hebben het nodig dat de economie een tijd minder groeit dan ze eigenlijk aankan’, verklaarde Powell. Als de werkloosheid oploopt, creëert dat wat lucht op de arbeidsmarkt. Nu hebben werknemers daar door de enorme krapte een grote onderhandelingsmacht over hun lonen. Dat leidt weer tot hogere prijzen omdat bedrijven hun gestegen kosten doorrekenen, wat weer leidt tot hogere looneisen. Als werknemers meer concurrentie ondervinden voor hun baan, zullen ze hun looneisen matigen, is het idee. De Fed is van plan om de rente tegen eind dit jaar verder op te trekken tot zo’n 3,5 procent, en de economie dus verder af te koelen. Riskeert de centrale bank niet te hard door te pakken? ‘Er is het risico dat we te veel doen, en de economie meer omlaag duwen dan nodig was’, aldus Powell. ‘Maar er is óók het risico om te weinig te doen, waarmee we de economie dan opzadelen met deze hardnekkige inflatie. Als we dat laatste niet aanpakken, zullen de kosten op de langere termijn alleen maar hoger zijn.’||https://www.volkskrant.nl/nieuws-achtergrond/amerika-in-een-recessie-niet-als-je-het-joe-biden-vraagt~b99ee004/
2022-07-28||Verschillende landen heffen ‘bofbelasting’ op megawinsten van energiebedrijven, waarom Nederland niet?||Shell verdiende vooral goed aan de verkoop van aardgas en de vloeibare variant lng. Bij deze divisie steeg de winst in het tweede kwartaal met maar liefst 163 procent tot 8,1 miljard dollar. Dat maakte de multinational donderdagochtend bekend. De chemietak met onder meer raffinage zag de inkomsten dankzij hogere marges bijna verdubbelen tot 2,1 miljard. Shell verdient nu 28 dollar op elke vat olie dat zijn raffinaderijen verwerken. In de eerste drie maanden was dat 10 dollar per vat. Aandeelhouders zijn spekkoper: Shell koopt na eerdere grote terugkoopprogramma’s voor 6 miljard dollar aan eigen aandelen in. Dit ondersteunt de koers van het aandeel. Consumenten betalen intussen de rekening. Overal? Dat niet. In Frankrijk gaat vanaf september de prijs voor een liter benzine naar 1,45 euro, uitgaande van de prijzen van vandaag. Dat brandstof in Frankrijk straks voor een vriendenprijsje wordt verkocht is te danken aan een accijnsverlaging van 30 cent. Bovendien doet het Franse energieconcern TotalEnergies nog eens 20 cent van de prijs af, tot november. Daarna krijgen klanten tot het eind van het jaar 10 cent korting per liter. TotalEnergies, dat donderdag ook een recordkwartaalwinst bekend maakte, verlaagt de prijzen niet uit goedertierenheid. De geste gebeurde onder dreiging van een mogelijke extra belasting door de staat. Plannen hiervoor werden nipt verworpen door het Franse Lagerhuis, nadat TotalEnergies de korting had aangekondigd. Voor Parijs was een fikse verlaging noodzakelijk, omdat het Elysée vreest dat burgers hun gele hesjes weer uit de kast halen. Eerder beperkte Parijs al de stijging van de elektriciteitsprijs. De roep om zo’n ‘meevallersheffing’ (in het Engels windfall tax) klonk de afgelopen maanden in diverse Europese landen, nadat energieconcerns exceptioneel hoge winsten hadden gerapporteerd. Energiebedrijven krijgen hun winst zomaar in de schoot geworpen en zouden daarom een deel moeten teruggeven aan de samenleving, luidt de kritiek van diverse politici, ook in Nederland. Een aantal landen heeft daarom al een ‘mazzeltaks’ of ‘bofbelasting’ ingevoerd: een tijdelijke of eenmalige extra heffing om overwinsten af te romen. Onder meer het Verenigd Koninkrijk (Shell valt daar onder het windfall-regime), Roemenië, Slowakije, Bulgarije en Hongarije stelden er een in. Spanje kwam met een ‘regulerende maatregel’ met vergelijkbaar effect. Die moet in twee jaar tijd 7 miljard euro opleveren. In Nederland wil het kabinet zo’n heffing vooralsnog niet invoeren, ondanks verzoeken vanuit de oppositie. Hoewel andere landen een extra taks pijlsnel introduceerden, stelt staatssecretaris Marnix van Rij (Financiën) in een recente Kamerbrief dat het minstens twee jaar duurt voor de belastingregels aangepast zijn. Bovendien vindt het kabinet het onwenselijk zich te bemoeien met de besteding van ondernemingswinsten. ‘Het staat bedrijven vrij hun winsten aan te wenden op een manier die hen goeddunkt’, antwoordt de staatssecretaris op Kamervragen. Bovendien gaat het vaak om internationaal opererende concerns, waarvan het onduidelijk is waar de winst precies ‘neerslaat’. Een verhoging van de mijnbouwheffing is een alternatief, maar het kabinet vreest dat zo’n heffing het aanboren van nieuwe gasvelden in de Noordzee minder rendabel maakt. En juist hiermee wil de regering haast maken, nu Nederland van het Russische gas af wil. Een andere mogelijkheid, een tijdelijke verhoging van de vennootschapsbelasting, treft ook sectoren die geen megawinsten boeken en zou het vestigingsklimaat verslechteren. Volgens het kabinet zijn de belastingen in Nederland al zo hoog, dat de Nederlandse fiscus zelfs na invoering van de Britse windfall tax procentueel nog altijd meer geld int dan zijn Britse evenknie. De regering lijkt dus niet van plan de winst van energiebedrijven af te romen. Mogelijk verandert de situatie de komende maanden nog, zeker nu de toch al extreem hoge gasprijs deze week nog eens omhoog spoot nadat Rusland de gaskraan naar Duitsland verder dichtdraaide. Shell zegt de zorgen te begrijpen, maar stelt dat enorme investeringen nodig zijn om de komende jaren voldoende olie en gas te kunnen winnen. Ook zegt het concern miljarden te steken in duurzame energie.||https://www.volkskrant.nl/nieuws-achtergrond/verschillende-landen-heffen-bofbelasting-op-megawinsten-van-energiebedrijven-waarom-nederland-niet~b7cbb793/
2022-07-28||Camera’s zat op de weg, maar waarom is er dan nog niemand opgepakt voor blokkades of brandend hooi?||In eerste instantie Rijkswaterstaat, die drieduizend verkeerscamera’s heeft hangen langs (vaar)wegen en bij tunnels, bruggen en sluizen. Met livebeelden van deze camera’s houden medewerkers in een regionale verkeerscentrale de actuele verkeerssituaties in de gaten. Vindt er bijvoorbeeld een ongeval plaats op de snelweg, dan kan Rijkswaterstaat direct een baan afsluiten aan de hand van een rood kruis op een matrixbord. Vervolgens komen weginspecteurs in actie om de weg af te zetten voor hulpdiensten en de doorstroming van het verkeer in goede banen te leiden. Niet veel, zegt een woordvoerder. ‘Wij kunnen alleen livebeelden monitoren, want volgens de wet mogen we de beelden niet opslaan. Dus dan houdt het wel een beetje op, hoe vervelend wij dit zelf ook vinden. Wat we wel kunnen doen, is de politie inschakelen wanneer wij live zien dat iemand een strafbaar feit pleegt op of bij de weg.’ Maar dat zal in dit geval niet snel gebeuren, omdat de cameradekking in landelijke gebieden lager is. Ze hangen vooral langs drukke wegen. ‘De kans is dus klein dat we live kunnen zien hoe afval op wegen en in de bermen worden gedumpt om vervolgens direct een melding kunnen doen bij de politie.’ Bij tijdelijke verkeersonderzoeken op bepaalde wegen, bijvoorbeeld naar reistijden en ritfrequenties, maakt Rijkswaterstaat gebruik van speciale camera’s die kentekens herkennen. Maar die (persoons)gegevens worden niet lang bewaard. Het Openbaar Ministerie mag die gegevens onder voorwaarden opvragen, maar tegen die tijd zijn de gegevens vaak al vernietigd. De politie mag niet meekijken met de camera’s van Rijkswaterstaat, ze heeft eigen camera’s boven de weg hangen. ‘Het liefst betrappen we ze op heterdaad’, zegt een woordvoerder van de Landelijke Politie. Daarom voert de politie in de nacht extra patrouilles uit op wegen in landelijke gebieden. ‘We ontvangen ook signalen dat mensen zich online organiseren, dus we kijken ook mee op sociale media.’ Voor het speuren op sociale media gelden echter beperkingen. De politie mag alleen kijken op openbare groepspagina’s. Voor een kijkje in besloten appgroepen moet eerst toestemming worden gevraagd bij de officier van justitie. Ook bij de politiecamera's is de dekking in landelijke gebieden lager. Het aantal camera's in een gebied hangt volgens de Landelijke Politie samen met lokale criminaliteitscijfers, maar ook met gemeentelijke keuzes. Onderzoeken naar incidenten lopen nog. ‘Helaas is er nu een beeld ontstaan dat de politie te weinig optreedt, maar een rechercheonderzoek is niet snel klaar’, zegt de politiewoordvoerder van de Landelijke Politie. ‘Daarom zijn er nog geen aanhoudingen verricht.’ Met alleen camerabeelden heb je overigens ook niet automatisch een dader te pakken, benadrukt de woordvoerder. ‘Maar je kunt er wel verder mee komen. Na de geëscaleerde protesten bij het huis van minister Christianne van der Wal hebben we geblurde beelden van de verdachten online gezet. We riepen hen op om zich bij de politie te melden, mét de waarschuwing dat we de beelden na een week ongeblurd online zouden zetten als ze geen gehoor gaven aan onze oproep. Ze hebben zich gauw gemeld.’ Bij dit soort incidenten is Rijkswaterstaat vooral afhankelijk van meldingen door andere weggebruikers, zegt de woordvoerder. ‘Want als de politie en onze weginspecteurs arriveren, dan zijn de daders al lang weg.’ Ook de politie doet een dringend beroep op burgers. Onderdeel van een politieonderzoek is het verzamelen van beelden die door omstanders met hun mobieltje of dashcam’s zijn gemaakt, zegt de woordvoerder. ‘Burgers kunnen ons helpen door zich bij ons te melden met tips, beeld- of bewijsmateriaal.’||https://www.volkskrant.nl/nieuws-achtergrond/camera-s-zat-op-de-weg-maar-waarom-is-er-dan-nog-niemand-opgepakt-voor-blokkades-of-brandend-hooi~b7e5dbf9/
2022-07-28||Het weerbericht voor vrijdag 29 juli: warm, wisselvallig weer op komst||De barometerstand is in de laatste dagen van juli normaal gesproken hoog, waardoor het een groot deel van de tijd droog blijft. Nu is het weerbeeld echter licht veranderlijk en is een lokale bui niet geheel uit te sluiten. Zo zal vrijdag met uitgestrekte wolkenvelden beginnen. Op sommige plaatsen valt uit dikkere wolken wat lichte regen, maar dat is niet genoeg om de droogte te verhelpen. In de loop van de dag breekt vanuit het westen de zon steeds vaker door. De temperatuur stijgt in de middag naar 20 tot 25 graden, het warmst wordt het zuiden van het land. De wind waait zwak tot matig. Zaterdag is een fraaie zomerdag. Met veel zon en slechts een paar hoge sluierwolken wordt het in de middag warm. Daarbij waait een zwakke tot matige wind vanaf zee. Ook langs de stranden is het prima toeven, met maxima van 22 tot 24 graden. Zondag neemt de luchtvochtigheid toe: er zijn meer wolken te zien en als de wind wegvalt, kan het drukkend warm aanvoelen. Er zijn echter nog genoeg zonnige momenten, maar er kan op sommige plaatsen een regenbui ontstaan. De kans op een bui is in het zuiden van het land het kleinst. In de nieuwe week blijft het warm doch licht wisselvallig zomerweer.||https://www.volkskrant.nl/nieuws-achtergrond/het-weerbericht-voor-vrijdag-29-juli-warm-wisselvallig-weer-op-komst~bf236791/
2022-07-28||Een vlag gevaarlijk voor het verkeer? Welnee, maar respectloos is het wel||Een vlag die aan een lantaarnpaal is bevestigd kan losraken en op een autoruit komen, waarna er kans is op een ernstig ongeluk. Dit hoor je steeds meer als reden om de omgekeerde vlaggen te verwijderen, nu ook weer uit de mond van Tanja Haseloop-Amsing, burgemeester van Oldebroek. Het is nogal vergezocht. In Noord-Ierland wapperen al decennia vlaggen aan lantaarnpalen zonder dat een dergelijk ongeluk ooit heeft plaatsgevonden. Het gaat dan vooral om Britse vlaggen die de protestanten gebruiken om hun gebied af te bakenen. Zo is het dorp Drumahoe één grote vlaggenzee, nota bene pal langs de belangrijke verkeersader van Belfast naar Derry. Voor het verkeer heeft het geen enkele consequentie. Waarom niet gewoon stellen dat een vlag omdraaien afbreuk doet aan het respect dat men voor de nationale driekleur hoort te hebben? Overigens, ook in Noord-Ierland wil men van de vlaggen af, maar daar gebruikt men een simpele maar valide reden: lantaarnpalen zijn rijkseigendom en daar blijf je met je fikken vanaf. Geen speld tussen te krijgen. Frits Beutick, Ramelton, Ierland Met twee opiniestukken (‘Melk en kaas zijn niet zo gezond en zeker niet zo duurzaam als de sector beweert’ en ‘Het afschaffen van de veehouderij is nuttig en zinnig’) en een column heb ik het wel weer even gehad met de dwang tot veganistisch eten. Straks mag Volkskok Onno Kleyn geen recepten als ‘Spanje verstopt zijn eetgeluk’ meer schrijven – mijn uitgeknipte lievelingsrecept voor geroosterde procureurlapjes in droge sherry en kilo’s knoflook. Natuurlijk moeten plof-kippen, -varkens, -koeien en -boeren de wereld uit. Maar er is nog een weg tussen zigeunerschnitzels formaat wagenwiel en vieze kartonnen kipstuckjes en havermelk. Zaterdag ga ik naar de boerenmarkt om voor een eerlijke prijs vlees en kaas te kopen bij kleinschalige boeren die hun producten met veel zorg en aandacht voor dier, mens en milieu maken. Zondag een klein biefstukje, maandag een kaastaart en dinsdag soep van een restpartijtje tomaten zonder vlees of zuivel. En dat mag ook. Heleen den Beer Poortugael, Soest Wordt het geen tijd dat we onderscheid maken tussen boeren en fabrikanten? Boeren houden van de natuur en hun dieren, ze vergiftigen hun land niet, sluiten hun dieren niet op en stoppen ze niet vol met krachtvoer en hormonen. Ze blokkeren de wegen niet, dumpen geen asbest, steken geen rotzooi in brand, kappen geen bomen en zijn niet lomp en agressief. Het zijn de fabrikanten die de boosdoeners zijn. Varkensvleesfabrikanten, melkfabrikanten, plofkipfabrikanten, eierfabrikanten, krachtvoerfabrikanten, de megabedrijven die heel veel geld verdienen. Als we deze groep stoppen, kunnen alle echte boeren hun bedrijf voortzetten. Liefst biologisch en met liefde, niet met alleen winstoogmerk. Lucy Jacobs, Malden Excuses voor misdaden in het verleden zou een dagtaak zijn voor de paus volgens briefschrijver Paul Gerbrands, die opheffing van de katholieke kerk suggereert. Maar overheids- en andere instellingen begingen dezelfde fouten vanuit dezelfde tijdgeest en vooroordelen. En bovendien andere en grootschaliger, zoals kolonialisme, slavernij, oorlogen en dictaturen steunen. De kerk heeft massaal excuses aangeboden, slachtoffers gesproken, herstelbetalingen gedaan en uitgebreide protocollen ontwikkeld ter voorkoming en afhandeling. Overheden bleven hierbij vaak achter. Nederland is nog bezig met excuses voor en verwerking van het slavernijverleden en de politionele acties. Rapporten over misbruik en mishandeling in zorginstellingen van de overheid (door onder andere de commissie-Samson) kregen weinig aandacht, want die ging uit naar de kerk. Moeten we alle overheden en instellingen ook maar opheffen? A. van Daal, Overloon Als een individu iets op de snelweg gooit wordt diegene opgepakt. Doet een hele groep het, dan lijkt het een ander verhaal. Marieke Doomen, Oosterbeek Het homohuwelijk bestaat niet. Toch kom ik in verschillende media, ook in deze krant, nog regelmatig het woord ‘homohuwelijk’ tegen. Ik begrijp wel dat zo in twaalf karakters heel compact het ‘huwelijk tussen partners van gelijk geslacht’ wordt samengevat. Het impliceert echter dat het een ander soort huwelijk betreft dan het reguliere burgerlijk huwelijk. Toen vanaf 1 april 2001 partners van gelijk geslacht mochten trouwen, ging het juist over gelijke rechten voor iedereen, ongeacht seksuele voorkeur. Homo’s trouwen dus onder dezelfde voorwaarden, met dezelfde rechten en plichten, zonder aparte of bijzondere status. De openstelling van het burgerlijk huwelijk voor partners van gelijk geslacht gaat over gelijkheid. Schrappen van het woord ‘homohuwelijk’ zou bijdragen aan emancipatie. Edwin Hanssen, Amsterdam||https://www.volkskrant.nl/columns-opinie/een-vlag-gevaarlijk-voor-het-verkeer-welnee-maar-respectloos-is-het-wel~b1d31bb6/
2022-07-28||Mooi dat we muziek horen die zelden wordt gespeeld, maar dit Delft Chamber Music Festival biedt weinig kippenvel ★★☆☆☆||Het is 21.58 uur en de pauze op het openingsconcert van het Delft Chamber Music Festival is nog niet voorbij. Er staan nog drie stukken op het programma, met steeds weer een uitgebreid changement ertussen. Als een concert wat langer duurt is dat over het algemeen niet zo erg (waar voor je geld), maar de Van der Mandelezaal van het Prinsenhof, eigenlijk een overdekte binnenplaats, is nogal een broeikas. Als een uur later de laatste noten klinken van Mendelssohns Eerste pianotrio, heb je het stuk ofwel beleefd in een roes door de benauwdheid of vrijwel niet, want beland in een halve coma. Verantwoordelijk voor de programmering is pianist Nino Gvetadze. Dit is haar eerste volledige editie. Wat direct opvalt, is de ‘Georgisering’. Ze heeft veel musici uitgenodigd uit haar geboorteland en laat veel muziek horen die een link heeft met Georgië. Zo speelt ze zelf op het openingsconcert het stuk Improvisatie & toccata (1962) van Nodar Gabunia (1933-2000), een notenrijke uiteenzetting die bij vlagen iets feeërieks heeft, maar de verwachtingen na de lezing van het programmaboek (‘direct herkenbare muzikale taal’, ‘ongelooflijk sfeervol’) niet echt waarmaakt. Dat het programma vanavond onsamenhangend is, komt doordat ieder stuk verwijst naar een wél thematisch gerangschikt concert later in het festival. Als eerst horen we Haydns 53ste strijkkwartet door het Goldmund Quartet – verzorgde homogene klank, maar ook Haydn met appelwangetjes. Het Strijksextet in Bes van Ernö Dohnányi (Brahms-invloeden, Richard Straussiaans moduleertempo maar met wat belegen materiaal) is een jeugdwerk dat wel wat gemeen heeft met deze avond als geheel: het wil te veel zijn. Dat we muziek horen die zelden wordt gespeeld, is een van de mooie dingen aan festivals als deze. Interessante keuze dus om twee liederen voor viool (Karolina Weltrowska) en piano (Ketevan Badridze) te programmeren van Augsta Holmès (1847-1903) – alleen overstijgen ze het salonkarakter nauwelijks. We willen zeker op zo’n openingsavond toch minstens één keer van onze stoel worden geblazen. Het enige kippenvelmoment komt voor rekening van Gwyneth Wentink, die ons er nog maar eens aan herinnert hoe goed zij harp kan spelen. Alleen is dat is dan toch vooral te danken aan de finesse van haar toon en haar timing, niet zozeer aan de fantasie van componist Ekaterina Walter-Kühne (1870-1930). De Mendelssohn dan: het is eigenlijk verbazingwekkend dat zo’n stuk ondanks de hoeveelheid bewezen talent – Gvetadze deelt het podium met violist Baiba Skride en cellist Sebastian Klinger – zo grofstoffelijk wordt gebracht. Mendelssohn is geen componist waarbij zich een standaardopvatting heeft uitgekristalliseerd over hoe zijn muziek moet klinken, en dat is juist zo interessant: welke kant gaan we deze keer op? Helaas had dit alle schijn van musiceren op de automatische piloot. Maar misschien had de recensent te weinig zuurstof om de boel op waarde te schatten.||https://www.volkskrant.nl/cultuur-media/mooi-dat-we-muziek-horen-die-zelden-wordt-gespeeld-maar-dit-delft-chamber-music-festival-biedt-weinig-kippenvel~b832b2e5/
2022-07-28||Bruisend gedanste lofzang op de vagina, de vulva, de clitoris, oftewel: de ‘vrouwenbloem’ ★★★★☆||Misschien dat een enkeling onder het Paradepubliek in Utrecht danseres en actrice Gina van Os nog herkent van de puberfilm Dansen op de Vulkaan (2014). Haar voornaam wordt in ieder geval ludiek uitgebuit in de bruisende dansvoorstelling V door de Poetic Disasters Club, de junior company van Club Guy & Roni in Groningen. Terwijl zij zich voorstelt, vallen de andere dansers haar plagerig bij. ‘Va-va-va-va!’ scandeert het zevental, wijdbeens kronkelend over een rode bank. De toon is gezet, V is een ode aan de vagina, de vulva, de clitoris en alles wat maar kan worden geassocieerd met de vrouwelijke geslachtsorganen, hier bezongen met bijnamen als scrambled eggs between the legs. Choreograaf Cecilia Moisio laat haar eigen danseressen dit najaar toeren met het vergelijkbare Pink Portal. De krachtigste dansscènes uit die meer educatief opgezette voorstelling worden nu uitgevoerd door acht heerlijk uitdagende performers. Dat er daarbij ook drie mannen meedoen, met geprinte baarmoeders op hun slip, maakt de gedanste lofzang alleen maar universeler. Zij storten zich met overgave op een spagatendans of woest kronkelend weeën- en menstruatiegekreun. Een huilende baby verwijst naar de reden waarom de Poetic Disasters Club de ‘vrouwenbloem’ en ‘vissenlippen’ een eerbetoon gunt: iedereen is eruit geboren. Vandaar ook het wat voor de hand liggende achterdoek met een afbeelding van Gustave Courbets schilderij L’Origine du Monde. Het publiek weet niet altijd wat het juiste antwoord is op de gescandeerde vragen; daarvoor overstemt de beukende bas de tekst van Eva Maria de Wit te vaak. Maar hilarisch is de catwalk-parade met bonte verkleedpartijen op hakken. Alle plooien, paardenstaarten, tule en tierlantijnen doen in deze swingende modeshow inderdaad denken aan een variabele reeks verbeeldingen van ‘the notorious Va Gina’.||https://www.volkskrant.nl/cultuur-media/bruisend-gedanste-lofzang-op-de-vagina-de-vulva-de-clitoris-oftewel-de-vrouwenbloem~ba077c48/
2022-07-28||‘Het Nederlandse systeem is gemaakt om te worden geleid door middelmatige mensen’||‘Ik denk dat La Masía, de jeugdopleiding van FC Barcelona, rechtvaardiger is, omdat ze daar meer selecteren op kwaliteit. Voetballertjes moeten daar constant presteren, anders worden ze eruit gegooid. Als je bij Oxford eenmaal binnen bent, ben je binnen. Boris Johnson heeft tijdens zijn studie klassieke talen bijna niks gedaan, maar mocht gewoon blijven. ‘En in tegenstelling tot Oxford, waar sociale klasse een belangrijke rol speelt, zijn de barrières om binnen te komen bij La Masía laag: je moet kunnen voetballen. ‘Over Barcelona heb ik vorig jaar het boek FC Barcelona: het imperium geschreven, en dit jaar over Oxford Chums: How a Tiny Caste of Oxford Tories Took Over the UK (vrij vertaald: Maatjes: hoe een kleine kaste van Oxford-Conservatieven het Verenigd Koninkrijk overnam). ‘Het idee voor dat laatste boek ontstond tijdens de nacht van de Brexit. Ik zag de kopstukken – Boris Johnson, David Cameron, Jacob Rees-Mogg, Michael Gove – op mijn tv-scherm en dacht: ik ken deze mensen, ik weet waar ze vandaan komen. Bijna iedereen had op Oxford gezeten, tegelijkertijd met mij vanaf 1988 of vlak daarvoor. ‘In dat jaar hoorden we premier Margaret Thatcher waarschuwen voor een Europese superstaat. Die jongens dachten: hé, dat gaat niet gebeuren, want wij komen straks in Westminster terecht en die superstaat gaat ten koste van onze persoonlijke macht. De eerste ideeën voor de Brexit zijn toen ontstaan. ‘Ik denk dat er twee redenen zijn waarom Oxford wel premiers produceert – elf van de laatste vijftien – en Cambridge, dat uit dezelfde sociale klasse rekruteert, niet. De eerste is de debatclub Oxford Union. Daar leren ze retorische trucs: als jij een sterk argument hebt, negeer ik dat of maak ik een grap. En ze voeren er veel campagnes: elk trimester kiest de Union een nieuwe voorzitter. Net als nu bij de Conservatieve Partij gaat dat gepaard met manipulatieve spelletjes. ‘En in Oxford heb je PPE, Philosophy, Politics and Economics, wat premiers als Harold Wilson (1964-1970 en 1974-1976) en David Cameron (2005-2016) hebben gestudeerd, net als de twee huidige kandidaten voor het Conservatieve leiderschap, Liz Truss en Rishi Sunak. Omdat je drie disciplines volgt, is het natuurlijk heel oppervlakkig. Daardoor leer je vol zelfvertrouwen debatteren over dingen waar je eigenlijk weinig van afweet – iets wat in het Lagerhuis goed van pas komt.’ ‘Geen van beide. Mijn ouders waren liberale Zuid-Afrikanen die tegen de apartheid waren en het postkoloniale Afrika wilden helpen opbouwen. Daarom doceerde mijn vader antropologie aan de universiteit in Kampala, de hoofdstad van Oeganda. ‘Maar het ging al snel mis toen duidelijk werd dat generaal Idi Amin de macht wilde grijpen. We zijn vertrokken toen ik nog een baby was. Eerst woonden we in Londen, vervolgens kort in Zweden en Jamaica. Toen ik 7 was, in de herfst van 1976, verhuisden we naar Leiden, waar mijn vader een baan aan de universiteit kreeg. In Oegstgeest ging ik naar school.’ ‘Ik vind ze allebei walgelijk. Ik denk dat de Nederlands corpstraditie voor een groot deel uit Duitsland komt, waar jonge mannen uit hoge sociale kasten zich in het openbaar misdragen om te laten zien dat regels niet voor hen gelden. ‘Bij de Bullingdon Club doen ze dat ook. Die is alleen wat chiquer, daar worden twaalf of vijftien Oxford-studenten per jaar lid van, die bijna allemaal naar de duurste kostscholen zijn gegaan. ‘De Nederlandse elite is minder selectief dan de Britse. Als je in het Verenigd Koninkrijk niet naar Oxford of Cambridge bent gegaan, is de kans dat je er binnendringt heel klein. Dat sluit 99 procent eigenlijk uit. ‘In Nederland zijn er geen onderwijsinstituten waar je doorheen moet, behalve dan de universiteit in het algemeen. Vervolgens kunnen mensen zich bewijzen door op het werk te presteren of tegen de juiste mensen aardig te doen. Het klimmen begint in Nederland pas vanaf je 24ste ofzo. ‘De Duitse schrijver Bertolt Brecht zegt: ‘Gelukkig is het land dat geen helden nodig heeft’, en dat geldt een beetje voor Nederland. In de Nederlandse politiek is er nooit een zoektocht geweest naar een messias. De premier is altijd meer de voorzitter van de Nederlandse club, die goed moet kunnen luisteren om verschillende partijen bij elkaar te houden en compromissen te sluiten. In Frankrijk is de president echt de baas. Maar jullie systeem kent geen ruimte voor narcisten en is gebouwd om door middelmatige mensen te worden geleid. En dat werkt, dat werkt erg goed.’ ‘Mijn broer en ik integreerden op de Nederlandse manier: door lid te worden van de voetbalclub ASC, Ajax Sportman Combinatie, in Oegstgeest. Maar ergens bleven we altijd buitenstaanders. Mijn ouders spraken Nederlands met een accent – voor een kind is dat altijd genant – en droegen grote truien met meerdere kleuren wol. Terwijl Oegstgeest nieuwe kak was, merken als O’Neill en Nike waren er je van het en geruite golfbroeken werden er als chic beschouwd. ‘In Leiden waren er dagen dat er eens in het halve uur een auto voorbijreed. Ik had het idee dat ik weg moest, naar de grote stad. Op mijn 16de ben ik naar Londen verhuisd en twee jaar later ging ik geschiedenis en Duits studeren aan Oxford.’ ‘De Financial Times zie ik als mijn vrouw, Hard Gras als mijn maîtresse. ‘De afgelopen bijna dertig jaar is de Financial Times een heel aangenaam huis geweest. Het gaf mij de kans te ontsnappen uit de sport: mijn column in de zaterdagkrant mag over bijna alles gaan. ‘Maar ik heb ook nog de passie om af en toe over voetbal te schrijven, en bij Hard Gras kan dat met diepgang. Ik was er al vroeg bij: ik zie me nog in 1995 in Londen ontbijten met Henk Spaan en Matthijs van Nieuwkerk, toen ze me vroegen voor Hard Gras te schrijven. Zij hadden eerder een stuk over Bryan Roy van me gelezen in When Saturday Comes, een blad geschreven door fans. ‘Vanaf mijn 16de ben ik beroepsmatig als journalist bezig. In Londen begon ik stukjes te sturen naar het blad World Soccer. Na profielen over Ruud Gullit en Marco van Basten, die toen internationaal onbekend waren, vroegen ze of ik maandelijks artikelen over Nederlands voetbal kon schrijven. ‘Op de universiteit wilde ik iets belangrijkers doen: bij de Verenigde Naties werken of de Wereldbank. Daar bleek ik alleen niet voor in de wieg gelegd. En toen ik in de jaren negentig de Financial Times begon te lezen, zag ik dat die krant verslag deed van de pogingen de armen te verheffen. ‘Omdat de krant machtige lezers heeft – ze wonen vooral in Brussel, Washington, New York en Londen – kun je als journalist invloed hebben. Ik schreef eens over het project van een Franse oud-minister waarbij 1 procent van de kosten van een vliegticket naar de aidsbestrijding gaat. Die man belde me daarna op en zei dat hij goede reacties had gekregen van Bill Clinton en Bill Gates.’ ‘Ik ben gelukkiger in Madrid dan waar ook. De zomers zijn zwaar, dan is het een tijdlang boven de 40 graden, maar tien maanden per jaar is het fantastisch: in januari lunch ik elke dag buiten. ‘Vorig jaar ben ik met mijn vrouw en twee kinderen na twintig jaar Parijs hiernaartoe verhuisd. We verdiepen ons graag in nieuwe culturen en talen. Maar vanwege de school van de kinderen en omdat ik een boek over Parijs ga schrijven, gaan we eind augustus toch weer terug.’ ‘Messi is de betere voetballer, maar Cruijff heeft mij meer gevormd. Hij is de grootste denker over voetbal die ik heb meegemaakt. Clubs als Liverpool, Bayern München en Manchester City spelen nog steeds in zijn geest. ‘Sinds we in 1976 naar Nederland zijn gekomen, ben ik hem blijven volgen. Hij was altijd een held voor me. In 2000 mocht ik hem interviewen voor de krant The Observer. Hij was heel aardig, Nederlanders zouden het ‘normaal’ noemen. ‘Maar toen ik daarna die ontmoeting opnieuw had beschreven voor Hard Gras, kreeg ik een conflict met hem. Hij dacht dat ik rijk werd over zijn rug en liet zijn mediawaakhonden bij De Telegraaf en Voetbal International nare stukken over me publiceren. Zonder bewijs beweerden ze dat ik mijn hele eerste boek van iemand had overgeschreven, dat ik een bedrieger was. Dat was heel hard en vond ik wel traumatisch. ‘Van Messi dacht ik dat het een verlegen jongen was, maar tijdens het schrijven van mijn boek over Barcelona verraste het me hoe ontzettend dominant hij is, een soort stille Cruijff. Door hem moest Zlatan Ibrahimović bijvoorbeeld vertrekken. ‘Ik kreeg toegang tot de club omdat ik er al dertig jaar kom en omdat ze een soort snobistisch gevoel hadden dat ze werden gevolgd door een krant als de Financial Times. De club reed me naar alle interviews, onder anderen met Frenkie de Jong. Ik merkte dat alle medewerkers bang waren voor Messi, dus wilde ik ze niet in verlegenheid brengen door te vragen om een gesprek met hem. Hij was niet eens beschikbaar voor Barça TV.’||https://www.volkskrant.nl/mensen/het-nederlandse-systeem-is-gemaakt-om-te-worden-geleid-door-middelmatige-mensen~b8143f0f/
2022-07-28||La dolce vita: Italiaanse vakantiegerechten van Yvette, in één pannetje te bereiden||Ook deze zomer blijft Van Boven voor u zorgen. Met oersimpel vakantievoer, dat u in uw vakantiehuisje, caravan of tent kunt bereiden. Met zo min mogelijk pannen (ik houd het zo veel mogelijk bij één pan), geen ingrediënten uit het keukenkastje van thuis en met boodschappen die doorgaans bij elke (super)markt wel te vinden zijn. Zes weken lang geef ik u recepten voor een makkelijk hoofdgerecht, een salade óf voor- of lunchgerecht en een toetje óf drankje. Kunt u geen burrata vinden: hak dan een bol mozzarella fijn en roer er een paar lepels crème fraîche doorheen. Als u in Italië of bij een goede kaaswinkel bent en u vindt daar stracciatella (de verse, romige stukjes ‘kaas’ die in een bol burrata zelf zitten) dan bent u helemaal koning. Meteen voor dit gerecht aanschaffen. Verhit een grillpan of barbecue met hoog vuur tot hij gloeiend heet is. Rooster de amandelen in een pannetje op de barbecue of op het vuur tot ze licht bruinen. Bestrijk de nectarines met een lik olijfolie en leg ze met de gesneden kant naar onderen op de gril. Bak ze een minuut of 12 of tot ze mooie grillstrepen krijgen en garen. Keer ze en bak ze nog even op de andere kant. Meng de honing met de azijn en de chilivlokken. Snij de burrata open en hak het buitenste vel fijn, meng het met de binnenkant van de kaas. Smeer alle burrata uit over een bord. Verdeel de nectarines erop. Drup er de hete honing over en bestrooi met amandelen en oregano. Dit is zo gruwelijk makkelijk dat u zich zult afvragen waarom u niet vaker zo pasta maakt. De fabel dat pasta in een grote pan water gekookt moet worden is onzin. Deze pasta kookt u direct in de saus waardoor de spaghetti zelf ook onweerstaanbaar lekker wordt. Probeer maar en blijf tussendoor goed roeren zodat de pasta niet aan de bodem van de pan plakt. Geen spaghetti? Geen probleem: gebruik andere korte of lange pasta. Misschien heeft u in dat geval een extra scheut water nodig, maar dat kunt u al roerende en proevende zelf ook heel goed beslissen. Giet 500 ml water, de gesneden tomaatjes, de olijfolie, het citroensap en de rasp en een flinke snuf zout in een wijde hapjespan en breng aan de kook. Voeg de spaghetti toe en laat 10 minuten zacht koken, zodat het vocht inkookt en de pasta gaart. Proef of de spaghetti al dente is en zo ja, het vocht bijna weg is en zich een romige saus om de pasta vormt. Is het nog iets te nat, draai dan het vuur wat hoger zodat het sneller verdampt. Schep de spinazie in porties erdoor tot-ie slinkt en schep de pasta dan in vier kommen. Rasp er een stuk parmezaan over naar smaak en bestrooi royaal met zwarte peper. Misschien kent u het alleraantrekkelijkste toetje ter wereld, affogato, allang. Een bolletje vanille-ijs met een hete espresso erover gegoten is zo makkelijk dat u kunt vergeten dat u zó snel zo’n heerlijk dessert voorhanden heeft. Maar stuur na het eten uw kinderen eens naar de plaatselijke ijssalon en vraag ze om goed chocolade-ijs te halen. Zet u intussen sterke koffie. Tien tegen een dat u deze variant nog lekkerder vindt. Wie zich feestelijk voelt, giet er nog een scheutje rum of brandy bij. Verdeel het ijs over 4 glaasjes. Giet de koffie erop en schaaf er direct een stukje chocolade boven. Dien direct op.||https://www.volkskrant.nl/beter-leven/la-dolce-vita-italiaanse-vakantiegerechten-van-yvette-in-een-pannetje-te-bereiden~bd07c9d5/
2022-07-28||Studentenverenigingen hebben ook goeie kanten: adjekratje, taphangen, drankdammen||‘De kut, de kut, daar blijf je aan beffen, je hele leffen, je hele leffen, de kut, de kut…’ – en zo nog 38 coupletten. Zongen we vaak op onze studentenvereniging, de meisjes even hard als de jongens. Mooi lied, wel. Slim ook om van leven ‘leffen’ te maken, in plaats van beffen ‘beven’. Behalve niet alles schrappen, is schrijven een zaak van goed kiezen. Naast zang en dans, deden we bij Unitas ook veel aan sport, duursporten, denksporten, teamsporten, allerlei sporten. Na het studeren werkten we graag aan gezonde lichamen ter behuizing van onze gezonde geesten. ‘Mooi gezegd.’ ‘Heb ik van mijn vader, die had het weer van Juvenalis.’ Een van de sporten was taphangen, bedreven in de Joosbar, vernoemd naar Joos Swinkels, de baas van Bavaria. Hij kwam wel eens langs, om de boel in te zegenen, of bij-in te zegenen, of hoe zeg je dat. Taphangen, heb ik Reijmerink wel eens horen vertellen, leunt op uithoudingsvermogen én techniek, ik meen in College Tour. Lang was mijn jaarclubg’noot recordhouder, namelijk 25,7 seconde (indoor). De grote Joos zat op de ‘tribune’ en viel van zijn barkruk. ‘Toptaphangers’, vertelde Reijmerink aan de studenten van de UvA, ‘kunnen hun huig wegklappen, waardoor de maag een soort laars wordt en het bier er ongehinderd in kan storten.’ ‘Zonder de pijp te raken?’, vroeg Huys. ‘Je bedoelt dat de doedelzak zonder slikken volloopt?’ ‘Ja?’, zei Huys. ‘Klopt’, zei Reijmerink. ‘Maar’, adviseerde hij met klem, ‘zodra er schuim uit je traanbuizen komt, wegwezen.’ Zelf zat ik niet op taphangen, ik was meer een teamsporter, bierestafettes, advocaatestafettes. Laatst genoemde tak heb ik literair uitbehandeld in Otmars zonen, het ideale strandboek voor in de schoen, daarom kort. De g’noten gingen op een rijtje staan. De slimste, Dirks, nam een enorme teug Zwarte Kip, sabbelde wat, en spoog de advocaat in de mond van de meest nabije g’noot. Die sabbelde ook wat, en spoot de kwak bij de volgende naar binnen. Het spel was op de wagen! Tot nummer tien, Haaster, die tevens praeses was, wat ‘aanvoerder’ betekent, de gehele emulsie in een glas neer kwijlde en opdronk. Een teamprestatie. Ook populair was adjekratje. Wielrenners zijn er vaak goed in. Peter Winnen heeft zich er na zijn loopbaan in bekwaamd, net als Joop Zoetemelk. Aan de start deelnemers met kratten bier, en een opener. Zaak is de 24 flesjes in de eigen krat zo snel mogelijk op te drinken. De winnaar krijgt een sculptuur. Mooi wapenfeit is dat Pröppertje adjekratje mede heeft geprofessionaliseerd. Onze g’noot was de eerste die thuis trainde. ‘Ik heb dit weekend binnen de twintig minuten een krat leeg gekregen’, zei hij. G’noten: ‘Huh? Waar?’ Pröppertje: ‘Op mijn kamer.’ Dit zette een nieuwe standaard. Maar tenslotte waren we intellectuelen, en wat doen die? ‘Schaken.’ ‘Nee, drankdammen.’ Dat was mooi, de rector tegen de Bavarius, een jaarlijkse match. Kijk, zo’n dambord telt vaak wel honderd vakjes, waarvan de helft voor de sier, waardoor er, voor ieders veiligheid, slechts plaats is voor veertig borrelglaasjes. De rector speelde met jenever (wit), de Bavarius met rum (zwart). Slaan was verplicht, maar, en nu komt het, ook het opdrinken van de steen. De tweekamp eindigde hierdoor steevast met een ambulance en het leegpompen van een maag. Naar verluidt hielden ze in het AZU, op de poli, daar al rekening mee, misschien wel dankzij dr. Arnie, mijn g’noot en lijfarts.||https://www.volkskrant.nl/mensen/studentenverenigingen-hebben-ook-goeie-kanten-adjekratje-taphangen-drankdammen~bf7c6671/
2022-07-28||Lol hebben is het belangrijkste doel van de roller girls en boys – en daar hoort een vrolijke garderobe bij||In de zomer van 2020 ging een video van de Senegalees-Duitse Oumi Janta viral op Instagram. Inmiddels hebben meer dan drie miljoen mensen het filmpje bekeken waarin zij een betoverende choreografie op rollerskates uitvoert, gekleed in kanariegele croptop en shorts, tegen een achtergrond van een hemelsblauwe Berlijnse lucht. Het was precies wat we nodig hadden die eerste coronazomer en wat we de twee jaar daarna onverminderd kunnen blijven gebruiken: onbekommerde vrolijkheid op rollerskates. Vandaar dat andere roller girls en boys het ook allemaal zo goed doen op Instagram en TikTok. Check bijvoorbeeld de accounts van Keon Saghari (@neonkeon) of de broers Michael en Marcus Griffin (@the_griffin_brothers__). Voor de duidelijkheid, we hebben het hier niet over monomaan afstanden pakken en fit worden op inlineskates, maar over plezier hebben en dansjes doen op old school rollerskates. Jam skating is misschien wel de populairste vorm, een combinatie van dansen, gymnastiek en breakdance die er intimiderend en onbereikbaar knap uit kan zien in het geval van sommige van die skaters. Maar eigenlijk iedereen die een beetje rechtop kan blijven op vier wielen kan het wel proberen. Want lol hebben is het voornaamste doel en daarbij hoort natuurlijk ook een vrolijke garderobe. Grootste inspiratiebron daarvoor is de kleding die werd gedragen tijdens de grote rollerskatemanie van eind jaren zeventig, die vooral in Californië enorm was. Een en al good vibes dus, want de beste vibes komen nou eenmaal uit Californië. We zien dan ook veel zonnige kleuren zoals geel, wit, roze en paars, we zien piepkleine sportbroekjes met witte bies en ouderwetse, hoge, witte sportkousen met strepen. Check voor de ultieme inspiratie de vergeten rollerklassiekers Roller Boogie uit 1979 en Xanadu uit 1980, met daarin hypnotiserende massascènes met rolschaatsende mensen, waarbij alle outfits een-op-een gekopieerd kunnen worden naar 2022. Groot zijn deze kleren niet, want ze moeten niet in de weg zitten bij al die moves, of de blik daarop verbergen. Bang dat je niet kunt tippen aan ofwel het talent van anderen, ofwel hun lichamelijke perfectie? Dat hoeft niet, want rollerskaten is de ultieme good vibes only-activiteit. Zoals Oumi Janta vertelt in een interview met InStyle: ‘Ik werd verliefd op rollerskating omdat iedereen met elkaar danst, het maakt niemand uit hoe je eruitziet of wat je leeftijd of geslacht is, ik voelde me meteen welkom.’||https://www.volkskrant.nl/cultuur-media/lol-hebben-is-het-belangrijkste-doel-van-de-roller-girls-en-boys-en-daar-hoort-een-vrolijke-garderobe-bij~bd0f5298/
2022-07-28||Met de billen bloot: twee achterwerken in de kunst met elkaar vergeleken||Eerst was er die scène, die ook de eerste beelden in de film zijn – zelfs de titel Lost in Translation is dwars door het beeld te zien. Pas later, ver na het bioscoopbezoek, kwam er een lichte verbazing over wat we erbij hadden gevoeld. Wat was er nou eigenlijk zo ontroerend aan? Waaróm vonden wij dit zo mooi, en zo... nieuw? Het is nu, decennia later, met veel meer aandacht voor vrouwelijke perspectieven en vrouwelijke kunstenaars, aanlokkelijk om dat in te vullen: omdat Sofia Coppola een vrouw is, die hier een heel alledaags detail filmt. Een meisje dat op haar zij ligt op het bed. Met een onderbroek die net niet en net wel sexy is: qua grootte het gemak van een Sloggi-slip, maar wel roze en nét doorschijnend. Het meisje dat later de sexy Marvel-held Black Widow werd en tot fille fatale werd gekneed door Woody Allen, maar hier nog echt een jonge vrouw is, tobberig en zoekend. Ze is zich misschien bewust van haar onaardse schoonheid, maar dat speelt gewoon niet zo. Het raakte ons daarom: het gewone, dat terloops ook sexy is. Die combinatie. Maar zó voor de hand liggend is het toch niet. Volgens de actuele wetten en regels van male gaze tegenover female gaze doorstaat ook Sofia Coppola’s beroemde onderbroekscène niet volgens iedereen de test. Filmmaker Nina Menkes vindt dat Coppola hier gewoon een eeuwenoude mannelijke visie toepast: vrouw wordt als sexy lichaam getoond, man als denkend wezen. De tweede scène in Lost in Translation is namelijk Bill Murray peinzend in een taxi. Het kan dan wel door een vrouw gefilmd zijn, toch was Menkes’ reactie: ‘Alsjeblieft, zullen we objectificatie niet bekritiseren door het zelf toe te passen?’ Toch wordt er een hoop duidelijk als je de inspiratiebron voor deze scène erbij haalt: John Kaceres schilderij Jutta – een voornaam voor een achterwerk, ja. De Amerikaanse kunstenaar schilderde zijn hele leven billen en vulva’s, altijd in ondergoed gestoken, meestal een ieniemienie slipje dat minstens glanst of doorschijnt. In een interview zei Coppola door Kaceres fotografisch realisme te zijn geïnspireerd. Kaceres schilderijen zijn lustopwekkend zonder voorbehoud. Hij houdt van het vrouwelijk lichaam. Of je als kijker nou man of vrouw bent, het gaat om de magnetische aantrekkingskracht van de billen en de vulva. Niks persoonlijks, er zit simpelweg geen hoofd aan. Daarom zijn zijn titels – altijd vrouwelijke voornamen – ook zo ironisch. De inspiratie van Coppola’s scène is dus onomwonden bedoeld voor de lust. Maar Kaceres kleuren zijn hard, waar die van Coppola zacht zijn. Kaceres onderbroek kan lekker zitten, maar is toch echt geen Sloggi. Dat komt door de kleur. Kaceres vrouw heeft geen comfortabel truitje aan, zoals je dat doet als je in je hotelkamer rondhangt, maar een satijnen hemmetje met zwart kant. Door het kennen van de inspiratiebron wordt de filmscène misschien sexyer dan wij ’m in de bioscoop ervoeren. Maar er is geen wederzijdse invloed, het schilderij wordt niet alledaagser door de film. Het zijn de detailverschillen waardoor je als kijker weet: Charlotte is een meisje dat zich onbekeken waant, Jutta zit in een rol. Een rol die elk meisje soms leuk vindt, maar waar wel de blik van een ander bij hoort.||https://www.volkskrant.nl/mensen/met-de-billen-bloot-twee-achterwerken-in-de-kunst-met-elkaar-vergeleken~bed1e2f0/
2022-07-28||Om zeven uur ’s morgens word ik nu wakker van het gebrék aan stofzuiggeluiden||Je weet wat je hebt, niet wat je krijgt. Aan deze oud-Hollandse zeikuitdrukking dacht ik toen mijn bovenburen afscheid kwamen nemen. Ze zijn namelijk onlangs verhuisd naar een andere, minder drukke stad. Zoals bij elke vorm van afscheid werd ik een beetje emotioneel. Vijftien jaar heb ik onder dit echtpaar gewoond, en onze verstandhouding was goed. Ze hadden wat eigenaardigheden, zoals lichte smetvrees waardoor ze elke dag stipt om 7 uur ’s morgens het hele huis stofzuigden. Van het afstoffen, wat ze vermoedelijk de rest van de dag deden, merkte ik verder niets, want dat maakt niet zoveel geluid. Om een uur of 12 ’s avonds sprongen ze vaak een tijdje met zijn tweeën door het huis, eventueel gekleed in kangoeroepakken. Tenminste, zo klonk het. Ik heb nooit gevraagd wat ze nu eigenlijk steeds deden op dat tijdstip. Ze waren ook erg beslist. Toen ze aan het verhuizen waren kreeg ik bijvoorbeeld een appje waarin stond dat ze zondag om half 7 iets gingen doen waarbij ze toegang moesten hebben tot mijn huis en tuin, dus mijn lichaam moest de deur openen. Er stond niet echt een vraag in het bericht, dus ik kon ook niet antwoorden dat ik naar een feestje ging zaterdag, en dat zondagochtend om half 7 derhalve te vroeg was. Maar met dezelfde beslistheid kwam de buurman soms ongevraagd mijn tuin snoeien (onder mijn bewind wordt het snel een soort oerwoud) of het slot in mijn buitendeur repareren. Het zijn schatten van mensen. De hele kade zuchtte van verdriet. Het appartement boven mij is dus helemaal leeg. Om 7 uur word ik nu wakker van het gebrek aan stofzuiggeluiden. Soms hoor ik de opzichter van de huiseigenaar door het huis lopen met lieden waarmee hij, naar ik vrees, overlegt over een verbouwing van het huis. Hun stemmen galmen door de lege ruimten. Mijn buren hadden lekker veel meubels, die hoorde ik nooit praten. Ik zet me schrap. Zo’n verbouwing is ellendig. Ik had er een tijdje een bij de buren aan de rechterkant, die de kelder uit lieten bikken om daar extra kamers te maken (denk ik, een tennisbaan kan ook maar ik heb nimmer het geplok van tennisballen gehoord). Dat jaar had ik niet veel werk en bracht dus noodgedwongen veel tijd thuis door. Het aanhoudende geratel van de drilboor maakte me bijna krankzinnig. Ik fantaseerde dat ik de bouwput binnen zou stappen en iedereen daar met een hamer op het hoofd zou slaan, maar dat zou niet eerlijk zijn want de bouwvakkers konden er niets aan doen. Die waren ook maar ingevlogen uit Polen. Waarschijnlijk wordt de verbouwing op één hoog iets minder lawaaiig, want etages hebben gelukkig geen kelders. De drilboor komt hoogstens tevoorschijn voor wat tegels en een granietvloertje. Maar schuurmachines en gewone boren maken ook akelige geluiden. Door het vertrek van mijn buren is de woning boven mij niet langer een sociale huurwoning. Na de verbouwing zal de huur wellicht drie keer over de kop gaan. Dan wordt het een asociale huurwoning, want als iets veel geld kost moet je er meer van genieten. Ik stel me voor dat de verdieping bewoond zal worden door rosédrinkers in pastelkleurige korte broeken, die luidruchtig over aandelenportefeuilles zullen opscheppen in bekakt Nederlands of een andere onuitstaanbare taal. Dit doen ze natuurlijk ’s avonds laat op het balkon dat vlak boven mijn slaapkamerraam hangt. Maar alleen doordeweeks, in het weekend draaien ze harde muziek en snuiven ze coke. Zoals je kunt merken zijn mijn ideeën over mensen met geld nogal primitief. Vooral omdat je nu ook weer geen miljardair hoeft te zijn om een woning te kunnen betalen in wat tegenwoordig het ‘middensegment’ wordt genoemd. Net zo goed kan er een lichtvoetige jongedame intrekken die ingewikkeld werk doet met computers en in haar vrije tijd mediteert of bonzaiboompjes snoeit. Maar nee, het wordt vast een patjepeeër. Wat ga ik mijn bovenburen missen.||https://www.volkskrant.nl/columns-opinie/om-zeven-uur-s-morgens-word-ik-nu-wakker-van-het-gebrek-aan-stofzuiggeluiden~b989253c/
2022-07-28||Alles klaar? Quizzen maar! Het is week 3 van onze zomerquiz||Deze zomerquiz bestaat uit zes afleveringen. Deze derde week hebben we dertien vragen voor u. Elk antwoord levert een letter op, van die dertien letters kunt u een woord maken. Na zes weken quizzen en puzzelen, kunt u tot een correcte oplossing komen. Mail die oplossing (en dus niet het woord van deze week) vóór 29 augustus naar zomerquiz@volkskrant.nl om kans te maken op een prijs. Let op: het is handig deze afbeelding te printen. 1. We zoeken een talkshow. Nee, niet die late met die ploegendienst. Nee, ook niet die van Humberto. En ook niet die van Eva. Met een presentatieduo. Voor met het bord op schoot. Dus niet Sybrand en Martine. Eerste letter. 2. Woordgraptogram*: De ene hulp is de andere niet. Tweede letter. * Een cryptische omschrijving van een niet bestaand woord (woordgrap). 3. Het grootste slachtoffer van de klap van Will Smith was niet Chris Rock, maar de pal ná de klap door Chris Rock uit te reiken Oscar. De winnaars zagen hun erkenning volstrekt verstoord door de consternatie. Om welke Oscar-categorie ging dit? Beste … Eerste letter 4. Het was een veelbesproken aankoop waar 175 miljoen euro mee was gemoeid. U weet natuurlijk nog over welke druipsnor we het hebben. In welke maand werd de koop beklonken? Eerste letter. 5. Door een column van deze schrijver uit Deventer belandde een oud boek van een sportjournalist vorig jaar plotseling in de bestsellerlijst. We zoeken zijn bijnaam, die gelijk is aan de naam van zijn debuut. Eerste letter. 6. Gemeenteraden op dit eiland verzetten zich tegen de komst van een nieuwe Netflix-datingshow à la Temptation Island om het imago te beschermen. Een recente Netflix-romkom die klaar is met de liefde, mocht er wél worden opgenomen. Eerste letter. 7. Serkan, Leyla, Bob en Ferry: in welke Netflix-serie waarin het ‘testosteron tegen de plinten klotst’ (aldus de Volkskrant) spelen zij de hoofdrollen? Eerste letter. 8. ‘You make me feel... mighty real!’ zong hij met zijn ongelooflijk sterke stem. Wie bedoelen we? Eerste letter voornaam. 9. In juni sloegen vier mannen vitrines kapot op een Nederlandse kunstbeurs, ze hadden het gemunt op de waren van een juwelenhandelaar. Welke kunstbeurs? Eerste letter. 10. In een reconstructie van een Nederlandstalige hit uit 1974 met Surinamers in de hoofdrol werd in de Volkskrant de vraag gesteld of het hier ging om een racistisch lied of om prima satire. Welk lied? Eerste letter. 11. Zeven jaar lang besteedt een museum in onze hoofdstad aandacht aan de kolonisatiegeschiedenis. Hoe heet die tentoonstelling? Eerste letter. 12. Deze Amerikaanse show van een Britse komiek is het grote voorbeeld van De Avondshow met Arjen Lubach. Eerste letter. 13. In april ging in theater Tuschinski een film in première over een Amsterdammer die zei dat hij het een teken van geluk vindt dat hij van zichzelf kan houden. Welke film? Eerste letter. De hoofdprijs is een e-bike, de Ampler Curt of een vergelijkbaar model, t.w.v. € 3.190. Onder de correcte inzenders verloten wij bovendien tien gesigneerde en genummerde ingelijste prints van een speciale editie die Timber Sommerdijk voor deze zomerquiz maakte (t.w.v. € 500, 300 grams fine art print, oplage van tien). Daarnaast verloten we onder de correcte inzenders twintig keer het Woordgraptogramboek (t.w.v. € 22,99), gesigneerd door woordgraptogrammaker Wisse Beets. Dit boek verschijnt op 20 oktober bij uitgeverij Loopvis. De uitslag wordt bekendgemaakt in het magazine van 17 september. Over de uitslag kan niet worden gecorrespondeerd.||https://www.volkskrant.nl/cultuur-media/alles-klaar-quizzen-maar-het-is-week-3-van-onze-zomerquiz~b0024db0/
2022-07-28||Ontwerper Lex Pott maakt geen kaarsen meer, en nu is er dus tijd voor vakantieijs||Nét voordat de coronapandemie begon, presenteerde Lex Pott zijn kaarsontwerpen. Ach ja, dat loopt wel los, dacht-ie nog. En loslopen deed het: iedereen zat ineens thuis en wilde wel een mooie kaars naast de televisie. Maar alles lag plat, geen fabriek kon het produceren nog aan, en dus besloot Pott ze zelf maar te gaan maken. Eerst met z’n tweeën, maar aangezien distributeurs soms wel een hele container vol kaarsen kochten, kwamen er meer kaarsenmakers aanwaaien. Uiteindelijk konden ze met z’n twaalven zo’n vierhonderd kaarsen per dag maken, tweeduizend per week, achtduizend per maand, en dat een jaar lang. De studio ging van een prototype-werkplaats naar kaarsenfabriek, vol met een soort worstenmakers voor kaarsen, mallen, en zes smeltketels. De hele dag dezelfde cyclus van smelten, kaarsworsten maken voor in de machine, gieten, drogen en inpakken. Inmiddels heeft hij het project overgedragen, dat heeft lucht gegeven, en veel minder hoofdpijn bovendien. Pott kan weer ontwerpen. Spiegels bijvoorbeeld, of de deuren van sociale huurwoningen. En ja, ook kaarsen, want ‘die zijn de komende jaren nog niet weg te denken’. Je wordt toch een beetje die kaarsenman. Maar de smeltketels blijven voorlopig wel weg uit de studio. Gelukkig maar. ‘Ik ben inmiddels vader, en dan komt toch de burgerlijke kant in je naar boven. Het Franse eiland Île de Ré is dan de perfecte wereld: kleine winkeltjes, een goeie bakker, een ijssalon en een koffiezaakje. Het is zo perfect dat het bijna kunstmatig en eng is, zoals in de film The Truman Show, waarin alles geënsceneerd is. Ik denk alleen niet als Truman, ik hoef er niet weg: ‘Kan mij alles verrotten! Het is hier heerlijk!’ Ik verzet me er niet tegen, maar misschien kom ik er ooit nog achter dat het toch een façade is.’ ‘Ik heb niets met auto's, maar mijn designhart gaat sneller kloppen van de Citroën Méhari. Ik heb er nog nooit in gereden, maar telkens als ik er een zie rijden, worden al die dromen en ambities aangewakkerd. Je hebt er zelfs een met gevlochten rotanstoeltjes. Het is eigenlijk een soort brommer op vier wielen. Je kan het niet eens een cabrio noemen, het is alleen de onderkant van een auto. Een hard, logisch en simpel ontwerp. Een basaal ding van plastic en staal. Een soort doos eigenlijk, maar wát een cultauto. Ik moet ’m een keer huren, als is het maar voor een dagje.’ ‘Toen ik als kind op vakantie ging, naar Zeeland, had m’n vader iets speciaals voor ons in petto. Op de eerste dag mochten we bij de ijscoman een hoorntje met één bolletje, op dag twee mochten we er twee, de dag erop drie, en zo door tot dag zeven. Zwaar overtrokken, maar een gebaar met een gigantische impact. De spanningsboog op dag zes en zeven was niet te harden. Het sprak zo tot de verbeelding, echt het ultieme zomerse beeld, zo’n hoorntje met zeven bolletjes. Ik zou het alleen niet aanraden als je drie weken weggaat.’ ‘Ik ben een voorstander van licht reizen en dan zijn slippers nogal een uitkomst. Ik draag ze nooit thuis, alleen op vakantie. Gewoon twee van die plankjes in je tas en dat is eigenlijk alles wat je aan je voeten nodig hebt, de hele vakantie lang. Normaal vind ik het geen functioneel schoeisel, maar de vloek wordt een zegen als je met weinig spullen wil reizen. Blaren krijg ik er gelukkig ook nooit van.’ ‘Ik hou van klassieke archetypes en de eenvoud in dingen, en ’s zomers komt dat altijd terug in streeppatronen. Op het strand zie ik het in badlakens en parasols, en in de steden en dorpen in markiezen. Dat zijn van die ouderwetse opvouwbare zonneschermen, vaak met streepjes, die zich via houten latten uitvouwen. We zijn laatst verhuisd van Rotterdam-West naar Schiebroek, en het nieuwe huis heeft ze ook. Dat was nogal een verleiding tijdens het koopproces. Als het hartje zomer is en de zon vol schijnt, mogen ze naar beneden, en dat is telkens weer genieten.’||https://www.volkskrant.nl/mensen/ontwerper-lex-pott-maakt-geen-kaarsen-meer-en-nu-is-er-dus-tijd-voor-vakantieijs~b81fea99/
2022-07-28||Je ne sais quoi? Voor die befaamde Franse stijl hebben we een erg  bekende Nederlandse uitdrukking||Een van de grootste modeclichés is waarschijnlijk die van de befaamde stijl van de Française. Boeken vol zijn er geschreven over dat geheimzinnige recept voor dodelijke chic dat alleen zij schijnen te bezitten. Als we echter eens een analyse maken van de ingrediënten van deze zogenaamd ongrijpbare stijl, is er een heel Nederlandse omschrijving die hem in een notendop vangt: ‘Doe maar gewoon, dan doe je al gek genoeg.’ Kijk bijvoorbeeld maar eens naar de garderobe van de hogepriester van de Parijse stijl, model en ontwerper Inès de la Fressange (die daar zelfs meerdere boeken over schreef) en wat zien we: een donkerblauwe blazer, een wit overhemd, een rechte spijkerbroek, een marinière. Je ne sais quoi? Dat valt dus wel mee. Natuurlijk zijn er varianten; de in het geheel niet Franse Jane Birkin (maar door de Fransen geaccepteerd als een van hen) staat al jaren bekend als de meer rock-’n-roll belichaming van Franse chic. Vertaling van rock-’n-roll in dit geval: een wit T-shirt in plaats van overhemd, een versleten jeans in plaats van een donkerblauwe en gympies in plaats van ballerina’s. Dat het betrekkelijk simpel is, die Franse stijl, doet verder niets af aan het resultaat, maar voor een iets interessantere versie van de Franse slag, moeten we maar eens verder kijken. En wel naar de mannen. En dan niet naar dat alomtegenwoordige gladde heertje met zijn pastelkleurige overhemd en zijn over de schouders gedrapeerde lamswollen trui, maar naar de jonge garde. Zo’n Timothée Chalamet bijvoorbeeld. Oké, hij groeide op in de Verenigde Staten en is technisch gezien slechts voor de helft Frans, maar die helft is genoeg om alles wat hij aantrekt te voorzien van dat felbegeerde ik-weet-niet-wat. Zijn Amerikaanse helft zorgt ondertussen voor de introductie van meer sportswear-achtige items, zonder dat het doorsnee wordt. Hij is vooral sterk in het vinden van de precaire balans tussen basic en klassiek aan de ene kant (een simpel wit T-shirt) en onverwacht en origineel (een broek in een dolle print) aan de andere, en hij is niet bang om traditioneel ‘vrouwelijke’ elementen en kleuren (glitter, bloemen, roze, sieraden) te dragen. Au contraire, daar lijkt hij juist extra genoegen in te scheppen, zie vooral zijn rodeloperoutfits. Kijk, daar hebben we nou wat aan, een man wiens stijl even leuk is om te aanbidden als om na te apen.||https://www.volkskrant.nl/cultuur-media/je-ne-sais-quoi-voor-die-befaamde-franse-stijl-hebben-we-een-erg-bekende-nederlandse-uitdrukking~b3bfd232/
2022-07-28||Splinter Chabot dwaalde door zijn ouderlijk huis en realiseerde zich ineens wat thuiskomen voor hem betekent||Steeds vaker valt het me op dat het grote gezinshuis in Den Haag, waar we ooit met z’n zessen woonden, alleen nog voor kleine dingen wordt gebruikt. Als ik door het huis loop zie ik de resten van het gezinsleven, alsof het gevonden voorwerpen zijn. Dan kom ik op de eerste verdieping langs de pingpongtafel waaraan we vroeger aten, verjaardagen vierden en waarop brood voor school werd gesmeerd. Nu liggen er stapels administratie op. Het gelige en stoffig geworden papier verraadt dat ze zijn vergeten. Als ik verder omhoog loop, kom ik langs de slaapkamers van mijn broers. Wanneer ik mijn oogleden samenknijp, zie ik voor me hoe we ooit in die kamers speelden. Hoe er een Donald Duck werd gelezen, dan een verjaardag van een van de knuffels werd gevierd en we daarna of aan de lego gingen, of aan de duplo. Tijden die onder een dikke laag stof zijn terechtgekomen. Nu speelt het leven in het grote gezinshuis zich nog maar in een paar kamers af, in een kleiner gedeelte van het huis. Papa produceert ‘schrijversregen’ in zijn schrijfkamertje en Mama en Hond Bril zitten vooral in de keuken, waar Mama patiënten belt en beter praat en waar Hond Bril vooral ligt te snurken. Op de overloop van de derde verdieping, waar ik nog weleens logeer, blijf ik staan. Wat is thuiskomen? Is thuiskomen het geluid van de voordeur die in het slot valt en je doet denken aan de dagen dat je vroeg uit school kwam en dacht dat alles altijd zo zou blijven? Is thuiskomen de realisatie dat de traptreden door jou inmiddels op dezelfde manier kraken als ze deden toen je als kind je vader naar boven hoorde lopen? Is thuiskomen het moment dat je moeder je een knuffel geeft, maar je merkt dat haar armen niet langer groot genoeg zijn om je hele lijf te beschermen? Over een paar dagen gaan we, traditiegetrouw, met het hele gezin naar Zweden. In een soort blokhut aan een meer in the middle of nowhere vergeten we zowel onze dagelijkse levens als de rest van de wereld. We zijn dan met z’n zessen. Zwemmen, lezen, schrijven, hutten bouwen, sporten, lezen, nog meer schrijven, veel eten, slapen en weer zwemmen. Dat is het ritme. Als we straks in Zweden zijn en ik ’s avonds wil gaan slapen, zal ik omhoog het stapelbed in kruipen. Vlak voordat ik mijn hoofd in het kussen laat landen zodat mijn fantasie naar Dromenland kan afreizen, zal ik een stuk van het matras optillen. Tussen de planken van het stapelbed door zal ik het hoofd van mijn oudste broer zien. ‘Toedeloe! Slaap lekker!’ ‘Slaap lekker, lieve Wobie.’ Samen in een stapelbed slapen, ook al zijn we 26 en 33. Met z’n allen zijn. Broers die broers blijven, ongeacht hoe oud we worden en wat we in het dagelijks leven doen. Mama en Papa, die altijd blijven opvoeden en corrigeren, al worden wij sterker, zij kwetsbaarder en de toekomst steeds korter. Wij met z’n zessen. Dat is thuiskomen.||https://www.volkskrant.nl/columns-opinie/splinter-chabot-dwaalde-door-zijn-ouderlijk-huis-en-realiseerde-zich-ineens-wat-thuiskomen-voor-hem-betekent~b22ded47/
2022-07-28||De grote verwachtingen van acteur Rick Paul van Mulligen: ‘Wat is er gebeurd met mijn ambitie?’||‘Ik was als kind vrolijk, blij, gezellig en brutaal. Tot ik naar de middelbare school ging en helemaal op slot schoot in dat lange, slungelige lijf. Ik zei niks meer. Door de worsteling met mijn seksualiteit had ik het idee dat ik helemaal alleen was in een vijandige wereld waarin voor mij geen plek was. Ik kende het tv-programma Paradijsvogels, daarin kwamen kleurrijke mensen voorbij. Verder was de enige homoseksueel die mijn Groningse dorp bereikte Freddie Mercury, die vervolgens doodging omdat hij het met mannen deed. Dat was mijn hele referentiekader. Op deze foto, ik zal 13 zijn, was ik even heel gelukkig in die verder zeer ongelukkige tijd. Mijn schoonzus en haar zusje hadden me verkleed en opgemaakt. Mijn nichtjes verkleedden me soms ook, dan was ik Ricka Paula. Het ging me niet per se om het verkleden of opmaken, maar ik mocht gewoon even iemand anders zijn – zonder dat ik werd uitgelachen. Kijk nou hoe gelukkig ik hier ben. Mijn gevoel op deze foto is iets waarvoor ik nog steeds moet vechten, want ik blijf bang voor afwijzing en kritiek. Ik pas niet in het geijkte plaatje van De Man; ik ben te feminien. De heersende opvatting blijft toch vooral: nou oké, een homo, als je het maar niet aan ’m ziet. Bij mij in de straat woont nog een homostel, en ik hoorde mensen zeggen: ‘Je merkt het helemaal niet aan ze.’ Alsof dat iets goeds is. Het is echt niet zo dat ik elke dag met veren op mijn hoofd wil rondlopen, maar het zou moeten kunnen zonder dat er wenkbrauwen omhoogschieten. Pfff, denk ik soms, wat moet ik me al lang groothouden. ‘Hier ben ik 23 en loop ik in de eindshow van mijn toenmalige vriend, die de modeacademie deed. We woonden al vier jaar samen, hadden een hond, ik had nog maar een jaartje toneelschool voor de boeg plus vooruitzichten op werk: ik dacht dat ik alles voor elkaar had en op het punt stond de wereld te veroveren. We zouden trouwen en kinderen krijgen, hij zou een beroemd modeontwerper worden en ik ging de wereld overvliegen om in briljante films te spelen. Ik stond bol van vertrouwen en ambitie. Maar meteen na deze show verliet hij me. Hij was verliefd op een ander. Ik heb vier maanden niet gegeten, totdat ik het zat was en in mijn eentje met vakantie ging naar New York, iets wat ik eerder in mijn leven trouwens nooit had gedurfd. Na terugkomst was mijn verdriet voorbij – ik was ook nog maar gewoon 23 hè, haha – en het ging op de toneelschool beter dan voorheen. Ik ontmoette na onze breuk mijn man René en mijn ex is nog steeds samen met de jongen op wie hij toen verliefd werd. Hij is nog steeds modeontwerper en heeft zelfs mijn trouwpak ontworpen, dus er zijn totaal no hard feelings. Al met al heeft zijn beslissing ervoor gezorgd dat we nu allebei hartstikke gelukkig zijn in de liefde.’ ‘De toneelschool adviseerde dat ik mijn inmiddels weer vrolijke, feminiene karakter niet moest meenemen in mijn vak, zodat ik ook heterorollen – dé rollen – kon spelen. Bij castingbureaus hoorde ik na mijn afstuderen dat niemand me ooit als hetero zou willen zien, tenzij ik heel hard zou werken om ‘normaal’ te doen. Dus dat probeerde ik. Het spelplezier was er daardoor vaak nooit honderd procent. Tot ik in 2017 een solovoorstelling mocht maken voor De Parade. Vanaf het moment dat ik begon te schrijven, kwamen er allemaal verhalen en liedjes in me op over vroeger, maar die vond ik veel te homoseksueel. Ik had toen net een paar jaar een homo gespeeld in de tv-serie A’dam-E.V.A. en dat was ook een beetje mijn imago geworden. Daar moest ik voor mijn gevoel van af. Nee, dacht ik dus, ik moet juist laten zien wat ik allemaal nog meer kan. Maar het schrijven lukte niet. Bovendien bleef de titel Paradijsvogel zich aan me opdringen. Dus deed ik wat wel goed voelde, en ik creëerde voor de voorstelling een superfeminien, súpergay alter ego: alles wat ik niet wilde zijn, maal tien. De show was een bevrijding én een groot succes, wat voor mij na al die tijd het bewijs was dat ik misschien ‘anders’ was, maar wel uniek. Ik had de weerstand in mezelf doorbroken en sindsdien omarm ik wie ik ben. Dat maakt castings voor film en tv lastig – voor heterorollen word ik inderdaad amper uitgenodigd en alle homorollen zijn nog steeds eendimensionaal – maar op het toneel speel ik ook gewoon heterorollen. Daar maakt mijn vrouwelijke kant kennelijk minder uit. Het boeit me inmiddels minder, dus deze show is de beste stap geweest die ik had kunnen zetten. ‘Vorig jaar heeft mijn dochter Bowie met het RS-virus op de intensive care gelegen. Daar hield ik een posttraumatische stressstoornis aan over, waarvoor ik ben behandeld en wat dat betreft gaat het weer goed met me. Maar sindsdien – en vast ook wel door corona – zit er wel een terugslag in mijn zelfverzekerdheid. Er spoken steeds allemaal vragen door mijn hoofd: ik ben 40 en vind eigenlijk alleen mijn gezin belangrijk, wat is er gebeurd met mijn ambitie? Wie ben ik, doe ik er nog wel toe? Een soort midlifecrisis dus. Ik ben door mijn werk zo getraind om met mezelf te leuren, om altijd meer te willen, beter, groter. Ik wil nog steeds heel graag mijn werk goed doen, maar het is niet meer waar ik al mijn geluk uithaal. De vraag of dat oké is, plaagt me. Ik weet heus al wel wat de uitkomst van die vraag is, want ons regenbooggezin is wat me het allergelukkigst en trotst maakt, alleen moet ik kennelijk nog even worstelen om daar te komen. Op dat soort momenten is het goed voor me om naar een foto als deze te kijken. Mijn man René, met wie ik nu al veertien jaar samen ben, onze kinderen Ko van 8 en Bowie van 2 en hun moeder Nina. Ik heb alles al, besef ik dan. De rest maakt helemaal niet uit.’||https://www.volkskrant.nl/cultuur-media/de-grote-verwachtingen-van-acteur-rick-paul-van-mulligen-wat-is-er-gebeurd-met-mijn-ambitie~be3213d7/
2022-07-28||Waan je in Wolkers’ ‘Kort Amerikaans’ met deze wandelroute door Leiden en Oegstgeest||Jan Wolkers bracht het leeuwendeel van zijn leven door in Amsterdam en op Texel, maar werd geboren in Oegstgeest en getogen in Leiden. Zijn bizarre jeugd bleek een vruchtbare voedingsbodem voor zijn oeuvre, beide plaatsen komen vaak terug in zijn romans. In Leiden woont hoofdpersoon Eric van Poelgeest in debuutroman Kort Amerikaans, gebaseerd op de jonge Wolkers zelf. Hier terug te vinden zijn het Pathologisch Laboratorium waar hij dieren martelt, het atelier van de knorrige jonkheer d’Ailleurs waar hij lampenkappen beschildert en de tekenacademie Ars Aemula Naturae waar kunstschilder Van Grouw hem leert tekenen. ‘Moet je niet in Duitsland werken?’, vraagt Van Grouw aan Eric van Poelgeest in Kort Amerikaans. Eric antwoordt: ‘Ik ben ondergedoken voor de arbeidsdienst en zit hier op een klein zolderkamertje in de stad.’ De tekenacademie blijkt een gitzwart broeinest van NSB’ers, maar Van Grouw verraadt hem niet. Het zolderkamertje dat de 17-jarige Jan Wolkers betrekt in 1943 is er nog steeds: op het adres Lange Mare 110, op de bovenste verdieping, met het enkele raam dat uitkijkt op de Hartebrugkerk. Zijn moeder kwam geregeld een pannetje eten brengen, in een luier gewikkeld om het warm te houden. ‘Die verdomde rotwinkel van ons in koloniale waren. Alsof ik weer bedolven word onder de luidruchtige staven agar agar, de kroepoek oedang en de naar verrottenis stinkende trasi. Het weer benauwd krijg van de versteende stank die uit de stopflessen kwam met bruine gedroogde garnalen, roofvogelachtig als ouwe wijvennagels. De onzindelijke plakkaten rempejek, een roodbruine samenklontering van walgelijke troep met katjang, alsof een hele compagnie met de bibberatie van de Atjeh-expedities nog in hun reet, in hun eigen kots had zitten kakken.’ Zo begint De walgvogel, de zesde roman van Jan Wolkers uit 1974, die zich afspeelt tussen Oegstgeest en de Gordel van Smaragd. Het eerste hoofdstuk heet ‘Koloniale waren’ en die verdomde rotwinkel was in de Deutzstraat op nummer 7. In de bovenwoning kwam op 26 oktober 1925 de kleine Jan Hendrik Wolkers ter wereld. Wie het bescheiden formaat van het rijtjeshuis aanschouwt kan het zich nauwelijks voorstellen, toch kregen vader Jan Hendrik sr. en moeder Jannetje samen elf kinderen, van wie Jan Hendrik jr. de derde was. Het werd geen onverdeeld gelukkige jeugd; Jan Wolkers zou zich de rest van zijn leven blijven afzetten tegen het streng gereformeerde milieu waarin hij opgroeide. Het Academiegebouw van de Universiteit Leiden aan het Rapenburg speelt geen rol in Wolkers’ romans, wel zijn hier begin jaren zestig de eerste solotentoonstellingen van zijn sculpturen, tekeningen en schilderijen. Wat er schuilt áchter het Academiegebouw had veel eerder al een grote aantrekkingskracht op de jonge Jan Wolkers. Aan de hand van oom Hendrik bezocht hij voor het eerst de hortus botanicus. Daar stoomden ze meteen door naar de tropische kassen en als apotheose klommen ze ‘omhoog naar de verstikkende hitte van het glazen uitspansel waar de victoria regia met grote groene drijfschalen op het water lag’. ‘Halverwege de Pieterskerkgracht bleef hij staan en keek naar de gevel van een oud gebouw aan de overkant, terwijl hij langzaam de straat over slenterde. Vlak onder de dakgoot, rechts en links tegen de gevel bevonden zich twee kleine gevelstenen, waarop, tegen een fluweelzwart fond, goud omlijst, in kapitalen stond: ‘Rust baart lust’ en ‘Lust met God is rust’. Links van de groene deur vermeldde een bord: Teken- en Schilderacademie Ars Aemula Naturae.’ Dit is een van de voornaamste locaties in Kort Amerikaans. Jan Wolkers krijgt er les van april 1943 tot november 1944. Zijn beide docenten bleken NSB’ers. Dit anderhalve eeuw oude gemeentelijk museum verwierf in 2018 uit de artistieke nalatenschap van Jan Wolkers een selectie van zeventien beeldende werken, van zijn geometrisch-materiële reliëfs van begin jaren zestig via de meer conceptuele, experimentele assemblages van de jaren zeventig tot het eerste ‘lichtschilderij’ uit de jaren tachtig. De Lakenhal had er al drie in de collectie en daarmee kwam het totaal dus op twintig werken van Wolkers. Toch is er maar één permanent te zien, op een wat lullige plek bovendien: in de gang naast de wc’s. De Lakenhal komt ook meermaals als locatie voor in Wolkers’ romans. ‘Ik passeerde het Groene Kerkje waar mijn broer begraven ligt. Toen we naar het kerkhof gingen had ik geen jas. Ik moest de lichte regenjas van mijn broer aan, die van een parachute gemaakt was. Het was een warme dag in het eind van augustus, maar het was of de ijskou uit die jas mijn lichaam binnendrong. Aan het graf zei mijn vader met brekende stem: “De Here heeft gegeven, de Here heeft genomen, de naam des Heren zij geprezen.”’ Behalve Wolkers’ broer rusten hier ook zijn vader, moeder en een jong gestorven zusje. Door de eeuwen heen heeft dit kasteel vele bewoners gehad, onder wie Herman Boerhaave. Toen hij in de hortus botanicus in Leiden ruimtegebrek kreeg, kocht hij dit kasteel om er een tweede, veel grotere botanische tuin aan te leggen. In de oorlog confisqueerden de Duitsers Oud-Poelgeest, maar toen zij naar het front vertrokken, bleef het kasteel uitgewoond en verwoest achter. Wolkers vond de twee marmeren sfinxen op de schoorsteenmantel in de Drakenzaal zo prachtig dat hij ze meenam. Een ervan werd nooit teruggevonden, de ander staat weer op zijn plek. Oud-Poelgeest is nu een landgoedhotel met een uitstekend restaurant.||https://www.volkskrant.nl/beter-leven/waan-je-in-wolkers-kort-amerikaans-met-deze-wandelroute-door-leiden-en-oegstgeest~b1d4e4c7/
2022-07-28||Muzikant Lucky Fonz III vindt dat we niet te lichtzinnig over het concept vakantie moeten denken||‘Ik sta op de medewerkerscamping van het rondreizende theaterfestival De Parade in Den Haag, op het backstageterrein. Ik speel hier een show in mijn eigen Lucky-tent en reis na deze week nog door naar Utrecht en Amsterdam. Het is best hard werken, drie shows per avond, maar ik ben volledig in vakantiemodus. Ik slaap heerlijk op mijn luchtbedje in mijn 25 jaar oude tent. Het is echt een goeie, van natuurkatoen. Het is de oudste tent op de camping, maar ook de grootste.’ ‘Ik hou heel erg van in een tent slapen, maar er moet wel op maximaal 1 minuut lopen bediening zijn. Ik ga niet lopen hannesen met zo’n gasstelletje en zelf koffiezetten, het moet wel leuk blijven.’ ‘Er is hier op het terrein een klein kauwtje, die is door z’n moeder verstoten en geadopteerd door een van de campinggasten, dus die is nu tam, en hij trekt heel erg naar muzikanten toe, heb ik gemerkt. Hij komt af en toe op mijn schouder zitten en dan loop ik een stukje met ’m rond. Er hangt een soort Harry Potter-vibe hier, heel magisch. Dat komt ook doordat ik op het deel van de camping sta waar de snoepwezens slapen. Vroeger waren er op De Parade snoepmeisjes, die snoepjes verkochten, maar nu zijn er ook snoepjongens – dat is beter, want diverser, dus ik noem ze nu de snoepwezens. Ze slapen tussen de muzikanten en theatermensen, maar zij zijn de ware sterren van dit festival, dat weten we allemaal. Het zijn stuk voor stuk beeldschone en adorabele jonge mensen, die in een cirkel om mijn tent heen staan. We hebben veel respect voor elkaar.’ ‘Ja, nu je het zegt. ’s Ochtends word ik begroet door de snoepwezens, daarna landt er een kauw op mijn schouder en ’s avonds zing ik voor het volk. Het is megagezellig hier.’ ‘De camping zelf is rustig, want er slapen hier ook artiesten die overdag voorstellingen spelen. De nazit, of de doorzak, hoe heet zoiets, is op een ander deel van de backstage, maar daar kom ik niet, want ik heb elke avond meerdere shows te draaien en ga niet met een kater het podium op. Normaal gesproken ga ik op vakantie nogal los, maar nu ben ik gefocust, loop niet te klooien en ga op tijd naar bed. Ik voel me de hele tijd heel fris en fruitig.’ ‘Ja! De pier is op tien minuten lopen van het festivalterrein, dus ik wandel elke ochtend na het ontbijt naar het strand en ga daar lekker een boekje lezen. Ik kom bij de strandtenten allemaal mede-artiesten tegen, dus ik spreek mijn collega’s ook nog eens een keer.’ ‘Nou, daar moeten we niet lichtzinnig over denken. De meeste mensen die ik ken werken keihard. Vakantie is belangrijk voor de geestelijke gezondheid van de mens. Mijn leven is nogal opwindend. Ik kom op heel veel plekken en ontmoet veel mensen, dus vakantie is voor mij bijkomen. Ik ga ook nooit op vakantie om veel te doen of rond te reizen. Het liefst zit ik op één plek, twee weken op Vlieland of op een Thais eiland, om boeken te lezen. Ik wil een vakantie aan zee, met bediening en rust.’ ‘Ik ben dol op souvenirs. Elke kans die ik krijg om een souvenir te kopen, pak ik. Als ik op Vlieland een sleutelhanger van een vuurtoren zie, dan koop ik die meteen. Ik hoop hier nog een miniatuur-Piertje tegen te komen, als aandenken aan het Scheveningse strand, het maakt me niet uit hoe duur-ie is. Dan zet ik die in mijn muziekstudio en denk ik over vijf jaar nog terug aan deze week. Souvenirs zijn een van de leukste dingen van het leven.’ ‘Ik heb ooit een mooi vakantieliefdesliedje geschreven samen met een groep 8-klas uit Utrecht.’ Zingt: ‘Op vakantie met m’n ouders, naar een of ander land. Ik vond het daar zo supersaai, behalve dan het strand. Want daar zag ik een meisje en ik vond d’r best wel leuk. Maar toen ik met d’r praten wou, toen lag ze in een deuk. Ze snapte niet wat ik bedoel, maar gaf me wel een hand. Ze zei my name is Emily en ik kom from Engeland.’ ‘Ik denk dat ik het gevoel heb dat ik op vakantie ben geweest. Eentje waarvoor ik krijg betaald.’||https://www.volkskrant.nl/mensen/muzikant-lucky-fonz-iii-vindt-dat-we-niet-te-lichtzinnig-over-het-concept-vakantie-moeten-denken~b17def2d/
2022-07-28||Opinie: Betalen voor koolstof, dat is de sleutel voor een beter klimaat - mits iedereen meedoet||Een gezin dat in staat was om met gemeentesubsidie te investeren in zonnepanelen, houdt geld over op de maandelijkse post energielasten. Wordt daarna de auto de deur uit gedaan om nog duurzamer te gaan leven? Dat zou mooi zijn, maar de kans is groter dat wordt besloten van het extra geld iets leuks te doen (een vliegvakantie, een bootje). De duurzame bedoelingen waren goed, de duurzame effecten vallen tegen. En zo is het ook met het Nederlandse klimaatbeleid: het is een lappendeken van maatregelen die elkaar soms lelijk in de weg zitten. Zo worden in de klimaatnota’s zowel technologiesubsidies als CO2-heffing voor de industrie, energiebesparingsverplichtingen en de sluiting van kolencentrales genoemd. Maar een garantie dat hiermee de beoogde broeikasgasemissies flink gaan dalen, bieden ze niet. Zo’n stapeling van maatregelen leidt niet tot wat echt nodig is: een systeembeleid. Met losse maatregelen krijg je, onbedoeld, effecten die de netto emissiereductie frustreren. Zo kunnen emissies zich verplaatsen naar andere sectoren vanwege ad-hocsectorbeleid, of ze verschuiven naar andere landen als gevolg van verschillen in nationaal beleid. En doordat het klimaatbeleid onzeker en zwak is, fluctueren de prijzen op de energiemarkten, en dat leidt weer tot onnodig hoge kosten van emissiereductie. Tot slot zijn er nog onbedoelde gevolgen van energiebesparing zonder prijsbeleid: dan lokken de bereikte financiële besparingen weer nieuwe uitgaven en vervuilende activiteiten uit, zie het fictieve gezin hierboven, wat het rebound- of terugkaatseffect wordt genoemd. Gelukkig kunnen al deze effecten worden ingedamd met één instrument, namelijk de systeembrede beprijzing van koolstof. Dit reduceert emissies in elke fase van complexe productieketens en ontmoedigt alle emissies in de economie, zowel door producenten als consumenten. Daardoor wordt de pijn gespreid en gedeeld en komt een soepele, maatschappelijk draaglijke transitie naar een koolstofarme samenleving in zicht. Met koolstofbeprijzing worden bij zowel publieke als investeringsbeslissingen automatisch alle klimaatkosten meegewogen, wat nu niet gebeurt. Koolstofbeprijzing geeft aan hoe schoon of vuil een technologie is, in tegenstelling tot standaarden en verplichtingen. Bovendien levert beprijzing geld op voor de overheid zodat er geen algemene belastinggelden nodig zijn om arme gezinnen voor energiekosten te compenseren. Door een prijs op elk koolstofatoom te zetten, biedt een koolstofheffing de meest complete en nauwkeurige, en dus effectieve, regulering van CO2-emissies. Beprijzing beïnvloedt zowel de aankoop als het gebruik van producten – wat een rem zet op de rebound. Standaarden en subsidies hebben alleen een positief effect op de aankoop, en dus moet je ook koolstofbeprijzing inzetten erna: in de gebruiksfase. Voor het eerdergenoemde fictieve gezin betekent koolstofbeprijzing dat diensten en producten die tot relatief veel koolstofemissies leiden (bijvoorbeeld een verre vliegvakantie) duurder worden. Voor deze extra kosten wordt compensatie geboden via lagere andere belastingen, zoals de inkomstenbelasting. Beprijzing leidt er ook toe dat in de categorie ‘relatief schone technologieën’ de schoonste wordt gekozen. Denk aan zonnepanelen of elektrische auto’s – in de productiefase genereren beide emissies. Beheersing hiervan via systeemwijde koolstofbeprijzing zorgt ervoor dat de relatief vuile variant duurder uitvalt en dus minder aantrekkelijk wordt. Ook het Parijsakkoord, waarin een enorme diversiteit aan klimaatambities is vastgelegd, toont een vorm van partieel beleid op mondiaal niveau. Geen systeembeleid. Rijke landen hebben veelal de meest ambitieuze Parijsdoelen. Indien werkelijk geïmplementeerd in consistent beleid, zal de concurrentiepositie van landen met minder ambitieuze doelen erdoor verbeteren. Dan zullen emissies zich verplaatsen naar armere landen, via herschikking van handelsstromen en verplaatsing van bedrijven. Regeringen lijken zich hiervan bewust, want koppelen nauwelijks streng beleid aan hun Parijsbeloftes (zogenaamde NDC’s). Het gevolg is dat landen blijven doormodderen met zwak beleid. De enige oplossing die de wetenschappelijke literatuur biedt, is een klimaatclub van landen met een geharmoniseerd klimaatbeleid. Daarmee omzeil je de typische tekortkomingen van voortgaande mondiale klimaatonderhandelingen (de Conferences of the Parties, COP) onder toezicht van de Verenigde Naties. Aangezien daar alle landen ter wereld meepraten, bepaalt de zwakste schakel – denk aan Rusland, de Arabische oliestaten of China – in sterke mate de onderhandelingsuitkomst. Deskundigen beschouwen een koolstofprijs ook als beste instrument voor een klimaatclub. De reden is dat het eenvoudig is en duidelijk te vergelijken en harmoniseren tussen landen. Vergelijk dit met het uniformeren van een complex stelsel van sectorale standaarden en adoptiesubsidies tussen meerdere – idealiter alle 195 – landen: dat is ronduit ondoenlijk. Een landenclub functioneert slechts indien deze haar gezamenlijk beleid kan beschermen tegen zwak beleid ofwel goedkope concurrentie van niet-leden. Daartoe zijn grensheffingen op importen met een hoge koolstofintensiteit nodig. Dat verhoogt ook de druk op de overige landen om toe te treden tot de club. De Europese Commissie heeft onlangs het plan gelanceerd om dergelijke grensheffingen in te voeren. De Nederlandse regering zou, bij monde van minister Jetten, haar invloed kunnen gebruiken om een klimaatclub van ambitieuze landen van de grond te krijgen. Deze kan vervolgens groeien totdat een kritische massa is bereikt. Bovendien zal het positieve druk uitoefenen op toekomstige COP-onderhandelingen zodat die ook meer gericht zullen worden op effectiviteit en harmonisatie van klimaatbeleid. Een dergelijk tweesporenbeleid maximaliseert de druk op de klimaatbeleidsketen. Voor een snelle energietransitie is de kern een uniforme beprijzing over de gehele linie, zonder enige uitzondering. Infrastructurele investeringen en innovatiesteun hebben een aanvullende rol. Als we deze route niet inslaan, blijven we doormodderen met het huidige partiële klimaatbeleid: dat wordt dan een grote teleurstelling voor de emissiereductie.||https://www.volkskrant.nl/columns-opinie/opinie-betalen-voor-koolstof-dat-is-de-sleutel-voor-een-beter-klimaat-mits-iedereen-meedoet~b4b8dfda/
2022-07-28||Lieke Noorman schrijft op laconieke toon over de geldzorgen van haarzelf en haar familie ★★★★☆||De titel is misleidend, en niet per se aantrekkelijk. Bij Gehannes – Oplichters, struisvogels en optimistische sukkels: over geld en familie denk je aan praktische tips over de omgang met geld in de familie. Met erfenissen, huizen, beleggingen, leningen. Hoe voorkom je gesjoemel ermee en ruzie erover? Dat is voor sommigen interessant. Maar dit boek van Lieke Noorman is in de eerste plaats een verhaal over één familie, de hare, waarin ‘gehannes’ met geld een hoop narigheid, brouille en verdriet heeft gebracht, maar ook fascinerende en spannende verhalen. Misschien heeft Noorman voor zo’n algemene titel gekozen om haar familieverhaal wat op afstand te zetten en zichzelf als verteller alle vrijheid te geven. Zo kon ze voorkomen dat het te zeer háár persoonlijke geschiedenis zou worden. Dat is goed gelukt. Het boek verveelt geen moment. Noorman, journalist, vertelt over haar jeugdherinneringen en over haar leven als dochter en zus, maar heeft tegelijk ook de rol van interviewer, observator en onderzoeker die in de archieven duikt. Ze schrijft het verhaal met ironische distantie op, onderhoudend en laconiek – kijk nou eens, wat een wonderlijke familie heb ik toch – maar intussen zijn de wonden die bij de familieleden zijn geslagen voelbaar. Het verhaal draait in de eerste plaats om opa Foppe, de vader van Noormans moeder Wil. Als kind zag Lieke hem zelden: opa en oma waren al lang gescheiden. Zij en haar zusje Margot wisten dat hun moeder en oma niet graag over hem spraken. Maar de paar ontmoetingen met hem bleven de meisjes bij. Hun opa was een charmante, knappe man, een grappenmaker die iedereen om zijn vinger wond. Ze kregen van hem niet één maar twee ijsjes. Opa was een ‘schavuit’ en dat had met geld te maken. Hij had in de jaren dertig van de vorige eeuw geld verduisterd, als administrateur van de Spaarbank, en aan mensen leningen ontfutseld die hij niet had terugbetaald. Naar eigen zeggen om het geld te beleggen en dat later, vermeerderd, weer terug te geven. Maar daarin ging de rechter niet mee: Foppe moest de gevangenis in. Toen hij vrijkwam, nam zijn vrouw hem in genade terug, maar al snel ging hij weer de fout in en hij bedroog haar met allerlei ‘liefjes’. Na de scheiding trouwde hij met een vrouw wier bezit hij erdoorheen joeg, tot zij kordaat besloot zijn financiën te beheren. Erger dan al het ‘gehannes’ met geld is het grootste geheim over opa Foppe: hij was fout tijdens de Tweede Wereldoorlog. Hij was jarenlang lid van de NSB en werkte voor de nazi’s in Oost-Europa. Die ontdekking hakt erin in bij de kleindochter. Het beeld van de charmante schavuit valt in duigen: ‘Foppe was geen fanatieke nazi, eerder een opportunistische baantjesjager, maar eigenlijk weet ik niet of ik het niet liever andersom had gezien.’ Noorman laat zien hoe bepaald gedrag steeds weer ongewild de familiegeschiedenis insluipt. Haar moeder Wil werd verliefd op een getrouwde man die ze in het geheim ontmoette, maar die voor zijn gezin koos. Ze trouwde met haar tweede keus, een rechtschapen accountant, en kreeg een afkeer van geld. Bezit was in haar ogen ‘diefstal’. Hun dochters, zonder geldzorgen opgegroeid, ontwikkelen een romantische hang naar armoede: liever schrijven op een zolderkamer of, in het geval van Margot, onbetaald toneelspelen, dan een baan met zekerheid en pensioen. Margot maakt, als ze zichzelf volkomen mislukt vindt, een einde aan haar leven. Haar zus Lieke stopt met schrijven, rolt van het ene in het andere slechtbetaalde baantje en moet geld lenen van haar moeder. Noorman schrijft met zelfspot over haar eigen rare omgang met geld. Ze besluit te beleggen in Braziliaanse teakbomen, een avontuur dat slecht uitpakt. Ze vertelt met vilein plezier hoe de boze beleggers – brave wereldverbeterende babyboomers op wandelschoenen, die arme boeren willen helpen én hun geld willen laten werken – hun woede koelen op de schuldigen. Het zijn grappige beschrijvingen, kundig vervlochten met het verhaal over Foppe. Maar Noorman is ook een van hen. En ze ziet zichzelf, als ze na de dood van haar moeder veel geld erft, tot haar eigen verbazing rondlopen in de wereld van de wealth managers en beleggersfairs. Het bloed kruip waar het niet gaan kan.||https://www.volkskrant.nl/cultuur-media/lieke-noorman-schrijft-op-laconieke-toon-over-de-geldzorgen-van-haarzelf-en-haar-familie~b1c40a68/
2022-07-28||Hoe duurzaam is een zwembad in je tuin?||In 2020 had ruim een kwart van de Nederlandse huishoudens met een tuin een opzet- of opblaaszwembad, bleek uit onderzoek van marktonderzoeksbureau Motivaction. Maar kost zo’n zwembad niet heel veel water en energie, waar we juist zuinig mee moeten omspringen? Of valt dat wel mee? De duurzaamheid van een zwembad hangt af van de levensduur, de hoeveelheid water die erin gaat, hoe lang je met het water doet en hoeveel energie en chemicaliën je gebruikt om het zwembad schoon te houden. Ook de prijs is niet onbelangrijk. Volgens Albert van Engelenhoven van het bedrijf Mundo Recreatie, dat tuinzwembaden verkoopt, worden er steeds minder opblaaszwembadjes verkocht en meer grote ‘opzetzwembaden’ van stevig kunststof met een metalen frame. Een opblaasbad wordt soms al na één seizoen weggegooid, maar een opzetzwembad gaat wel vijf jaar of langer mee. Dat is dus duurzamer, maar ook duurder. Een flink opblaaszwembad heb je al onder de 100 euro. Een opzetzwembad van harde kunststof van zo’n 2 bij 3 meter heb je vanaf pakweg 120 euro, maar voor een groot zwembad van bijvoorbeeld 7 bij 4 meter kun je wel 1.000 tot 1.500 euro kwijt zijn. Overigens geven fabrikanten nu, midden in de zomer, vaak flinke kortingen op hun zwembaden. Zwembaden worden altijd gevuld met kraanwater. In kleine zwembaden gaat gemakkelijk 3.000 liter, in grotere soms meer dan 30 duizend liter. Er gaat dus flink wat drinkwater verloren. Daarom luidde drinkwaterbedrijf Vitens al in 2020 de alarmbel. In die warme zomer was er een tekort aan drinkwater. Het verlagen van de waterdruk in de leidingen was toen de enige manier om bij iedereen water uit de kraan te laten komen. Volgens Vitens was het grote aantal opzetzwembaden een belangrijke reden voor dit watertekort. Of een zwembad één of vijf jaar meegaat, maakt voor het waterverbruik niet uit, want een opzetzwembad moet je na elke zomer weer laten leeglopen en afbreken. Het zwembad kan lek raken door vrieskou en bedrijven geven geen garantie meer als het zwembad bij temperaturen onder de 5 graden buiten heeft gestaan. Hoe intensiever je zwembad wordt gebruikt, hoe groter de kans op problemen met de waterkwaliteit. Door huidschilfers, zweet, urine, maar ook door inwaaiend vuil, kunnen zich bacteriën, schimmels of algen in het water ontwikkelen, met als gevolg glibberige wanden of groen water. Daardoor legen mensen hun zwembad soms tussentijds en vullen het opnieuw, terwijl je dat bij een schoon zwembad maar eens per jaar hoeft te doen. Filterpompen zijn onmisbaar voor schoon zwemwater. Er zijn pompen voor alle maten zwembaden. Het zwemwater moet minimaal een keer per dag volledig worden gefilterd: dat betekent meestal dat de pomp minstens drie uur per dag draait. Maar als er veel kinderen in het zwembad spelen, zul je langer moeten filteren. Zo’n filterpomp kost energie. Hoeveel, hangt af van hoe vaak je de pomp gebruikt en de maat van je zwembad. Een kleine pomp verbruikt ongeveer 45 Watt. Als je die pomp drie uur per dag laat draaien, kost je dat zelfs bij de huidige energieprijzen maar ongeveer 12 eurocent per dag. Ook voor grote pompen kom je niet hoger uit dan 50 eurocent. Ondanks de filter kan je zwemwater toch groen worden door algen. Daarvoor bestaan allerlei ontsmettingsmiddelen die de groei van zulke micro-organismen tegengaan. Deze producten hebben chloor als basis, niet de milieuvriendelijkste stof die er is. Alternatieven zoals zoutelektrolyse klinken duurzaam, maar zo’n systeem scheidt zout (natriumchloride) weer in natrium én chloride: chloor! Omdat chloor giftig is voor planten en milieu, zorgt het legen van een zwembad ook voor milieuproblemen. Je kunt het zwembad niet in de tuin laten leeglopen: doe het via een put in het riool. Je kunt een zwembad wel duurzamer maken. Koop een bescheiden maat en installeer een goede filterpomp met herbruikbare filtervulling. Ga zelf aan de slag met schepnetjes, borstels, sponzen en zwembadstofzuigers. En maak je niet te druk om algen. Groen water is niet schadelijk of ongezond. Volgens Ronald Kooren van het RIVM hangt veel af van ons eigen gedrag. ‘Zorg dat er zo min mogelijk viezigheid in het water terechtkomt. Gebruik ontsmettingsmiddelen alleen volgens voorschrift. Dek je zwembad na gebruik af met een dekzeil en spoel je voeten af voordat je erin gaat.’||https://www.volkskrant.nl/beter-leven/hoe-duurzaam-is-een-zwembad-in-je-tuin~b079f3a0/
2022-07-28||Realityshow The Rehearsal gaat de hopeloze strijd met sociaal ongemak aan||Ooit maakte ik kennis met het merkwaardige ritueel van het ‘rehearsal dinner’ de avond voor een bruiloft: een diner dat ervoor moet zorgen dat het daadwerkelijke diner geen onverwachte wendingen neemt, dat oma zich aan haar tekst houdt, en vooral: dat wordt gevoeld wat er gevoeld moet worden op daarvoor bestemde momenten. Zoals zo’n oefendiner ongeveer, maar dan eindeloos veel extremer, werkt ook The Rehearsal, de fascinerende HBO-serie van de Canadese comedian Nathan Fielder (bekend van Comedy Central’s Nathan for You en als producer van het fenomenale How To with John Wilson). Zo oefent Fielder met de sociaal onhandige pubquizliefhebber Core voor het moment waarop hij gaat opbiechten aan zijn pubquizteamgenoot dat hij eigenlijk géén mastergraad heeft. Niet met een oefengesprekje, maar in Cores zorgvuldig nagebouwde pubquizpub, met een actrice die de teamgenoot speelt en flowcharts waarin elke reactie van zijn teamgenoot is uitgedacht. Core noemt het een droom, en dat is het, voor de sociaal beperkten onder ons. Na die aflevering (ik mocht er vijf vooruitkijken) gaat Fielder nog veel verder, met Angela, een gelovige veertigplusser die het krijgen van kinderen heeft uitgesteld. Om haar een zo waarachtig mogelijke testrit te geven van het ouderschap, wordt een gezinshuis ingericht waar in twee maanden achttien jaar zorg voor ‘zoon’ Adam wordt geconstrueerd met behulp van tientallen kindacteurs, die buiten Angela’s zicht worden afgelost via het raam. Natuurlijk blijkt de toekomst minder voorspelbaar dan gedacht, waarop Fielder reageert met verregaande ‘perfectionering van de kunst van het oefenen’. Als Angela het zwaar krijgt met de robotbaby die ’s nachts huilt, wordt Fielder uiteindelijk zelf ‘vader’. En buiten de oefensituaties huurt hij ook acteurs in om deelnemers voor te bereiden, zonder hun medeweten. Zo leidt elke leugen in The Rehearsal tot een volgende en val je als kijker steeds door een nieuw valluik, tot je niet meer weet of iets hieraan echt is, of ethisch verantwoord. Af en toe komt deze totaal gekunstelde realityshow dichter bij reality dan gewone reality-tv, juist omdat het format plek maakt voor ongeregeldheid. En op andere momenten lijkt Fielders project maar een stap verwijderd van The Truman Show. Ook op sociale media is discussie losgebroken over de vraag of The Rehearsal misbruik maakt van de deelnemers (ja, niet meer dan Bananasplit, maar toch). Wat onvoorspelbaar blijft, zijn gevoelens – een troost voor wie geen studiobudgetten ter beschikking heeft om zijn sociale kwesties grondig te oefenen. Dat blijkt ook als Fielders eigen gevoel de repetitie doorkruist. Hij wil zijn ‘zoon’ ook zijn eigen joodse geloof meegeven en brengt hem daarvoor stiekem naar Miriam, een joodse lerares. De christelijke ‘moeder’ Angela blijft mordicus tegen: ‘Ik ben gewoon tegen dat geloof.’ Als Miriam daarvan hoort, gaat ze eropaf voor een échte confrontatie: ‘Ik kan niet overweg met antisemieten.’ Wil ze dat gesprek nog eventjes oefenen?, vraagt Fielder. ‘Nee’, zegt Miriam, ‘ik schiet liever vanuit de heup.’||https://www.volkskrant.nl/columns-opinie/realityshow-the-rehearsal-gaat-de-hopeloze-strijd-met-sociaal-ongemak-aan~bc40654d/
2022-07-28||Herman de Man wilde met zijn boeken boeren verheffen, maar na de oorlog raakte hij verbitterd||Op zondag 26 juli 1942 – tachtig jaar geleden dus – lazen priesters in de Nederlandse rooms-katholieke kerken een brief voor waarin protest werd aangetekend tegen de groeiende Jodenvervolging. Exact een week later nam de Duitse bezetter wraak door katholiek gedoopte joden op te pakken en te deporteren. Onder hen de echtgenote en vijf kinderen van schrijver Herman de Man (1898-1946), vooral bekend van zijn roman Het wassende water, die in 1985-1986 als succesvolle televisieserie te zien was. In zijn werk gaf De Man een scherp beeld van de starre calvinistische boerenbevolking in de Lopikerwaard. Hij hekelde de conventies van dat milieu, met zijn dode conservatisme en zielloze godsdienstigheid. Thema’s van zijn boeken zijn de strijd tussen traditie en vernieuwing, opstandigheid tegen de maatschappelijke orde en het verlangen naar zuiverheid in een onzuivere wereld. Dat laatste was de neerslag van De Mans persoonlijke – en succesloze – strijd. Met zijn werk hoopte hij ‘de boer’ te vernieuwen en te verheffen. Wat zou De Man geschreven hebben over de huidige stikstofonrust, vraag je je af. Zijn sociaalkritische regionale romans vonden een groot publiek en kregen ook literaire waardering, maar anno 2022 is alleen Het wassende water nog verkrijgbaar. Vorig jaar was er even hernieuwde aandacht door een aan hem gewijde activiteitenmaand in de Lopikerwaard. Frits Spits besteedde toen in zijn radioprogramma De Taalstaat aandacht aan De Mans wrange roman De barre winter van negentig. Herman de Man is het pseudoniem van Salomon Herman Hamburger. Hij en zijn eveneens Joodse vrouw gingen lang voor de oorlog over op het rooms-katholieke geloof en ook hun kinderen werden katholiek gedoopt. Op de zomerse tweede augustus van 1942 haalden een veldwachter en een wachtmeester – er kwam geen Duitser aan te pas – Eva de Man en vier van haar kinderen uit hun huis in het Noord-Brabantse Berlicum. Op een open boerenkar werden ze naar Vught gebracht. Vandaar ging het naar Kamp Amersfoort en vervolgens naar Westerbork. Oudste zoon Jan werd uit een klooster in Rijswijk weggehaald, zoon Joost en dochter Marietje, die ook elders verbleven, konden onderduiken. Meteen na aankomst in Auschwitz, op 9 augustus, werden Eva en haar kinderen Anneke, Jochie, Pietertje en Magdaleentje vergast. Jan stierf in hetzelfde kamp op 30 september. Herman de Man ontsprong de dans. Hij was op 30 april 1940 naar de Franse Alpen vertrokken, om daar op een boerenzolder aan een nieuwe roman te werken, ver van zijn drukke gezin. Het lijkt nu onbegrijpelijk, zijn vertrek tien dagen vóór de Duitse inval in Nederland, maar die verwachtte men toen niet. ‘Zeer bevoegde instanties zeiden hem met een gerust hart dat er geen vuiltje voor ons land aan de lucht zat’, schreef zijn vrouw aan de Vlaamse auteur Stijn Streuvels, literair voorbeeld en vriend van De Man. Toen De Man hoorde dat Duitsland Nederland was binnengevallen, probeerde hij meteen terug te keren. Op het consulaat in Parijs vertelde men hem echter dat hij aan een onmogelijke onderneming begonnen was – hij kon maar beter teruggaan naar de Alpen. Daar bleef hij tot begin 1942, toen hij via Lissabon naar Londen reisde, waar hij medewerker van Radio Oranje werd. Hier ontving hij het telegram dat hem op de hoogte bracht van de deportatie van zijn vrouw en vijf van zijn kinderen. Op 29 juli 1942, vijf dagen vóór het wegvoeren van zijn gezin, had De Man in een radio-uitzending gesproken over duizenden ‘weerloze Polen’, die ‘in gaskamers afgemaakt zijn geworden’. Voor zover bekend was hij de eerste die bij Radio Oranje over gaskamers sprak. Dat het overgrote deel van zijn gezin elf dagen later eenzelfde lot als de weerloze Polen zou treffen, kon hij niet vermoeden. Medio 1945 keerde De Man terug in Nederland, vanaf Curaçao, waar hij twee jaar omroepleider was geweest van de Curaçaose Radio Omroep. Hij trof er zijn enige nog levende kinderen aan, Marietje en Joost. In zijn (huur)huis waren inmiddels nieuwe bewoners getrokken. Al snel na het wegvoeren van het gezin waren inwoners van Berlicum het huis binnengedrongen. Ze verlieten het met geroofde spullen. Het literaire archief van Herman de Man ging verloren, zijn huisraad werd versleept door Berlicum. De huisbaas plaatste onder meer de bibliotheek op zijn zolder en gebruikte deze na de bevrijding als onderpand toen hij De Man confronteerde met een kleine huurschuld: als die niet voldaan werd, kon hij naar zijn bezit fluiten. Een furieuze De Man betaalde niet. Verbitterd en rancuneus keerde hij het schrijverschap de rug toe. Samen met een vriend zette hij een firma op die zich richtte op de import van Engelse auto’s en motoren. Op 14 november 1946 keerde hij uit Londen terug van een zakenreis. De Dakota waarin hij zat sloeg bij de landing op Schiphol te pletter. Alle 26 inzittenden kwamen om. Het leven van de 48-jarige Herman de Man, beroofd van zijn vrouw, vijf kinderen, zijn bezittingen en zijn illusies, eindigde even explosief als hij het had geleefd.||https://www.volkskrant.nl/cultuur-media/herman-de-man-wilde-met-zijn-boeken-boeren-verheffen-maar-na-de-oorlog-raakte-hij-verbitterd~b2c1e84f/
2022-07-28||Dertien 17de-eeuwse kranten zijn nu digitaal te lezen, compleet met advertenties over vermiste hondjes||Op 22 december 1657 biedt Salomon Coster klokken aan die werken volgens de spiksplinternieuwe vondst van Christiaen Huygens: de slinger. Op 7 juli 1634 wordt gezocht naar schoenmaker Adriaen Ruycht, want die heeft Gerrit Moriaens vermoord: de burgemeester van Weesp. En in oktober 1692 beroven drie Italiaanse nonnen hun klooster. Geld en sieraden smokkelen ze via de achterdeur naar buiten. Maar omdat er onmiddellijk een flinke prijs op hun hoofden wordt gezet, worden ze al de volgende dag gepakt. Deze berichten zijn digitaal te lezen in het Couranten Corpus. Dat Corpus bevat transcripties van dertien Nederlandse kranten uit de 17de eeuw. Die worden bewaard door de Koninklijke Bibliotheek (KB) in Den Haag. De bibliotheek probeerde de teksten te laten inlezen door de computer. Omdat dat niet lukte, besloot historisch taalkundige Nicoline van der Sijs deze zeldzame kranten met in totaal 19 miljoen woorden te laten overtikken en ze zo toegankelijk te maken. Via een oproep zocht ze vrijwillige taalliefhebbers om de klus te klaren. Uiteindelijk vond ze er zo’n honderdvijftig die in staat waren het vervaagde drukwerk in Gotische letters en in 17de-eeuws Nederlands te lezen. Nu staan er ruim 109.000 artikelen online. Bij elk artikel staat een link naar Delpher, de KB-site met foto’s van (oude) kranten. Daarop zijn alle artikelen in hun oorspronkelijke vorm te zien. ‘Over van alles. Van hard nieuws tot faits divers. Je vindt ze door in het Corpus een zoekwoord in te tikken. Oorlogen, VOC-schepen, moorden, diefstallen. Vermissingen van mensen, kinderen, honden, paarden; die laatsten waren vast niet echt vermist, maar gewoon gestolen.’ ‘Absoluut. De eerste Nederlandse krant dateert van 1618 en kwam uit Amsterdam. Die was zo’n groot succes dat al in 1619 de tweede titel volgde. In de loop van de 17de eeuw kwamen er steeds meer. Ze werden veel doorgegeven. Mensen gingen naar de kroeg om de krant te lezen, daar werden ook artikelen voorgelezen. Ze werden verspreid, met de boot en met de postkoets, tot in Groningen toe.’ ‘Als je er eenmaal aan gewend bent dat ze ‘esel’ met een s schrijven en dat honden een ‘slinker’ voorpootje hebben, gaat het makkelijker. En aan de meeste woorden in het Corpus is automatisch de moderne woordenboekvorm toegevoegd: als je met de cursor op het woord gaat staan, verschijnt er naast ‘aert’ ook ‘aard’. Wat veel scheelt, is dat de artikelen overgetikt zijn. Die versie is veel leesbaarder dan de oorspronkelijke krantenversie in Gotisch schrift. De bruinige dikbedrukte pagina’s die op Delpher staan, zijn doorgaans niet makkelijk te lezen. ‘Wat ik ontroerend vind zijn bijvoorbeeld de advertenties voor hondjes die kwijt zijn. Uit de beschrijving kun je opmaken dat het geen dure rashonden zijn. Bovendien zijn ze dan ook nog eens kreupel aan de ‘slinker voorpoot’ en blind aan één oog. Blijkbaar hechtten de eigenaren echt aan die hondjes, want zo’n advertentie laten plaatsen kostte geld en dan was er ook nog een beloning van twee dukaten voor degene die het hondje terugbracht. Het was dus een dure onderneming om het terug te krijgen.’ ‘Er bestond nog geen privacywetgeving: ze waren heel open over mensen die iets op hun kerfstok hadden. Dus er staat vaak glashard: meneer die en die, met naam en toenaam, heeft dit gedaan, en hij ziet er zo uit. Toch dachten ze ook toen wel degelijk na over privacy, want er zijn ook stukken waarin alleen de voornaam van een persoon staat, met daarbij dat de achternaam uit kiesheid niet wordt vermeld.’ ‘Dit waren de titels die de KB op dat moment beschikbaar had. De KB heeft er inmiddels een aantal bijgekregen, daarmee willen we in het najaar aan de slag. Dat werk zal sneller gaan: de techniek is verbeterd, de computer kan nu de originele krantteksten beter lezen. Die zullen we met de hand verbeteren, en aanvullen met informatie zoals de naam van de krant, de datum, het soort nieuws enzovoort.’ ‘We kunnen nu systematisch onderzoeken hoe taalveranderingen zich in de loop van de 17de eeuw voltrokken, omdat we vanaf 1618 krantenteksten hebben. Taalkundig gezien is die tijd interessant: toen ontstond wat wij nu kennen als de standaardtaal, die was nog echt in ontwikkeling. Je ziet veranderingen ontstaan: ‘ke’, in verkleinwoorden als ‘kindeke’, wordt ‘tje’: ‘kindje’. ‘Du’ verdwijnt als aanspreekvorm, ‘gij’ wordt normaal. De dubbele ontkenning begint te verdwijnen: ‘Hij en deed het niet’ wordt ‘Hij deed het niet’. Erg interessant.’||https://www.volkskrant.nl/wetenschap/dertien-17de-eeuwse-kranten-zijn-nu-digitaal-te-lezen-compleet-met-advertenties-over-vermiste-hondjes~bf69b6e1/
2022-07-28||Black Bird en The Rehearsal: deze series wilt u zien||‘Black Bird, een zesdelige serie te zien op Apple TV Plus. Ik zit er middenin, de laatste twee afleveringen volgen nog, maar ik vind het nu al een ijzersterk, klassiek crimedrama. De serie is gebaseerd op een waargebeurd verhaal, opgeschreven in de autobiografie In with the Devil. ‘In Black Bird probeert de FBI te achterhalen of een man die in een gevangenis voor psychisch zieke daders zit daadwerkelijk een seriemoordenaar is, zoals wordt vermoed. De FBI heeft niet genoeg bewijs om hem achter de tralies te houden en hoopt daarom een bekentenis te ontlokken. Om daarin te slagen wordt een nogal onorthodoxe manier gebruikt: de FBI vraagt een andere gevangene, James Keene, een handige jongen die vastzit voor drugshandel, om undercover te gaan en een relatie aan te knopen met de man. Het is ontzettend spannend om te zien of het Keene lukt om dichterbij te komen.’ ‘Acteur en rising star Taron Egerton zet als undercovergevangene overtuigend een geslepen crimineel neer. Hij speelde eerder een jonge Elton John in Rocketman – ik moest twee keer kijken, maar het is echt zo. Tegenover hem staat Paul Walter Hauser. Hij heeft als vertolker van de psychisch zieke man een nogal intense rol, een creep met een hoog stemmetje. Het contrast tussen die twee werkt goed.’ ‘Ha, dat is een rake vraag. Dat weet ik namelijk zelf na het zien van twee afleveringen ook nog niet helemaal. Op papier komt het concept hierop neer: de Canadese komiek en programmamaker Nathan Fielder wil mensen helpen die bijvoorbeeld spijt hebben van eerdere dingen die ze in hun leven hebben gedaan. Zo zien we in de eerste aflevering een man die al twintig jaar in hetzelfde pubquizclubje zit. Hij heeft er spijt van dat hij ooit suggereerde dat hij is afgestudeerd, terwijl dat niet zo is, en wil zijn vrienden graag de waarheid vertellen. ‘Nathan Fielder gaat vervolgens – en nu wordt het interessant – met die man eindeloos repeteren welke mogelijke gesprekken hij zal voeren wanneer de waarheid over zijn opleiding op tafel komt. Die scènes vinden plaats in een tot in detail nagebouwd café, hetzelfde café in Brooklyn waar de man al twintig jaar komt. Het is bizar om te zien: de tv-schermen doen het, er komt bier uit de tap. ‘Fielder cast de mensen aan wie de man zijn geheim moet opbiechten, om ze zo goed mogelijk op zijn eigen vrienden te laten lijken. In de tweede aflevering gaat Fielder nog veel verder, en probeert hij aan de hand van kinderacteurs een vrouw van tegen de veertig te laten beleven hoe het is om moeder te zijn. Alleen al zoiets willen nabootsen is gekkenwerk: een baby mag je maar maximaal vier uur op de set hebben. ‘Goed, waar kijken we inderdaad naar, wat is het doel van deze krankzinnige operatie? Uiteindelijk denk ik dat deze serie vooral over hém gaat. Fielder helpt weliswaar mensen, maar brengt ook zichzelf door dat eindeloze repeteren in allerlei situaties waarmee hij probeert grip op het leven te krijgen. Tevergeefs natuurlijk, je weet immers nooit hoe het leven uitpakt. Hoe dan ook: zoiets zag ik nog niet eerder, op zichzelf al een prestatie.’||https://www.volkskrant.nl/cultuur-media/black-bird-en-the-rehearsal-deze-series-wilt-u-zien~b6854bd4/
2022-07-28||Mariken Heitman kiest klassiekers voor haar zomerbibliotheek: ‘Zonder deze boeken was ik een ander mens’||1. Oorlog en Vrede van Leo Tolstoj Ooit werd mij op de zoveelste hospiteeravond gevraagd naar mijn hobby’s en maakte ik de fout te antwoorden met wat ik op dat moment las: Oorlog en vrede van Leo Tolstoj. Maar waar ik op donderdagavond uitging, doorbrak een van de jongens de stilte. Klassiekers lezen oefende met name toen ik jonger was een grote aantrekkingskracht op me uit. Ongeacht of je alles begreep, volgde na de laatste bladzijde het belonende gevoel dat je een berg had bedwongen. Het maakte daarbij niet uit of het leven aan de andere kant van die berg zo heel erg anders was. Dat lag dan aan mij, niet aan het boek: op naar het volgende. De status ‘klassieker’ kreeg een boek toch niet zomaar, de inhoud ervan moest wel betoverend zijn. Kon je je die inhoud eigen maken, en daarvoor hoefde je alleen maar naar de bieb te gaan (klassiekers zijn zelden uitgeleend), dan werd je ingewijd in de geheimen van het (volwassen) leven. Het ontsluiten van inzichten, lucide ervaringen en nieuwe werelden: een klassieker belooft het in veelvoud. Terugkomend op die berg: soms voldoet de klassieker aan alle verwachtingen. Dan is het landschap aan de andere zijde inderdaad anders en jij nooit meer dezelfde. Je bent bovendien ingelijfd in een genootschap, een groep mensen die het erover eens is. Meesterwerk. Schrijven over die klassiekers is een hachelijke kwestie, juist omdat het breed gewaardeerde meesterwerken zijn en ik die niet graag tekort doe. Liefst zou ik ze stuk voor stuk herlezen zodat ik met een doorwrochte analyse kom, maar daar gaat het eigenlijk niet om en dus moet u het doen met mijn hoogst particuliere, door de tijd geërodeerde herinnering aan de zes klassiekers tot wiens genootschap ik mijzelf reken. Om er zelf ook nog iets wijzer van te worden, houd ik de volgorde aan waarin ik ze las. 2. Narziss en Goldmund van Hermann Hesse Je zou Narziss en Goldmund van Hermann Hesse, dat ik las voor mijn Duitse leeslijst toen ik 17 was, kunnen afdoen als het boek dat ik simpelweg las op de juiste, ontvankelijke leeftijd. Dat ik, na die schier eindeloze hoeveelheid leeslijstboeken over hoofdpersonen (mannen) die zich losmaakten van kerk en milieu en verliefd werden op onbereikbare types (meisjes), water vond in de thematische woestijn. Maar ik herlas het vele malen, op verschillende momenten in mijn leven en het blijft altijd overeind. Vanaf de eerste zin, die uitweidt over een kastanjeboom, ‘(…) een vereenzaamde zoon van het Zuiden’, voel je aan de gewichtige toon van de schrijver dat hij bewust een Belangrijk Boek aan het schrijven is. Dit is een boek dat een greep doet naar het goddelijke en je dichter bij het vuur brengt, een boek dat feitelijk een initiatie belooft. Gevaarlijk, want maakt de schrijver het niet waar, dan blijft alleen een protserige intentie over. Niet bij Hesse. Hij beschrijft in Narziss en Goldmund de vriendschap tussen twee mannen, de aardse kunstenaar Goldmund en Narziss, een in ascese levende geestelijke. Het wemelt van de tegenstellingen, niet alleen tussen deze twee personages en hun levenswandel, maar ook die tussen grootheden zoals goed en kwaad, de dood en het leven. ‘De Moeder’ moet dit alles tot een synthese brengen, is de leidende gedachte. Dit is hoe het vaak gaat: je leest iets, raakt in vervoering, je praat erover of, in mijn geval, doet een mondeling Duits en dat was het dan. Wat rest, is een gevoel. Je verbleef graag in dat boek, het raakte je en de rug ervan in je boekenkast is een vertrouwd beeld, het overleefde vele saneringen en verhuizingen. Maar dat je daadwerkelijk bent veranderd, zie je pas jaren later, bijvoorbeeld omdat je er een stuk over schrijft. Dit boek resoneerde op een leeftijd dat ik mijn energie vooral stak in studeren en muziek maken, veel minder in schrijven. En toch concludeer ik dat ik jaren later zelf óók schrijf over de zoektocht naar zuiverheid en het opheffen van tegenstellingen, in mijn geval die tussen man en vrouw, maar ook bijvoorbeeld tussen natuur en cultuur. Dit boek zou qua thematiek weleens mijn oer-boek kunnen zijn. Natuurlijk was ik ook geraakt door de innige vriendschap, die niet alleen hun tegengestelde karakters, maar ook de tijd en afstand trotseerde. Je heel wanen door het complement dat de ander is: zo’n vriend(in) wilde ik ook wel. Het is de perfecte platonische liefde en er wordt daarom weleens gesuggereerd dat er meer was tussen die twee. Brengt mij bij het volgende boek. 3. Zami - A new spelling of my name van Audre Lorde Na het klassieke uit-de-kast-kom-moment werd mijn homoseksuele wording sterk bepaald door de collectie van de bibliotheek. In de zomervakantie zocht ik koortsachtig in de onlinecatalogus op zoekwoorden zoals ‘lesbisch’, ‘homoseksueel’ en mogelijke variaties daarop. Ik las alles en ben een gretige, maar niet per se een snelle lezer. Toch had ik ze aan het begin van het nieuwe studiejaar allemaal gehad en was mijn honger nog niet gestild. Zami – A new spelling of my name van Audre Lorde kwam ik op het spoor via de medewerkers van de onvolprezen boekhandel Savannah Bay in Utrecht. Niet dat ik die in levende lijve sprak uiteraard, ik betrad de winkel schuchter als een zwerfhond, blik gericht op de tafel met ‘normale’ literatuur. De tip kwam van hun website en ik bestelde het boek dat, voor zover ik weet, nooit in het Nederlands vertaald is. Zami is zijn eigen genre, door Lorde zelf gedoopt als mythobiografie, en beschrijft de wording van een mens aan de hand van de haar omringende vrouwen en hun invloed. Dat niet alleen, het boek legt ook bloot welke invloed maatschappelijke krachten zoals racisme en homofobie hebben op wie je bent en wordt. Juist dat intersectionele aspect, waarbij zoiets als homoseksualiteit niet los geduid kan worden van zaken als huidskleur, gender, gezondheid en milieu, was nieuw voor mij. Tegelijkertijd studeerde ik biologie en daar was het doodnormaal om niet alleen de individuele elementen maar ook het geheel te beschrijven. Denk aan een complex ecosysteem dat bestaat uit organismen die allemaal hun functie hebben en invloed op elkaar uitoefenen. Dezelfde soort kan onder andere omstandigheden een andere functie vertolken. Lorde bewees dat ook binnen een maatschappelijke context alles met elkaar samenhangt. De schurende discrepantie in ons denken, waarbij we eigenschappen van mensen los van elkaar zien en daarmee de verwevenheid en politieke uitwerking gebrekkig onderkennen, moet zich sinds Zami in mij genesteld hebben. Al las ik het destijds waarschijnlijk vooral als het portret van een lesbische vrouw van kleur die ondanks alles dichter wordt. Nog even dit: dat er uit de kast gekomen moet worden is natuurlijk problematisch. Maar een leven buiten de norm zorgt wel voor een geheel nieuwe kijk op de maatschappij en haar vormende invloed. Dat las ik in Zami voor het eerst en het heeft me nog niet losgelaten. 4. Norwegian Wood van Haruki Murakami Net als Zami is ook Norwegian Wood van Haruki Murakami een verhaal waarin een hoofdpersoon terugblikt op zijn vormende jeugdjaren. Ik was begin 20 toen ik het las en het zal geen toeval zijn dat dit soort bildungsromans een grote indruk op me maakte, ik zat zelf nog volop in dat stormachtige proces van wording. Norwegian Wood springt er dan ook niet uit vanwege zijn klassieke thematiek, de hoofdpersoon worstelt met existentiële vragen zoals: waarom zou je leven of waarom zou je liefhebben? Het is de bedwelmende toon. Ik was op vakantie in Griekenland en herinner me dat ik bij thuiskomst (smartphones bestonden nog niet) op Google Maps de genoemde plaatsnamen opzocht en de streetviews bekeek van willekeurige Japanse steden. Zo graag wilde ik daar of in dat verhaal zijn. Dit was mijn eerste Murakami en net als velen las ik er daarna nog meer, steeds op zoek naar dezelfde betovering. Soms vond ik die (Ten zuiden van de grens vond ik ook fenomenaal), maar steeds vaker bleef dat gevoel uit. Je kunt een schrijver ontgroeien, helaas. Maar tijdens een coronalockdown luisterde mijn partner naar het luisterboek en terwijl zij in haar mini-appartement tegelijkertijd een cake bakte en ik in bad met de deur open meeluisterde, gebeurde weer dat onzegbare. Een transcendente, niet te duiden ervaring. Ondanks de vrij gewone zinnen en stijl belandde ik weer in dat murakamiaanse universum. Dit boek staat voor de liefde voor lezen, waarbij soms de eigen sensaties, in dit geval de geur van de cake, het warme water en de perfect vlakke stem van de verteller, zich vermengen met het verhaal en daarmee onderdeel worden van je leven. 5. Negen verhalen van J. D. Salinger Als Norwegian Wood gaat over de liefde voor lezen, dan gaat Negen verhalen van J. D. Salinger over de liefde voor schrijven. Bij Salinger verwachtte u misschien De vanger in het graan. Zelf scholier zijnde toen ik dat las, vond ik de held van het boek, Holden Caulfield, nogal een zeurpiet. Als de ‘nepheid’ van volwassenen je grootste probleem was… Het hielp niet mee dat ik in die tijd gepest werd door jongens die me net iets te veel aan Holden deden denken. Nou kon ik ze niet op genialiteit betrappen maar het kwam erop neer dat ik er ook niet van overtuigd was dat kinderen zoveel betere mensen waren. Te kort door de bocht natuurlijk, om De vanger zo te typeren, wel de reden dat ik Salinger een tijd niet meer las. Tot ik met enige ernst begon te schrijven en mijn toekomstige uitgever me Salingers korte verhalen aanraadde. Waar moet ik beginnen? Misschien met het allerberoemdste verhaal, Een perfecte dag voor bananenvis. De eerste keer dat je het leest, heb je geen idee waar het heen gaat, elke ontwikkeling is een verrassing. Alles fonkelt aan dat verhaal, de levensechte en tijdloze dialogen, de merkwaardige verhouding volwassene-kind, de dreiging, de afloop. Ik las het uit in de trein en herinner me dat ik om me heen keek alsof ik getuigen zocht voor wat er zojuist was gebeurd. Wat was er eigenlijk gebeurd? De tweede keer lees je op stijlniveau: hoe kan iemand zo scherp en tegelijkertijd luchtig schrijven? Hoe kan het zo strómen? Realistisch en tegelijkertijd vreemd zijn? De derde keer lees je om de meester te snappen, om aan te kunnen wijzen waar al die verschillende radertjes in elkaar grijpen zodat het geheel meer wordt dan de som der delen. Ach nee, dit schiet allemaal hopeloos tekort. Laat ik het persoonlijker maken: deze verhalen zijn zo overduidelijk bezield, dat ze me eindelijk sluitend bewijsmateriaal gaven dat de literatuur het leven kan en moet overstijgen. Zelfs als ik dat als schrijver nooit bereik, vind ik het noodzakelijk de poging te wagen. Genialiteit kan ook ontmoedigen, maar deze verhalen zijn goed op een aanstekelijke manier, je wilt er deel van uitmaken. Het lezen van Negen verhalen was mijn laatste zet richting het schrijverschap. Misschien is het toch tijd De vanger in het graan te herlezen. 6. Orlando van Virginia Woolf Ik las Orlando van Virginia Woolf, gekenschetst als één lange liefdesbrief (aan Vita Sackville-West), en werd kort daarna zelf hevig verliefd. Hoofdpersoon Orlando buitelt door de tijd, transformeert van man naar vrouw, verandert (door) de liefde, wordt kortom door de verteller steeds in een nieuwe situatie gezet en daarmee op een andere manier bekeken, bespeeld en bewonderd, zoals je dat alleen met een beminde zou willen. Zó uitzonderlijk, die geliefde, moet je zien! (En waarom zien anderen dat trouwens niet?) Ik bespeur ook enige pronkzucht, bij Orlando zelf maar ik doel eigenlijk op de schrijver. Dit verhaal is als Woolfs pauwenstaart, ze maakt een monument van en voor haar geliefde, waarmee de hele geschiedenis nog meer bewondering en liefde opwekt. Wat een geluk ook, dat je als lezer deelgenoot mag zijn van het sublieme spel tussen verteller en protagonist. Zeg nou zelf, welke geliefde zou niet zwichten voor zo’n boek? En al dat nobele gepraat over literatuur groter-dan-het-leven van zonet: is het winnen van die begeerde geliefde uiteindelijk niet het hoogst haalbare? Ik kom hierop omdat ik zoals gezegd zelf verliefd werd en ook krukkige dichtpogingen ondernam. De liefde transformeert en in het beste geval grijp je zo’n ervaring aan om er transformerende literatuur van te maken, bewijst Woolf. Persoonlijk vind ik de liefde een glibberig onderwerp en won ik er bij mijn weten nooit een geliefde mee. Transformatie daarentegen, als symbool voor de vrijheid van het individu, speelt een belangrijke rol in mijn werk. Woolf heeft daar met haar speelse en eloquente toon een onmiskenbare invloed op gehad. 7. De argonauten van Maggie Nelson Dat je hetzelfde onderwerp, transformatie, ook op een totaal andere manier kunt opvoeren, blijkt uit de laatste titel. De argonauten van Maggie Nelson. Ze beschrijft daarin haar zwangerschap en liefdesrelatie met de genderfluïde kunstenaar Harry Dodge. Ik las het in de periode dat mijn debuut De wateraap uitkwam en was op een prettige manier ontvankelijk, zoals dat gaat rond een mijlpaal. De invloed van alle vijf eerdergenoemde titels is terug te vinden in dat debuut. De argonauten was in álle opzichten origineel, in vorm en inhoud, maar ook omdat het een nieuw perspectief op het heden en zelfs de toekomst bood. Wetenschappelijke verwijzingen en essayistische stukken worden logisch verweven met meer ‘alledaagse’ scènes over bijvoorbeeld lust en liefde. ‘Alledaags’ tussen aanhalingstekens omdat niets vanzelfsprekend is in dit hallucinante boek. Nelson is iemand die terwijl het leven wordt geleefd, erboven zweeft en duiding geeft. In mijn eerste boek had ik het onderwerp identiteit nog enigszins argeloos aangevlogen. Het lezen van De argonauten leidde tot een toegenomen staat van zelfbewustzijn waardoor ik de maatschappelijke mechanismen die daarmee samenhangen, nog scherper (of in elk geval met meer diepte) zag. Nelson gaf sturing aan mijn hernieuwde ambitie: al fietsend de fiets ontleden (en begrijpen). Klinkt als een abstracte exercitie maar op het moment dat je zoiets fysiek maakt, bijvoorbeeld door het over diepmenselijke onderdelen van onze identiteit te hebben zoals gender of gezinsvorming, wordt het meteen tastbaar en relevant. In die staat begon ik aan mijn tweede roman, Wormmaan. De argonauten is een jonge klassieker, ik weet natuurlijk niet of het de toets van de tijd zal doorstaan. Wat ik wel weet is dat het zijn tijd vooruit is en dat het voor mij een klassieker zal blijven. Het is onomstotelijk: zonder deze (en vele andere) boeken was ik een ander mens en een andere schrijver geweest. Er gaat een verbindende, bijna dierlijke kracht uit van het delen van een (lees)ervaring met anderen. Het doet me denken aan de eveneens klassiek geworden observatie van mezen in Groot-Brittannië, die na de oorlog ineens massaal een nieuwe vaardigheid, het openpikken van de aluminium doppen van melkflessen om de room te eten, ontwikkelden en razendsnel ‘doorgaven’ aan hun soortgenoten. Al zijn hier inmiddels allerhande doodnormale verklaringen voor, het doet wat mij betreft niets af aan het fraaie aspect van gezamenlijkheid van dit fenomeen. Wat een geluk dat er nog zo veel ongelezen klassiekers zijn.||https://www.volkskrant.nl/cultuur-media/mariken-heitman-kiest-klassiekers-voor-haar-zomerbibliotheek-zonder-deze-boeken-was-ik-een-ander-mens~b2f22bf1/
2022-07-28||Facebook-moeder Meta moet na eerste omzetdaling ooit ‘meer doen met minder middelen’||De omzet van Meta in de maanden april tot en met juni kwam uit op 28,8 miljard dollar, omgerekend zo’n 28,3 miljard euro. Dat is net iets minder dan de 29,1 miljard dollar in dezelfde periode een jaar eerder. In termen van nettowinst was de terugval van Meta ten opzichte van een jaar eerder nog sterker. Die daalde namelijk met 36 procent, van 10,4 miljard dollar naar 6,7 miljard. In reactie op de cijfers daalde de beurswaarde van Meta op de beurs met zo’n 4,6 procent. In het afgelopen jaar is die beurswaarde zelfs ruim gehalveerd. Wat verklaart de malaise bij Meta? Meta haalt bijna al zijn omzet uit advertentie-inkomsten. In de afgelopen drie maanden kwamen die uit op 28,2 miljard dollar, tegenover 28,6 miljard een jaar eerder. Hoewel 15 procent meer mensen de advertenties op platforms als Facebook en Instagram zien, zijn de prijzen daarvoor met 14 procent gedaald. Dat komt volgens Meta zelf door de onzekere economische omstandigheden. Bedrijven houden hun geld liever in hun zak, wat de vraag naar advertenties drukt. Maar er speelt meer. iPhonegebruikers moeten sinds kort aan elke app expliciet toestemming geven om hun gegevens te verzamelen. Dat maakt het voor Facebook veel lastiger om een profiel van die gebruikers op te stellen en ze op basis daarvan gepersonaliseerde advertenties voor te schotelen. Toen Apple de wijziging vorig jaar aankondigde, reageerde Facebook woedend. De gevolgen worden nu duidelijk merkbaar in de kwartaalcijfers van Meta. Facebook en met name Instagram hebben steeds meer te duchten van concurrent TikTok. Vooral jongeren besteden veel tijd op die app, en elke minuut op TikTok is een minuut waarin ze niet langs instagram-advertenties kunnen scrollen. Instagram heeft daarom een aantal wijzigingen doorgevoerd die de app meer op TikTok moeten laten lijken. Op dit moment is 15 procent van de content die Meta’s gebruikers te zien krijgen al geselecteerd door kunstmatige intelligentie en afkomstig van accounts die ze niet volgen. Meta-topman Mark Zuckerberg kondigde bij de presentatie van de jaarcijfers aan dat dat percentage eind 2023 ruim verdubbeld moet zijn naar ten minste 30 procent. Maar daar zijn lang niet alle gebruikers blij mee. Op Instagram ging deze week een bericht rond dat het nieuwe ontwerp van de app bekritiseerde. Populaire influencers als Kim Kardashian en Kylie Jenner deelden de oproep om ‘te stoppen met proberen TikTok te zijn’ en ‘Instagram weer Instagram te maken’. Ook fotografen, die de app veel gebruiken om hun werk te tonen en klanten te werven, zijn ontevreden over de nieuwe focus op video’s en snel verdwijnend beeld. Zuckerberg heeft nog meer plannen voor de toekomst van zijn bedrijf. De belangrijkste van die plannen is domineren in de zogeheten metaverse, de virtuele wereld, waarin we als het aan Zuckerberg ligt over een tijdje een groot deel van ons sociale en professionele leven doorbrengen. De naamswijziging van Facebook naar Meta moest die ambitie onderstrepen. Zo ver is het nog lang niet. Reality Labs, het Meta-bedrijf dat zowel de hardware (headsets) als de software voor de metaverse ontwikkelt, draaide in het tweede kwartaal van dit jaar een omzet van 452 miljoen dollar. Dat is aanzienlijk lager dan de 695 miljoen uit het eerste kwartaal. De omzet van Meta daalde licht ten opzichte van vorig jaar, maar de meeste pijn zit misschien wel in de kosten. Die stegen met 22 procent tot 20,5 miljard dollar. Belangrijkste reden daarvoor is het uitbreidende personeelsbestand. Eind juni had Meta 84 duizend medewerkers, 32 procent meer dan een jaar eerder. Nu neemt Meta uiteraard niet zomaar mensen aan. Veel van de nieuwe personeelsleden werken aan de ontwikkeling van de metaverse, of proberen door middel van kunstmatige intelligentie de privacymaatregelen van Apple te omzeilen en alsnog gepersonaliseerde advertenties te maken. Maar ook Zuckerberg realiseert zich dat het personeelsbestand wel erg zwaar op de kosten drukt. Hij verzekerde beursanalisten daarom dat ‘we meer gaan doen met minder middelen’.||https://www.volkskrant.nl/nieuws-achtergrond/facebook-moeder-meta-moet-na-eerste-omzetdaling-ooit-meer-doen-met-minder-middelen~b5147718/
2022-07-28||De Volkskeuken: opperdoesjes met stip||Sinds kort zijn we collega’s, Vladimir en ik. Zijn wieg stond in Oekraïne en als hij vertelt over zijn familie, hang ik graag aan zijn lippen. Iedere oudere verbouwt er groente op stukjes land, hoe klein ook. Ik dacht aan Vladimir toen ik mosterdzaad door mijn handen liet gaan – en dat was geen toeval. Oekraïne is een grote mosterdzaadproducent. Door de oorlog is wereldwijd een tekort ontstaan, waardoor de mosterdfabricage stagneert. Daarbij is in Canada, die andere grote mosterdzaadleverancier, de oogst door de droogte mislukt. In Frankrijk gooide de natte winter en het koude voorjaar roet in het eten, ook daar ging het gewas naar de knoppen. De schappen zijn momenteel bijna leeg. En in Nederland? Hier is nog voldoende verkrijgbaar. Drie soorten zaad kennen we: geel, bruin en zwart. Geel zaad is verkrijgbaar in elke supermarkt, dat is de milde soort. Ik hou van pittig en ging op zoek naar de zwarte variant, waarmee rond 1895 in Groningen de Nederlandse mosterdproductie begon. Wij teelden van oudsher ook mosterdzaad – en nog, in kleine hoeveelheden. De zwarte vindt u in biologische winkels. Leuk om een eigen mosterdje van te maken! Voor dit recept maakte ik gebruik van Groningse mosterd en van een klassiek aardappeltje, de opperdoezer ronde, die nu verkrijgbaar is. Het sausje dat ik erbij serveer is Groningse stip. Stippen staat voor dopen, in dit geval in de mosterdsaus. De hoeveelheid spek hield men vroeger klein: vlees was duur en gold eigenlijk als smaakmaker. Spoel de opperdoesjes goed. Schil ze niet. Kook ze gaar, giet af, schud om, onder toevoeging van een klont roomboter, en dek af. In de tussentijd pakt u een kleine koekenpan en laat u de spekblokjes in een klontje roomboter zachtjes bruinen. Doe ze daarna in een schaal en dek even af. Schep vervolgens de mosterd bij het achtergebleven spekvet in de koekenpan en verwarm al roerende. Giet de karnemelk erbij en blijf roeren. Voeg dan de crème fraîche toe en laat de saus even bubbelen. Giet daarna over in een kleine schaal of een ouderwetse juskom. Serveer de aardappelen op een schaal, verdeel het spek. Geef iedereen een vork. Doop een aardappelkwartje in de mosterdsaus. Serveer bij dit gerecht een waterkerssalade met een lekkere vinaigrette van olijfolie en appelciderazijn.||https://www.volkskrant.nl/beter-leven/de-volkskeuken-opperdoesjes-met-stip~b4805428/
2022-07-28||Boeren blokkeren A35 en A1 met tientallen tractoren, Veiligheidsberaad wil hard optreden||Het verkeer rond knooppunt Azelo, tussen Almelo en Hengelo, staat door de boerenblokkade in beide richtingen volledig vast. De actievoerders zijn op de snelweg aan het barbecuen en melden dat ze rond 5.00 uur ’s middags worden afgelost door een nieuwe ploeg. Op beide snelwegen en de omliggende wegen hebben zich inmiddels flinke files gevormd. Volgens een ANP-fotograaf ter plaatse is er politie aanwezig, maar grijpt die vooralsnog niet in. De politie zegt wel de situatie op de wegen in de gaten te houden. ‘Als het nodig is, wordt er in afstemming met de gemeente opgetreden’, aldus een woordvoerder. Of dat gaat gebeuren bij de blokkade bij Azelo, kon de woordvoerder niet zeggen. Eerder op de dag waren er ook al verstoringen op de weg door acties van boeren. Op de A7 van Groningen naar Drachten is ter hoogte van verzorgingsplaats Oude Riet nog steeds een rijbaan dicht nadat daar vannacht twee ongelukken plaatsvonden. Bij het Groningse Midwolde zijn onder meer autobanden op de weg gedumpt, wat rond 02.45 uur tot een aanrijding leidde. Bij Frieschepalen, vlak bij Drachten, vond rond 03.45 uur eveneens een ongeluk plaats. De op- en afritten van de snelweg zijn daar ook nog dicht. In Noord-Holland, nabij Medemblik, is ook afval gedumpt en zijn hooibalen in brand gestoken. Tussen Hoorn en Den Oever was de A7 tijdelijk afgesloten om de brand te blussen. Tijdens opruimwerkzaamheden bleek dat er asbest tussen het afval zat, waardoor de opruimwerkzaamheden langer duurden dan verwacht. De weg is inmiddels in beide richtingen weer open. Alleen de afritten naar Medemblik zijn nog dicht. In een verklaring stelt Nijmeegse burgemeester Hubert Bruls vanuit zijn rol als voorzitter van het Veiligheidsberaad dat de actievoerders hard en strafrechtelijk aangepakt moeten worden. ‘Deze mensen beschouw ik niet als actievoerders, maar als extremisten’, schrijft Bruls. ‘Ik adviseer iedereen om niet het gesprek te voeren met de extremisten, want dat helpt niet en geeft hen een podium dat ze niet verdienen.’ Rijkswaterstaat roept weggebruikers die donderdag op pad gaan op om goed de verkeersinformatie te checken en extra alert te zijn op de weg. ‘Gedurende de dag kunnen er allerlei dingen gebeuren, vooral in bepaalde delen van het land, zoals het oosten en het noorden. Het is heel onvoorspelbaar, dus wees daar bedacht op als je de weg op gaat.’ De politie onderzoekt nog wie er precies verantwoordelijk is voor de afvaldumping. Boerenactiegroepen Farmers Defence Force en Agractie beweren dat ze er niets mee te maken hebben. Toch denken ze wel te weten hoe er een einde aan gemaakt kan worden. ‘De regering moet nu gaan bewegen’, zegt Erik Luiten van Agractie. Ook FDF-voorman Mark van den Oever wil dat de regering in actie komt, ‘want je merkt dat de boeren het niet meer pikken, en dat de acties verder escaleren. De regering moet per direct de acties beëindigen door de stikstofbrief van tafel te halen.’ Van den Oever is overigens niet onder de indruk van de acties. ‘Ongelukken zijn natuurlijk nooit te rechtvaardigen,’ stelt hij, ‘maar zolang het een beetje blikschade is, vind ik het allemaal niet zo erg.’ Premier Mark Rutte noemde de acties donderdagochtend in een verklaring op Twitter ‘onacceptabel’ en ‘levensgevaarlijk’, en eiste dat ze stoppen. ‘Anderen moedwillig in gevaar brengen, onze infrastructuur beschadigen en mensen bedreigen die helpen opruimen, gaat alle perken te buiten’, schrijft hij. ‘Er zijn genoeg andere mogelijkheden om binnen de wet je onvrede te uiten. De meeste boeren doen dat ook.’ Volgens Rijkswaterstaat heeft er vannacht op meer snelwegen ‘het een en ander gespeeld’. Zo zouden er op de A50 bij Apeldoorn strobalen zijn aangestoken in de berm. Tussen Meppel en Heerenveen zouden meerdere toe- en afritten zijn afgesloten met hooibalen gewikkeld in donker plastic. ‘Levensgevaarlijk in het donker’, aldus een woordvoerder. Op de A28 van Staphorst richting Meppel is maar een rijstrook open omdat er rommel op de weg ligt. De A1 van Hengelo richting Apeldoorn blijft waarschijnlijk nog tot het einde van de middag dicht. Woensdag dumpten boeren ook daar afval op de snelweg. Omdat er asbest in het afval zat, moest een speciale aannemer ingehuurd worden om het op te ruimen, maar na intimidatie en bedreigingen trok die zich woensdagavond terug. In de nacht van woensdag op donderdag heeft Rijkswaterstaat alsnog een andere aannemer gevonden, die het asbest inmiddels heeft gesaneerd. Rond half twee ’s middags meldden de ANWB en Rijkswaterstaat dat de weg daar weer is vrijgegeven.||https://www.volkskrant.nl/nieuws-achtergrond/boeren-blokkeren-a35-en-a1-met-tientallen-tractoren-veiligheidsberaad-wil-hard-optreden~bfe45245/
2022-07-28||‘Je haalt de politie niet zomaar uit Martin Beck’: het recentste seizoen is wederom een aangename thriller||In 1965 wandelde een onopvallende man de wereld van de misdaadliteratuur binnen. Hij zat vast in een slecht huwelijk, leed onder de lange Zweedse winters, had tal van lichamelijke ongemakken en ergerde zich bovenmatig aan zijn incompetente collega’s. Martin Beck was de naam van de rechercheur uit Stockholm die figureerde in De vrouw in het Götakanaal, het eerste deel van een monumentale tiendelige serie misdaadromans, waarin een Zweeds rechercheteam een spiegel werd voor alles wat er mis was in de verrotte (kapitalistische) samenleving. De boeken van het schrijversechtpaar Maj Sjöwall en Per Wahlöö waren de oerknal van een sindsdien uiterst succesvol subgenre in de misdaadliteratuur, de Scandinavische thriller, met Martin Beck als het oermodel van een bepaald slag misantrope speurder. Vanaf het prille begin werden de boeken en personages uit de romans van Sjöwall en Wahlöö verfilmd met vele acteurs in de Beck-rol, van Walter Matthau tot Jan Decleir. Martin Beck werd de Franse commissaris Maigret, de geniale schepping van Georges Simenon, een soort alleman die je rustig in een andere tijd en in een andere gedaante kon plaatsen.’ Al sinds 1997 is de Zweedse acteur Peter Haber de monopolist op Martin Beck-gebied, met een reeks van inmiddels 46 Zweedse misdaadfilms gebaseerd op de personages uit de boeken van het oorspronkelijke schrijversechtpaar. Elke aflevering speelt zich rond een bepaalde zaak af, maar op de achtergrond lopen een aantal lijnen waarin het persoonlijke leven van Beck en zijn team een rol spelen. In de eerste van een nieuwe reeks van vier Beck-films keert de inspecteur na een ziekte terug naar zijn team. Zijn dochter probeert hem nog tot pensionering te verleiden door een tuinhuisje voor hem te huren, maar, zoals iedereen steeds maar weer zegt, ‘je haalt de politie niet zomaar uit Martin Beck’. Ondertussen zit zijn kleinzoon op de politieacademie, dus er komt een nieuwe generatie aan. Hij moet genoegen nemen met een rol als een soort consulent, terwijl de jongere teamleden het zware werk doen. De intolerantie voor incompetentie geeft hem gelukkig nog energie genoeg. De Becks zijn aangename thrillers, zonder enorme uitschieters. In de recentste reeks van vier is De huilende politieman (ook wel deel 46) de beste aflevering. Hierin wordt een moderne plotlijn over politiegeweld gekoppeld aan de plot van een van de oerromans (De lachende politieman, deel 4), waarin er een aanslag op een stadsbus wordt gepleegd en team Beck moet uitzoeken wie hier het eigenlijke doelwit was. En even geheel terzijde. Volgens de NPO zenden ze nu seizoen 9 van Beck uit, maar we houden hier even de telling van de Wikipediapagina aan en dan zijn we nu bij seizoen 8, en wordt het negende seizoen momenteel opgenomen. Iedereen is het er in ieder geval over eens dat het hier de afleveringen 42 t/m 46 betreft. Martin Beck zou er zijn schouders vermoeid over ophalen.||https://www.volkskrant.nl/cultuur-media/je-haalt-de-politie-niet-zomaar-uit-martin-beck-het-recentste-seizoen-is-wederom-een-aangename-thriller~bebe5dc1/
2022-07-28||Kan iemand met weerzin tegen koptelefoons genieten van luisterboeken? Sander van Walsum probeert het uit||Multitasken: ik kon het al niet voordat iemand er ooit van had gehoord. Dat betekent onder andere dat wandelen – ik doe het tegenwoordig op doktersadvies – voor mij een solitaire bezigheid is. Want als je met iemand anders (of met enkele anderen) gaat wandelen, wissel je onderweg onvermijdelijk wat indrukken en vluchtige gedachten uit. Je bent, met andere woorden, aan het multitasken: je loopt én praat tezelfdertijd. Voor mij is het van tweeën één: simultaan lopen én praten lukt mij niet, of slechts met grote inspanning. Voor de genoegens van het luisterboek ben ik dus slecht toegerust. Zomaar op de bank of aan de keukentafel naar Loretta Schrijver gaan zitten luisteren die op z’n Loretta Schrijvers ’t Hooge Nest voorleest – dat zie ik mij niet doen zolang ik gezond van lijf en leden ben. Je gaat, stel ik mij voor, toch al luisterend de vlucht van een bromvlieg volgen. Het luisterboek mee naar bed nemen zou een wel heel radicale breuk met ingesleten gewoonten markeren. En je doet Loretta Schrijver (en Roxane van Iperen) tekort als je na twee virtuele pagina’s in slaap sukkelt – om weer wakker te schrikken in het jaar 1943. Een wandeling over gebaande paden door de Haarlemmerhout zou goed te combineren moeten zijn met de geneugten van een luisterboek. Al was het maar omdat je niet terug hoeft te praten. Maar zo simpel is het niet. Om te beginnen moet ik mij over mijn weerstand heenzetten tegen het dragen van een koptelefoon in de openbare ruimte. Vroeger werden koptelefoons, in mijn perceptie, alleen gebruikt door militairen, luchtverkeersleiders en bezoekers van platenwinkels – die de aanblik moesten trotseren van haren en huidschilfers op het poreuze rubber van de oorkussens die door de vorige gebruiker op temperatuur waren gebracht. Mijn smetvrees bracht met zich mee dat ik van deze voorziening maar mondjesmaat gebruikmaakte, en dientengevolge geregeld thuiskwam met elpees die ik al snel als een miskoop beschouwde. Toen ik eind jaren zeventig enkele weken doorbracht in de Verenigde Staten, was ik dus niet voorbereid op de aanblik van talrijke koptelefoons in het straatbeeld van New York gedragen door de trotse bezitters van een walkman – een noviteit van Sony. Pas een jaar of tien later, toen ik hapsnap talrijke audio-cassettebandjes had gevuld met opnamen van Hilversum 3, zette ik mij over mijn schroom heen. Maar een onverdeeld genoegen is de walkman nooit geworden. Het snoertje bleef voortdurend ergens aan haken, en soms leenden onbekenden in tram, bus of trein gevraagd of ongevraagd even mijn walkman – om vervolgens een deskundig oordeel te vellen over mijn muzikale voorkeuren. Steevast trof ik na afloop ongerechtigheden aan in het schuimplastic van de oorkussens. Met het snoerloze oordopje zouden veel van de bezwaren tegen de klassieke koptelefoon weggenomen moeten zijn, maar mijn gehoorgangen zijn er kennelijk te wijd voor. Voor het ambulante genot van muziek of luisterboeken ben ik op de koptelefoon aangewezen – in mijn geval een Philips, type SH402. Daarmee begeef ik mij echter met grote aarzeling op straat of in de natuur. Al was het maar omdat ik mij jarenlang heb afgevraagd wat mensen bezielt om zich tijdens een wandeling af te sluiten voor de omgevingsgeluiden – die tenslotte toch onderdeel zijn van het geheel aan indrukken die je buitenshuis opdoet. Dan kan het gaan om het getoeter van een naderende stadsbus, maar ook om het lieflijke geruis van jong gebladerte of het gezang van merels en lijsters. Natuurlijk kan de intensiteit van een wandeling over woeste gronden worden versterkt door een Bach-sonate of door de raspende stem van Rory Gallagher. Maar je reduceert de natuur dan toch tot onderdeel van een enscenering. Ze wordt dienstbaar gemaakt aan muzikaal genot, en dat kan de bedoeling niet zijn, denk ik als puritein. Met de muziek waarmee je de wandeling veraangenaamt, kun je nog alle kanten op. Je kunt het volume reguleren, je kunt Vivaldi opzetten als de zon doorbreekt, Mahler als het gaat miezeren. En Bach kan altijd, neem ik aan. Maar het luisterboek ontbeert die beweeglijkheid. En het eist meer aandacht op dan een monter deuntje. Ikzelf voelde niet de innerlijke behoefte om de proef op de som te nemen, maar wilde op verzoek van de redactie Boeken best ervaring opdoen met het luisterboek. De e-reader heb ik tenslotte ook aangeschaft, na lange aarzeling, dus waarom zou het luisterboek niet in een behoefte kunnen voorzien? Toen ik eenmaal de schroom had overwonnen om mij met mijn Philips SH402 op straat te begeven – waar mijn vuilgrijper beduidend meer opzien baart dan de zoveelste koptelefoon – heb ik mij laten verrassen door de aanbieder van luisterboeken bij wie ik een kosteloos proefabonnement van twee weken had afgesloten. Ikzelf kwam er namelijk niet helemaal uit: moest ik naar een boek gaan luisteren dat ik al ken, zodat ik mij er niet geheel in zou verliezen, of moest ik zoeken naar een boek dat atmosferisch enigszins aansluit bij de omgeving? Dat zou kunnen betekenen dat ik me tijdens een vakantie op een Waddeneiland (die overigens niet op de rol staat) zou blootstellen aan de bekroonde roman Wormmaan, van Mariken Heitman. Of dat ik me bij mijn wandelingen door de Haarlemmerhout zou laten vergezellen door Hildebrand/Nicolaas Beets – al weet ik niet of diens Camera Obscura te beluisteren is. Maar daarmee zou ik mijn keuzevrijheid nodeloos begrenzen. Dus gaf ik gehoor aan de tip van de luisterboekleverancier om Amalia van Claudia de Breij aan te klikken. Welnu: daaronder had het goede humeur waarmee ik op een mooie ochtend in mei de deur uitstapte geenszins te lijden. De stem van De Breij is aangenaam om naar te luisteren, en zij weet te ontkomen aan de gevaren die je nu eenmaal loopt als schrijvende metgezel van een kroonprinses. Desondanks verslapte mijn aandacht af en toe, en dat is Claudia de Breij niet aan te rekenen. Toen zij te spreken kwam over Hella Haasse, die in de jaren vijftig een boek over toenmalig kroonprinses Beatrix heeft geschreven, gingen mijn gedachten werktuigelijk terug naar het memorabele vraaggesprek dat de schrijfster in 1988 met Beatrix – op dat moment al acht jaar koningin – had gevoerd. En als je eenmaal in dat jaar verwijlt, komen andere herinneringen boven – ver buiten het bestek van Amalia. De Breij trok weer mijn aandacht met een treffende typering van de onmogelijke taak waarvoor hedendaagse vorsten zich zien gesteld: bij nationale rampen worden zij geacht hun medemenselijkheid te tonen, maar hun menselijke zwakheden worden niet getolereerd. De Breij formuleerde het iets beter, maar daar kwam het ongeveer op neer. In een boek markeer je zo’n passage met het potlood (nóóit met een pen) maar een luisterboek biedt die mogelijkheid niet – bij mijn weten. Dus spoel je een stukje terug , een vaardigheid die iets te veel van mijn fijne motoriek vergt. Bij het luisteren naar De meeste mensen deugen, geschreven én gelezen door Rutger Bregman, kwam juist geregeld de behoefte op om dóór te spoelen. Omdat ik de wandeling daarvoor vaker zou moeten onderbreken dan mij lief was, ging ik maar sneller lopen – de groet van andere wandelaars nukkig negerend. Nee: aan mijn gemoedsrust droeg Bregman allerminst bij. De bemoedigende titel van zijn bestseller en zijn slepende manier van spreken ten spijt. Mijn ergernis kon niet alleen door de inhoud van het boek zijn gewekt. Bregman is tenslotte niet de enige denker die eerst een algemeen geldend misverstand uit de duim zuigt – in dit geval: dat de mens van nature tot het kwade is geneigd – om dat misverstand vervolgens met gemeenplaatsen te pareren. Waarschijnlijk werden mijn emoties ook aangewakkerd door het schaapachtig gedrag van mensen die massaal een boek kopen vanwege zijn fijne titel en de warme aanbeveling van Matthijs van Nieuwkerk – die hun mogelijk het idee gaf dat alleen de aankoop al een brevet van deugdzaamheid was. Maar het kan ook zijn dat ik naar Bregman heb geluisterd om in mijn negatieve vooroordeel over zijn boek bevestigd te worden – hoewel ik mijzelf (en soms ook anderen) altijd voorhoud dat het veel plezieriger is om níét in een vooroordeel te worden bevestigd. Misschien speelde ordinaire jaloezie mij wel parten. Want wie wil nu níét 1 miljoen boeken verkopen? Hoe het ook zij: van De meeste mensen deugen knapte ik niet op. En ik zag af van mijn voornemen om ook De zeven vinkjes van Joris Luyendijk te gaan beluisteren. De verwachtingen van ’t Hooge nest waren ook niet hooggespannen, moet ik bekennen. Een betrekkelijk jonge jurist die plotseling een sterrenstatus verwerft met een verhaal over de lotgevallen van de Joodse onderduikers die ooit haar huis in Naarden hebben bewoond, wekte om de een of andere reden mijn argwaan. Maar het viel alleszins mee. Een academische scherpslijper zou weliswaar bezwaar kunnen maken tegen haar weergave van sommige feiten – zoals het ontslag van de Leidse hoogleraar Cleveringa, de spuuglok van Arthur Seyss-Inquart, of de jeeps waarmee de Duitsers zich volgens Roxane van Iperen (of Loretta Schrijver) door de straten van Amsterdam zouden hebben verplaatst – maar dit doet nauwelijks afbreuk aan de beklemming die het verhaal oproept. Wel raak je bij het beluisteren van de eerste hoofdstukken de draad weleens kwijt als weer een nieuwe naam wordt genoemd, maar dat zal vooral samenhangen met de omstandigheid dat déze lezer niet als luisteraar is geconditioneerd. Al met al nodigden de eerste ervaringen met het luisterboek niet uit tot het afsluiten van een abonnement. Maar dat kan veranderen als ik nog eens voor langere tijd in het ziekenhuis terechtkom. Eén genoegen heb ik mij vóór de beëindiging van mijn relatie met Storytel echter niet willen ontzeggen: de roman Twee weken weg (The Fortnight in September) van de Britse schrijver R.C. Sherriff, met veel inlevingsvermogen voorgelezen door Adeline van Lier. Ik kende het facsimile van de oorspronkelijke uitgave van 1931 al, dus ik kon het luisterboek ondergaan in de blijde gewisheid dat er niets schokkends zou gebeuren. Want dat is de charme van Twee weken weg: een gezin uit de Engelse middenklasse koestert in de kustplaats Bognor Regis het bescheiden geluk van twee weken aan zee. Het enige drama hangt als een dunne nevel boven het verhaal: dit zal vermoedelijk de laatste gezamenlijke vakantie van de familie Stevens zijn. Ik had het al gelezen, maar opnieuw raakte ik bevangen door melancholie, de fijnste van alle wandelstemmingen.||https://www.volkskrant.nl/cultuur-media/kan-iemand-met-weerzin-tegen-koptelefoons-genieten-van-luisterboeken-sander-van-walsum-probeert-het-uit~b00246e9/
2022-07-28||Op reis in Europa met de wetenschapsredactie: dit zijn de leukere dieren om in het wild te bekijken||Voor apen ga je doorgaans naar de dierentuin, maar wie ze in het wild wil zien, kan ook in Europa terecht. Naar Gibraltar, dat uitgestoken vingertje dat in het zuiden van Spanje hardnekkig naar Marokko wijst. Op de rots van Gibraltar leven zo’n tweehonderd berberapen, de enige makaken die buiten Azië voorkomen. Hoe wild die apen precies zijn, is onderwerp van discussie. Het is niet precies bekend hoe de van oorsprong Noord-Afrikaanse apen voet aan Europees land hebben gekregen. Mogelijk zijn ze tussen de 8ste en 15de eeuw vanuit Noord-Afrika uitgezet door de Moren, die Spanje bezet hielden. Dna-onderzoek bevestigde in elk geval verwantschap tussen de apen op Gibraltar en berberapen uit twee Noord-Afrikaanse landen. Feit is ook dat Winston Churchill zo aan de apen was gehecht dat hij in 1942 extra dieren liet overkomen om de kolonie op het Britse grondgebied voor uitsterven te behoeden. Ze zitten er tot op de dag van vandaag, en ontvangen de toeristen met open armen – als ze er geen damesrokjes mee optillen en tasjes mee leegroven. Vogelliefhebbers kunnen in heel Europa terecht voor bijzondere soorten, maar omdat het vakantie is, kiezen we voor makkelijk scoren. Geen gepriegel met kbv’tjes (Kleine Bruine Vogeltjes van onbestemde soort), maar op zoek naar de grootste vogel van Europa: de lammergier. Die is te vinden in de Spaanse Pyreneeën en de Picos de Europa. Daar slaat de aaseter zijn vleugels uit, die een spanwijdte hebben van zo'n 3 meter. Met zijn 7 kilo kan hij zo uren op de thermiek door de lucht cirkelen, zonder één vleugelslag. Hem missen is dus zelfs vanuit de hangmat nog een hele kunst. Een kort signalement van de rover: zijn witte borst bestrijkt hij nogal eens met rode klei; verder te herkennen aan witte kop en lange staart. De roofvogel voedt zich voornamelijk met de botten van dode dieren , een bron van kalk en eiwit. Grote botten laat hij van hoog uit de lucht vallen, zodat ze op rotsen uiteenslaan. De soort was door vervolging en vergiftiging vorige eeuw bijna uitgestorven. Door bescherming en herintroducties ligt het aantal broedparen nu rond de tweehonderd. Gemiddeld eenmaal per jaar raakt een lammergier uit koers of lokt een geurspoor hem onze kant op. Afgelopen jaren werd hij gezien boven Zeeland, Noord-Brabant en Zuid-Holland. Dat scheelt de vogelaar een hoop reiskosten. Tik op Google ‘Mooiste natuurgebied Europa’ in, en negen van de tien keer komen – leve de algoritmen – de Kroatische Plitvice-meren op. Om z’n azuurblauwe meren en watervallen, maar ook om de dierenrijkdom in dit Unesco-Werelderfgoed. De Europese bruine beer, de wolf en zeldzame vogels als de oehoe en het auerhoen kunnen uw pad kruisen. Voor die wolf hoeft de Nederlander zijn bed niet meer uit, maar de bruine beer en het auerhoen blijven vooralsnog bijzonderheden. In het wild is de beer stukken minder aaibaar dan in de klassieker Welterusten, Kleine Beer van de Ierse kinderboekenschrijver Martin Waddell; afstand is geboden. Het auerhoen lijkt op het korhoen, waarvan de laatste (uitgezette) exemplaren nog voorkomen op de Sallandse Heuvelrug, maar is een stuk groter. ‘Als je tijdens de lente ooit oog in oog komt te staan ​​met een auerhoen, dan is de kans groot dat je dat je hele leven niet meer vergeet’, schreef fotograaf Stefan Gerrits in natuurtijdschrift Roots. Hij zag in paartijd de imposante zwarte vogel met testosteron gevuld op hem afstormen. Hij kon het navertellen. Toegegeven: de bultrug is een walvis die zich ook in de Noordzee vertoont, maar dat blijft een incidentele vergissing (of verstoring – daar zijn de geleerden nog niet uit). De walvisspotter die meer kans wil maken op een ontmoeting, kan onder meer terecht rond Ierland, waarvan de westkust op de vaste trekroute (van wel 5.000 kilometer enkele reis) van de vis ligt. Daar duikt het bakbeest – lengte tot 18 meter, gewicht tot 30 duizend kilo – op in zijn jacht op krill, de garnaalachtige die als hoofdgerecht op de menukaart van de bultrug staat. Een ‘vrolijke, zingende walvis’, noemt het Wereld Natuur Fonds de bultrug op z’n website. Om vrouwtjes te lokken kunnen de mannetjes urenlang onder water ‘zingen’. Maar zien hoe de enorme walvis, herkenbaar aan de grote voorvinnen en de puistige knobbels op z’n kop, zijn kolossale lijf boven water werpt, is volgens getuigen een adembenemende ervaring. Voor deze ronduit schattige knaagdieren moet je – je verwacht het niet – in de Alpen zijn. Mij overkwam het in de kabelbaan die toeristen omhoogtakelde in de bergen rond het Gardameer, maar vaker worden Oostenrijk en Zwitserland genoemd als de plekken om deze knuffelberen in het wild te zien. Zolang je maar boven de boomgrens bent, tussen 1.800 en 2.200 meter. In die koudere zones leeft hij in gangenstelsels, waarin hij ’s zomers hooi verzamelt voor de winter. De alpenmarmot, familie van de eekhoorn, doet met zijn verschijning nog het meeste denken aan de bever. Die vooruitstekende knaagtanden, dikke vacht en dat wat plompe voorkomen: niet voor niets doet zijn aandoenlijke gestalte het goed op talloze prullaria in souvenirwinkeltjes. Schrijver en bergwandelaar Koos van Zomeren schetste in zijn bundel Naar de natuur (2011) hoe zijn hond Stanley alert was op alpenmarmotten, ‘die hem fluitend signaleren, en hem zo ook op zich attent maken’: ‘Als ze wat verder van hun burcht verwijderd zijn, rennen ze meteen weg (wat bij deze dieren altijd een beetje op zaklopen lijkt)’.||https://www.volkskrant.nl/wetenschap/op-reis-in-europa-met-de-wetenschapsredactie-dit-zijn-de-leukere-dieren-om-in-het-wild-te-bekijken~b5362524/
2022-07-28||Tekort aan kleine bankbiljetten in Kenia door corrupte politici||Over minder dan twee weken gaat Kenia naar de stembus om onder meer een nieuwe president te kiezen. Al maanden wordt in het Oost-Afrikaanse land een felle campagnestrijd gevoerd. Op veel plekken krijgen mensen kleine geldbedragen of andere cadeaus als ze naar een verkiezingsbijeenkomst komen. ‘Mensen die rondlopen met tassen geld zetten burgers in rijen en geven ze 200 Keniaanse shilling per persoon,’ zei Fred Okengo Matiang’i, de Keniaanse minister van Buitenlandse Zaken woensdag op een persconferentie. ‘Omdat politici burgers omkopen hebben banken nu een tekort aan biljetten van 100 en 200 shilling’. Honderd Keniaanse shilling staat gelijk aan ongeveer tachtig eurocent. De minister is kritisch op zowel de politici die de contanten uitdelen, als op de Kenianen die het geld aannemen. ‘Mensen zijn niet aan het werk’, zegt hij. ‘Ze staan ​​langs de weg om 200 shilling te krijgen van al die witwassers.’ Als politici nu al stemmers aan zich binden door ze om te kopen, is het waarschijnlijk dat zij openbare middelen zullen plunderen als ze worden verkozen, aldus Matiang’i. De minister zei niet welke politici geld uitdelen op verkiezingsbijeenkomsten. Het omkopen van kiezers is in Kenia een electoraal misdrijf, waar een boete van maximaal 2 miljoen shilling (zo’n 16.500 euro) of een gevangenisstraf van zes jaar op staat. Maar in het land is corruptie een hardnekkig probleem: vorig jaar stond Kenia nog op plek 128 van 180 op de internationale corruptie-index van corruptiewaakhond Transparency International (hoe hoger het cijfer op de lijst, hoe meer corruptie). Naast de presidentiële verkiezingen worden er op 9 augustus ook lokale en regionale leiders gekozen. Woensdag adviseerde de Keniaanse anticorruptiecommissie nog dat 241 corrupte kandidaten gediskwalificeerd moeten worden. De Keniaanse kiesraad sloot echter maar vijf politici van de verkiezingen uit. Zolang er nog een beroepsprocedure tegen de kandidaten loopt, mogen zij zich gewoon verkiesbaar stellen, stelden zij. De belangrijkste presidentskandidaten in Kenia, de huidige vice-president William Ruto en oppositieleider Raila Odinga, hebben beiden beloofd de corruptie aan te pakken als zij op 9 augustus worden verkozen.||https://www.volkskrant.nl/nieuws-achtergrond/tekort-aan-kleine-bankbiljetten-in-kenia-door-corrupte-politici~b6daa429/
2022-07-28||Dankzij Beyoncé is de house uit de jaren negentig helemaal terug||Ze flikte het weer. Opnieuw liet Beyoncé het internet ontploffen toen ze haar fans een brokje voerde van haar nieuwe, te verwachten album. Op 20 juni dropte ze de single Break My Soul en barstte er een stortbui aan speculaties los op Twitter, over wat te verwachten van het album Renaissance, dat vandaag uitkomt. Nu laat Break My Soul ook veel ruimte voor speculatie over Queen Beys nieuwe muzikale richting. Anders dan bij het vorige album Lemonade, dat alweer zes jaar oud is en dat op ingenieuze wijze hiphop, r&b, blues en indierock aan elkaar smolt, lijkt het nu alsof de grootste superster ter wereld voor het eerst in haar carrière vintagedance omarmt. Break My Soul klinkt nostalgisch omdat het, in de vorm van het basloopje en het borrelende synthesizerlijntje, de puls heeft meegekregen van houseklassieker Show Me Love (1993) van Robin S. Een geluid dat Robins S op haar beurt lijkt te hebben geleend van een andere klassieker, Push the Feeling On van Nightcrawlers, dat een jaar eerder uitkwam. Dan zijn er nog die ritmische pianoakkoorden die begin jaren negentig een vast ingrediënt vormden voor bijna elke clubhousetrack, en hoor: Beyoncé heeft house gemaakt mét de bijbehorende boodschap van bevrijding. Want de bekendste en invloedrijkste zanger van de wereld wil dat we met z’n allen weer naar buiten gaan, de mondkapjes afdoen en ons haar losgooien. Volgens Queen Bey is na een periode van restrictie, opgelegd door de pandemie, nu een tijdperk van laissez faire aangebroken. Ze zingt dat ze haar baan heeft opgezegd en verliefd is geworden. Daar gaat in een sample Big Freedia, de hiphopster uit New Orleans, nog eens overheen met haar rijtje aanbevelingen: ‘Release your anger, release your mind, release your job, release the time, release your trade, release the stress, release the love, forget the rest.’ Yep, het ruikt hier naar verlossing via de dansvloer. De geur die eind jaren tachtig opsteeg in loodsen en clubs, vervolgens tot orkaankracht groeide en door het bestaande muzieklandschap trok om de boel voor altijd te veranderen. Dat pleidooi voor een nieuwe bevrijding is wereldwijd opgemerkt. Het onlinemuziektijdschrift Pitchfork noteerde dat Beyoncé zag dat deze zomer gekenmerkt werd door de burn-out van millennials, een opleving van de arbeidersbeweging en queer pride en besloot daar een liedje over te schrijven. Rolling Stone beschreef Break My Soul als een dansvloerlofzang voor het postpandemietijdperk. Het zakenblad Forbes noemde het nummer de begeleidingstrack voor ‘The Great Resignation’, het verschijnsel dat werknemers in 2020 en 2021 tijdens de pandemie en masse uit eigen beweging ontslag namen en het roer omgooiden. Michelle Obama zei op Twitter dat Break My Soul het nummer is dat we nu met zijn allen nodig hebben. Maar het was de megaster zelf die in 2021 in Harper’s Bazaar al gewag maakte van een opkomende renaissance. Ze voelde het aankomen. Ze zei: ‘Ik wil op wat voor manier dan ook mijn steentje bijdragen aan de ontsnapping van de situatie waarin we nu zitten.’ Een renaissance én de heropleving van een muziekstijl? Zou zomaar kunnen. Niet alleen is de tijd er rijp voor, Beyoncé is niet de enige profeet die ons een ‘nieuwe’ muzikale weg lijkt te wijzen. Drake heeft zijn laatste album Honestly, Nevermind volgestopt met housestijlfiguren, met ook die o zo herkenbare hamerende housepiano in het nummer Massive. De Engelse zangeres Charli XCX heeft voor het nummer Used to Know Me het zelfde fragment van Robin S gesampled dat Beyoncé heeft gebruikt. En deze maand liet de eveneens Engelse Jessie Ware house en disco met elkaar stoeien op haar nieuwe single Free Yourself. Al die artiesten zijn geïnspireerd door deephouse, de housevariant gekenmerkt door een lager tempo, een organischer geluid dan bijvoorbeeld acid en techno en door invloeden van disco en jazzfunk. Maar het waren voornamelijk de warme soulvolle vocalen die de variant van dance een menselijker geluid gaven. Een geluid dat dichter bij de popmarkt lag, en zo ook niet-clubgangers aansprak. Het is een van de redenen dat Robin S indertijd haar succes vierde in de clubs én in de hitlijsten. Show Me Love was dance die deed wat liedjes ook doen: een reis maken van couplet naar refrein en weer terug. En dan waren die vocalen ook uiterst geschikt om een eventuele boodschap – liefde, saamhorigheid, bevrijding – mee te geven. Deephouse had de beste kaarten om een breed poppubliek aan te spreken. Voortgekomen uit de Chicago House van eind jaren tachtig lag de nadruk minder op de hoekige of scherpe eigenschappen van elektronica. Die diende juist om een warme, sensuele sfeer te creëren waarin je kon wegzakken. Je hoort het in een deephouseprototrack als Can You Feel It van dj Larry Heard/Mr. Fingers (Niet te verwarren met Can You Party van Royal House met de bekende sample ‘Can you feel iiiiiiiiit?’). Van de synthbass tot de toetsen, alles is bedoeld om diepe, sonische broeierigheid op te roepen. Deephouse bracht meer teweeg dan alleen fysieke opwinding, het kon je ook ontroeren. Met de mooiste vocalen die dance heeft gekend liet zanger Robert Owens met dj en house-aartsvader Frankie Knuckles menigeen op de dansvloer meehuilen op een track als Tears. Tijd dat het genre werd herondekt. Niet dat deephouse compleet was verdwenen voordat Beyoncé haar variant op de kaart zette. Een act als Disclosure heeft er er vorig decennium nog behoorlijk succes mee geboekt. Alleen is het wel zo dat de broertjes Lawrence van Disclosure zelf uit de dancehoek kwamen. Beyoncé en Drake zijn megasterren die een crossover hebben gemaakt van pop naar dance, invloedrijke iconen die vaak de weg bereiden voor de mindere goden. Wie weet wie er zullen volgen. Wat Beyoncé zelf betreft kunnen we in elk geval nog meer verwachten. In juni werd de wereld geïnformeerd dat naast country meer dance een plekje had verworven op Renaissance. Skrillex, de Amerikaanse producer van electrohouse, werd als samenwerkingspartner genoemd. De rest van de zomer zou best nog een gevoel van totale bevrijding kunnen losmaken. Beyoncé – Renaissance (Sony)||https://www.volkskrant.nl/cultuur-media/dankzij-beyonce-is-de-house-uit-de-jaren-negentig-helemaal-terug~b5af18a26/
2022-07-28||Sara’s mysteries is een ontroerende en onbevangen podcast over de kleine raadsels des levens||​Wie zijn de vreemde buren van Roos, die nooit buiten komen en altijd de gordijnen dicht hebben? Of: wat betekenen de woorden van het slaapliedje dat Dunyahs vader vroeger voor hem zong, vlak voordat hij uit Dunyahs leven verdween? Kun je een true crime-podcast maken voor kinderen, vroeg theater- en podcastmaker Sara de Monchy (27) zich af. Dat het kan, bewijst ze met haar even sprankelende als ontroerende podcast Sara’s mysteries (Zapp en de NTR), die onlangs het derde seizoen inging. Kinderen blijken – niet geheel verrassend wellicht – een buitengewoon talent voor het opmerken van mysteries te hebben. Waar podcasts over waargebeurde misdaad voor volwassenen zich eerder buigen over onopgeloste verdwijningen of moordzaken onderzoekt De Monchy samen met kinderen in de leeftijd tussen de 10 en 13 jaar raadsels die ze uit hun eigen levens aandragen. Zoals: van wie is de geheimzinnige portemonnee, waar leidt de donkere tunnel onder de brug naartoe en wie legde stiekem een beschilderd steentje op mijn fietszadel? De Monchy gaat met de kinderen op genre-getrouw onderzoek: ze praten met mensen die iets zouden kunnen weten en met experts (‘Dus u weet alles van lieveheersbeestjes?’), ze bellen aan bij onbekende mensen en ze speuren op internet (‘Internet heeft geen idee’). Het knappe is: elk alledaags raadsel levert daadwerkelijk een spannend verhaal op. En dat is te danken aan de maker, een echte verhalenverteller, die voor haar podcast de oversteek van de volwassen belevingswereld naar die van de kinderen maakt. Dus als Luuk oppert dat het geheime luik op zijn school misschien naar een ruimte leidt waar in de oorlog onderduikers hebben gezeten, gaat De Monchy mee in zijn verhaal. Dat zij al heeft gezien dat de school ver na de oorlog pas is gebouwd, is bijzaak. Wie ben ik om te vertellen wat wel en niet waar is of hoe de wereld in elkaar zit, zegt ze erover in een interview op Radio 1. Het maakt de podcast tot een verademing – juist ook voor volwassenen. Omdat de afleveringen stuk voor stuk een ode aan de verbeeldingskracht zijn. Want als fantasie een spier zou zijn, lijkt het soms alsof volwassenen simpelweg vergeten die te trainen. Podcast is er het uitgelezen medium voor. Het uitgangspunt dat kinderen – nog ongehinderd door met de jaren verzameld realisme of belemmerende levensbagage – vrijuit kunnen fabuleren, zorgt voor zoveel onbevangenheid aan waarneming en ingevingen dat een beetje luisteraar zich vroeg of laat toch begint af te vragen of er echt een mythisch oerdier door Jules’ dorp sluipt en of de vriendinnen Lot en Lou het hoofdkwartier van een lokale roversbende hebben ontdekt. De leeftijdsgroep van kinderen tussen de 10 en 13 jaar is perfect gekozen. Ze bevinden zich op het snijvlak van kindertijd en puberteit, staan op de drempel van een periode waarin de onttovering genadeloos zal intreden. De kinderen in de podcast zijn als het ware nog precies kind genoeg, ze kunnen nog nét genoeg in vervoering raken van zaken die de logica overstijgen. Ook zijn het stuk voor stuk rasdetectives én levensvragenstellers. ‘Er zit altijd een kind tegenover je dat iets groters te vertellen heeft dan het mysterie dat je probeert op te lossen’, zegt De Monchy daarover. ‘Je hoeft alleen maar goed te luisteren.’ Een advies om in acht te nemen, te beginnen met haar podcast. Soms is de afloop van een aflevering spectaculair, soms blijven kind, Sara en luisteraar met meer vragen achter dan ze begonnen. Soms is de zoektocht aangrijpend, zoals de aflevering met Dunyah, die na verschillende omwegen zijn aan schizofrenie lijdende Senegalese vader na jaren aan de telefoon krijgt. En soms is een luik gewoon een deurtje waarachter de kruipruimte zit voor een loodgieter. Ook dat hoort bij het leven.||https://www.volkskrant.nl/cultuur-media/sara-s-mysteries-is-een-ontroerende-en-onbevangen-podcast-over-de-kleine-raadsels-des-levens~b6872944/
2022-07-28||Oekraïne bedreigt Russen in Cherson met hightech raketwapen: ‘Offensief wint aan kracht’||Volgens Kyiv stuurt het Russische leger in allerijl versterkingen naar Cherson na diverse succesvolle raketaanvallen op drie strategische bruggen. Oekraïne zegt in de afgelopen weken met de Amerikaanse precisie-raketten, die door Kyiv een ‘game changer’ worden genoemd, ook meer dan vijftig Russische wapenopslagplaatsen, benzinedepots en commandocentra te hebben vernietigd in het oosten en het zuiden. Als Cherson bevrijd wordt, zou het een belangrijke opsteker zijn voor Oekraïne. Sinds de invasie begon, wist het Oekraïense leger de Russen te verdrijven uit Kyiv en omgeving. Ook slaagden ze erin de Russische troepen bij Charkiv terug te slaan tot aan de grens. Maar Kyiv moest tegelijk toezien hoe de regio-Loehansk verloren ging, evenals de oostelijke en zuidelijke grensregio tot aan de Krim. Het Oekraïense leger beschikte in deze periode echter niet over het hightech Himars-artilleriesysteem waarmee belangrijke Russische doelwitten met grote nauwkeurigheid kunnen worden vernietigd. De Amerikaanse precisieraketten, met een bereik van 70 kilometer, komen tot op 3 tot 5 meter van het doelwit terecht. Bij andere, verouderde artilleriesystemen is dit tientallen tot zelfs meer dan honderd meter. Tekst loopt verder onder de afbeelding. Volgens de Britse inlichtingendiensten, die zeggen dat het offensief in Cherson‘aan kracht wint’, heeft Kyiv raketten gebruikt om zeker drie bruggen over de Dnipro-rivier te beschadigen. Deze strategische bruggen zijn van groot belang voor de Russen omdat ze worden gebruikt om hun troepen in de Cherson-regio te bevoorraden. Ook zou het Oekraïense leger erin zijn geslaagd om bij een andere rivier een bruggenhoofd te vestigen. Het 49ste Russische leger, dat is gestationeerd op de westoever van de Dnipro, zou volgens de Britten nu ‘zeer kwetsbaar’ zijn. ‘De stad Cherson is vrijwel afgesneden van de andere bezette gebieden’, aldus het Britse ministerie van Defensie donderdag in een update van de strijd. ‘Het verlies ervan zou de pogingen van Rusland om de bezetting als een succes af te schilderen ernstig ondermijnen’. Cherson werd snel na de invasie door de Russen ingenomen. Omdat het zonder slag of stoot werd veroverd en er geen vluchtelingenstroom op gang kwam, is Cherson met bijna 300 duizend inwoners de grootste stad die met bevolking en al in handen viel van de Russen. Sindsdien zijn er berichten dat bewoners zich verzetten tegen de bezetting. Sinds woensdag zijn in de stad posters te zien met een foto van de Himars en de tekst: ‘De bezetters moeten vertrekken, anders helpt Himars je op weg.’ Een gevoelig verlies voor het Russische leger is vooral de uitschakeling van de Antonivsky-brug, de enige brug van de stad Cherson over de Dnipro-rivier. Het was de derde keer in tien dagen dat de iets meer dan één kilometer lange brug onder vuur werd genomen door de Oekraïense artillerie. De nieuwe aanval woensdag zou de brug buiten gebruik hebben gesteld, nadat deze bij de eerdere aanvallen schade had opgelopen. Op nachtelijke beelden is te zien hoe kort na elkaar zeker zes raketten de brug treffen. Een Oekraïense legerwoordvoerder sprak van ‘chirurgische aanvallen’, een verkapte bevestiging dat Himars-raketten waren gebruikt. Ook de Britten zeiden dat de Oekraïners hun ‘nieuwe langeafstandsartillerie’ hadden ingezet. Kyiv heeft officieel nog niet bevestigd dat de Amerikaanse raketten in Cherson zijn gebruikt, mogelijk om veiligheidsredenen. De raketaanval vernietigde de Antonivsky-brug niet, maar bracht wel ernstige beschadigingen toe aan het wegdek. Dit duidt erop dat de Oekraïners met de aanval de Russische militaire operaties willen verlammen en dat ze de brug later weer hopen te gebruiken. President Volodymyr Zelensky beloofde woensdag dat de brug weer zal worden hersteld als de Russen zijn verdreven uit de stad. Het Russische leger is nu aangewezen op pontonbruggen en bootjes om de rivier over te steken. Volgens Oleksi Danilov, secretaris van de Oekraïense Nationale Veiligheidsraad, sturen de Russen versterkingen naar Cherson om het tegenoffensief te stoppen. ‘De vijand verplaatst het maximale aantal troepen in de richting van Cherson’, twitterde Danilov. Een adviseur van Zelensky zei dat ook gevechtseenheden naar Melitopol en Zaporizja worden gedirigeerd om Oekraïense tegenaanvallen in de kiem te smoren. De succesvolle aanvallen op de bruggen en belangrijke strategische doelwitten van de Russen leiden tot groeiend optimisme in Kyiv dat het Russische leger gestopt kan worden. Zeker nu de VS nog snel vier Himars naar Oekraïne sturen, waarmee het totale aantal op 16 komt. Oekraïne heeft altijd gezegd dat het alles op alles zou zetten om Cherson zo snel mogelijk weer in handen te krijgen. De stad is een van de Oekraïense steden die Rusland in de komende maanden zou willen annexeren, na verovering van de Donbas. Zelensky’s adviseur Mychajlo Podoljak waarschuwde de Russische militairen in een tweet dat ze Cherson beter kunnen verlaten ‘nu het nog mogelijk is’. Volgens Zelensky zullen de hypermoderne Himars-systemen, waar hij maanden tevergeefs om had gevraagd, ‘de bevrijding versnellen van ons land van de Russische agressor’.||https://www.volkskrant.nl/nieuws-achtergrond/oekraine-bedreigt-russen-in-cherson-met-hightech-raketwapen-offensief-wint-aan-kracht~be3bbe98/
2022-07-28||De Ombudsclown regelt een verdriedubbelaar voor Gummbah||Ap van der Meulen, Haarlem: ‘Er kan mij niet genoeg van de heer Gummbah in de krant verschijnen. Maar afgelopen week zag ik dat de gevoelige tekening ‘En het volblaffen zelf?’ voor de tweede keer in zeer korte tijd is geplaatst. Soit, hij blijft goed, maar hoe gaat de Volkskrant dit afhandelen ten aanzien van dhr. Gummbah? Krijgt hij tweemaal betaald voor dezelfde afbeelding (ongewenst) of krijgt hij slechts eenmaal betaald voor twee plaatsingen (eveneens ongewenst) Hoe staat de heer Gummbah zelf in deze kwestie? En weet hij het antwoord van de vrouw in kwestie al?’ De Ombudsclown probeert de verdriedubbelaar in te zetten door Gummbah te vragen of hij de tekening in kwestie voor Ap van der Meulen wil printen. Dan krijgt hij er drie keer voor betaald. Als dat er niet in zit, krijgt Van der Meulen een Gummbah-boek. Hoe dan ook houdt iedereen hier iets aan over (gewenst). Klagen loont! didu@volkskrant.nl||https://www.volkskrant.nl/cultuur-media/de-ombudsclown-regelt-een-verdriedubbelaar-voor-gummbah~bf903ea1/
2022-07-28||Al fietsend zette ik het op een luid en bezield schelden||De aanloop naar de foto bij dit stukje verliep minder voorspoedig dan het glimlachende resultaat misschien doet vermoeden. Onderweg naar de redactie kwam ik terecht in een regenbui. Het was stevige miezer, het soort dat Buienradar weigert te registreren. In een poging de schade beperkt te houden, ging ik sneller fietsen. Het bleek zinloos: met nog zeker vijf minuten te gaan was ik al doorweekt. Dus zette ik het al fietsend op een luid en bezield schelden. Het soort waarbij andere mensen op straat zich afvragen of het wel helemaal goed met je gaat. Toen ik mijn fiets neerzette trof ik een collega die ook nat geregend was. In de veronderstelling een medestander gevonden te hebben, vertelde ik haar met veel godverdommes en ziektes die in de 19de eeuw verwoestende epidemieën veroorzaakten, dat we in een kutland wonen. Want kijk nou toch. Eenmaal boven, toen ik tegenover andere collega’s mijn verhaal deed en me met een handdoek enigszins probeerde te fatsoeneren voor de fotosessie, vertelde ze dat ze zelf nooit boos wordt op de elementen. ‘Het is verspilde energie’, zei ze. Iets soortgelijks las ik eens in een boek van Alain de Botton, in een tijd waarin ik nog boeken van Alain de Botton las. De strekking van zijn woorden was dat er niets zinlozer is dan boos worden op levenloze dingen. Destijds dacht ik: Alain de Botton, je hebt helemaal gelijk. Nu denk ik: Alain de Botton, kiss my ass. Er zijn weinig dingen plezieriger dan levenloze objecten een ziel toedichten die jou kwaadgezind is en ze daarop aanspreken. ‘O, alsjeblieft, alsjeblieft!’, smeekte ik onlangs een pot mayonaise die op de grond was gevallen en net buiten het bereik van mijn grissende vingers onder de deur van de vaatwasser rolde. Boosheid stillen op levenloze dingen is niet alleen leuk, het is ook zinvol. Zeker sinds ik kinderen heb en er een dun laagje uitgedroogd mos staat op de bodem van het reservoir dat eens gevuld was met mijn geduld. Het eerlijkst zou zijn dat gebrek aan geduld en het daaruit voortvloeiende verlies van kalmte te vereffenen met degenen die ervoor verantwoordelijk zijn. Maar die zijn klein en weerloos en gevoelig voor trauma. De wind is dat niet, net zomin als de regen, of een zandkasteel van iemand die toch al naar huis is. Lava, een woekerende bosbrand of een fikkende hooibaai, daar zou ik me niet zo snel aan wagen. Maar verder zijn de elementen bij uitstek geschikt om je op af te reageren. Neem het maar van mij aan.||https://www.volkskrant.nl/mensen/al-fietsend-zette-ik-het-op-een-luid-en-bezield-schelden~bf4eea7f/
2022-07-28||Ook mijn voorvader, testosteronbom Hendrik, was een gelukzoeker||‘Gelukzoeker-1’ vraagt om een verwijzing naar een kaakchirurg. In Libië is hij dwars door zijn kaak geschoten. Daar was weinig meer van over. Met kunst- en vliegwerk en stukjes bot uit zijn bekken hebben dokters dat elders in Europa een beetje hersteld. Ook tijdens zijn verblijf in een Nederlands azc is hij nog geopereerd. Zijn gezicht ziet er weer redelijk toonbaar uit, maar zijn asielaanvraag is afgewezen. ‘Ze vonden mijn verhaal niet geloofwaardig.’ Daarom zit hij nu bij mij. Door zijn gebrek aan tanden en kiezen in zijn onderkaak kan hij niet goed eten en is hij dus broodmager. Een gebitsprothese zal niet passen op zo’n rare kaak. En waarvan zou hij implantaten moeten betalen? Ik hoop maar dat een kaakchirurg er toch een oplossing voor weet en schrijf een verwijsbrief. Hij is opgewekt en gelooft dat het goed komt. ‘Gelukzoeker-2’ is een paar jaar ouder dan ik. Ik werk nog na mijn pensioen omdat ik het leuk vind, hij maakt schoon en wast af in restaurantkeukens omdat hij anders niks te eten heeft. Hij woont al vele jaren hier en onderhoudt zijn familie elders op de wereld met zijn schamele, zwart uitbetaalde loon. Nu valt hij om als hij loopt. Zijn verhaal snap ik niet helemaal, maar de oorzaak van zijn malheur is gelijk duidelijk als ik hem onderzoek: zijn bloeddruk is torenhoog en zijn hart maakt het geluid van een piepende en schavende stoomlocomotief. Er zijn waarschijnlijk een paar hartkleppen stuk. Ik schrijf een verwijsbrief voor de cardioloog. De paniek is groot, want opeens beseft hij dat hij wellicht ernstig ziek is. Ik hoop dat ze hem kunnen oplappen, maar ik zie hem nog niet opnieuw met zware pannen zeulen. Geen idee hoe het dan verder moet. ‘Gelukzoeker-3’ is een jonge vrouw met buikklachten die overduidelijk te maken hebben met spanning. Ze werkt zwart, maar haar bazin weigert haar te betalen. Ze moet nu niet alleen de huur van haar kamertje schuldig blijven, maar ze kan ook geen geld overmaken naar de familie elders. Dat durft ze nog niet aan hen te vertellen. Haar tranen stromen. Een van mijn collega’s zag ’s avonds laat de Gelukzoekers-4, een volkomen ontredderd gezin met een baby’tje met diarree. Al dagen vertwijfeld reizend tussen het grasveld in Ter Apel en opvanglocaties, vrezend dat ze teruggestuurd zouden worden naar het land waar ze na een barre reis bijna letterlijk aanspoelden. ‘Gelukzoeker-5’ is een van mijn voorouders, Hendrik. De jonge ‘testosteronbom’ kwam begin 19de eeuw uit Noord-Duitsland lopen. Daar hadden Napoleon, de Oostenrijkers, de Russen en de Pruisen flink huisgehouden. Bovendien was er geen werk. Hij was boerenknecht en op zoek naar geluk. Hij bezwangerde Cornelia, de piepjonge dochter van zijn baas. Er was geen grens, geen aanmeldcentrum, geen COA, geen medische hulp. Dat Nederland er in twee eeuwen niet in geslaagd is een menswaardig vluchtelingen- en arbeidsmigrantenbeleid te organiseren blijft welbeschouwd even gruwelijk als een kogel door je kaak. Joost Zaat is huisarts||https://www.volkskrant.nl/wetenschap/ook-mijn-voorvader-testosteronbom-hendrik-was-een-gelukzoeker~bde8d106/
2022-07-28||Russen willen ISS toch pas verlaten in 2028||Die boodschap deelden medewerkers van de Russische ruimtevaartorganisatie Roscosmos woensdagavond met hun Amerikaanse tegenhangers bij Nasa. Naar eigen zeggen wil men eerst wachten op de bouw van een nieuw Russisch ruimtestation, zodat hun kosmonauten – zoals Russische astronauten in het ruimtevaartwereldje heten – ook in de periode voordat het nieuwe station klaar is een kosmische thuisbasis hebben. 2028 is eerder dan de geplande einddatum van de andere deelnemers aan het internationaal ruimtestation ISS. De Verenigde Staten, Europa, Canada en Japan willen pas rond 2030 de ‘stekker’ uit het station trekken. De verwachting is dat tegen die tijd commerciële ruimtestations beschikbaar zijn, waar astronauten van die overheden dan een plekje op kunnen huren. Of de Russen in 2028 inderdaad al een eigen ruimtestation kunnen realiseren, is overigens maar de vraag. De laatste grote module voor het ISS die door Rusland gelanceerd werd, ging vorig jaar omhoog, maar was een oud reserveonderdeel en lag daarvoor al decennialang in de opslag. Na lancering begonnen bovendien de motoren van de module onverwacht te vuren, waardoor het ISS plotseling begon te roteren. Het laatste eigen Russische ruimtestation, Mir, hing tussen 1986 en 2001 in de ruimte. ‘Ik zie zo’n nieuw station er niet komen. Dat is veel te duur, en wat moeten ze ermee’, zei ruimtevaartconsultant Erik Laan daarom eerder tegen de Volkskrant. Toch presenteerde Roscosmos dinsdag concrete plannen voor wat het Russian Orbital Space Station (ROSS) moet gaan heten, inclusief tekeningen van onderdelen, een tijdlijn voor de bouw en concrete technische details. Wat de eventuele uittocht van de Russen rond 2028 betekent voor het huidige ISS, is overigens nog onbekend. Het station bestaat voor de helft uit Russische modulen die op meerdere manieren fysiek met het Amerikaans-westerse deel zijn verbonden. Zo lopen er onder meer verschillende kabels van de ene kant van het station naar de andere. Je kunt beide delen dus niet zomaar van elkaar losknippen. Tegelijk zorgen Russische ruimteschepen, die zich koppelen aan hun eigen deel, momenteel voor de koerscorrecties die ervoor zorgen dat het ISS in zijn 400 kilometer hoge baan boven het aardoppervlak blijft. Met nog zes jaar op de klok, en de toegezegde bereidheid van bedrijven zoals het Amerikaanse SpaceX om over alternatieven na te denken, is er naar verwachting echter voldoende tijd om voor die problemen een oplossing te vinden.||https://www.volkskrant.nl/wetenschap/russen-willen-iss-toch-pas-verlaten-in-2028~bb9f2d51/
2022-07-28||Kamermuziekpartners Queyras en Melnikov laten Chopin en Rachmaninov schitteren in het juiste licht ★★★★☆||Al jaren zijn cellist Jean-Guihen Queyras en pianist Alexander Melnikov kamermuziekpartners. Hun recentste samenwerking is een album met de cellosonates van Frédéric Chopin en Sergej Rachmaninov. Queyras en Melnikov zijn duidelijk op elkaar ingespeeld. Wat het luisteren nog interessanter maakt, is dat Melnikov Chopin op een Érard-vleugel speelt en Rachmaninov op een modernere Steinway, waarmee hij de componisten in hun tijd plaatst: Chopin aan het begin van de romantiek, terwijl de orkestrale Steinway Rachmaninov in zijn laat-romantische licht zet. Het kleurverschil tussen de klavieren zet je oren wijd open. Direct, ietwat scherp maar intiem zingt de Érard mee met de cello in Chopins liefdevolle Largo. Queyras is op zijn best wanneer hij de hoekige ritmiek bast in Rachmaninovs Allegro scherzando. De zangerige zinnetjes die hieruit voortvloeien, zijn een warmbloedige voorbode van het lyrische Andante.||https://www.volkskrant.nl/cultuur-media/kamermuziekpartners-queyras-en-melnikov-laten-chopin-en-rachmaninov-schitteren-in-het-juiste-licht~b5c62c6c/
2022-07-28||BBB-leider Van der Plas stopt voorlopig met publieke optredens vanwege bedreigingen||Van der Plas voelt zich door de bedreigingen niet langer veilig. Op Twitter schrijft ze dat ze alle afspraken uit haar agenda heeft geschrapt. Ze heeft al haar publieke optredens en werkbezoeken voor deze week en komend weekend afgezegd. In een videoboodschap op het sociale medium zegt Van der Plas bedreigingen maar dat de bedreigingen 'niet mals’ zijn en dat het onder meer om doodsbedreigingen gaat. Het is onduidelijk wat de bedreigingen precies inhouden en van wie ze precies afkomstig zijn. ‘De anti-boerlobby of de anti-BBB-lobby draait op volle toeren’, zegt Van der Plas daarover. ‘Kennelijk wordt BBB te groot in de peilingen en vinden mensen dan dat ze haat over je heen mogen storten.’ Woensdag deelde het Tweede Kamerlid twee screenshots van online geuite dreigementen aan haar adres. De afzender zegt daarin onder meer ‘nul medelijden’ te hebben als Van der Plas iets wordt aangedaan vanwege haar steun aan de boerenprotesten. Als leider van de BoerBurgerBeweging, een politieke partij die zich hevig verzet tegen de stikstofplannen van het kabinet, verschijnt Van der Plas de afgelopen tijd veelvuldig in de media. In onder meer talkshows schuift ze regelmatig aan om in gesprek te gaan over de maatregelen en boerenprotesten. Haar optredens, waarin Van der Plas het geregeld opneemt voor de boeren, leveren de politicus geregeld kritiek op van tegenstanders van de boerenprotesten. Aan de andere kant krijgt het Kamerlid ook kritiek van hardliners onder boeren en tegenstanders van het kabinetsbeleid die vinden dat ze niet ver genoeg gaat in haar strijd tegen de stikstofplannen. Woensdag schreef Van der Plas ‘achter alle protesten die binnen de wet zijn’ te staan en riep ze boeren op te stoppen met het opwerpen van blokkades en brandstichting op snelwegen.||https://www.volkskrant.nl/nieuws-achtergrond/bbb-leider-van-der-plas-stopt-voorlopig-met-publieke-optredens-vanwege-bedreigingen~b2f25eab/
2022-07-28||A Thousand Butterflies van componist Aftab Darvishi is verklankt vlindergefladder dat niet écht van de grond komt ★★★☆☆||Bijna als een blaasinstrument klinkt de cello in Sahar, het eerste stuk op het nieuwe album van componist Aftab Darvishi. De in Amsterdam (filmmuziek) en Den Haag (klassiek) opgeleide Darvishi verkent speeltechnieken uit haar geboorteland Iran. A Thousand Butterflies heet het album, een overzicht van haar werk tot nu toe, dat is uitgebracht op het label 30M Records dat als doel heeft Iraanse musici een internationaal podium te bieden. Cellist Mahyar Tahmasbi krijgt weemoedige noten, die te intelligent zijn om in het vakje neoklassiek te stoppen, al schuurt de muziek er dicht tegenaan. Ook in het tweede stuk, Hidden Dream door het Stockholm Saxophone Quartet, zijn er weliswaar meerdere muzikale lijnen, maar niet echt meerdere lagen. Het blijft bij een sfeertekening zonder contrast: als de muziek eindelijk even dreigt te ontsporen, vervalt Darvishi toch in de bekende groef. De ‘titeltrack’, uitgevoerd door het Doelen Ensemble, biedt meer variatie in kleur, maar het verklankte vlindergefladder is nogal onorigineel.||https://www.volkskrant.nl/cultuur-media/a-thousand-butterflies-van-componist-aftab-darvishi-is-verklankt-vlindergefladder-dat-niet-echt-van-de-grond-komt~bad61dcc/
2022-07-28||En extreem-rechts gaat er met de buit vandoor||Alsof ik van de ene naar de andere planeet reis. Zo voelt het soms als ik daags na een bijeenkomst met de schrijfgroep in de gevangenis een vergadering, borrel of andersoortige bijeenkomst in de culturele (literaire) wereld in Amsterdam bijwoon. Terwijl het op beide plekken draait om kunst maken, literatuur, om de verbeelding zeg maar, is de context van detentie, straf, onvrijheid, schuld, uitsluiting enzovoorts zo diametraal anders dan de comfortabele, ‘hoogopgeleide’, om niet te zeggen geprivilegieerde wereld van de kunsten, dat ze weinig gemeen met elkaar lijken te hebben. Natuurlijk chargeer ik. Maar het is een teken des tijds dat de meeste schrijvers ‘binnen’ de gepubliceerde schrijvers ‘buiten’ en hun uitgevers, publicisten en journalisten zien als ‘elite’. En dat omgekeerd collega’s uit de culturele sector en media vragen of het ‘niet eng is’ samen te werken met gedetineerden. ‘Binnen’ schrijven en praten we altijd in no time over urgente persoonlijke thema’s als schuld, ouderschap, vrijheid en onvrijheid, racisme, liefde, ongelijkheid, (gemiste) kansen, toekomst enzovoorts, terwijl ik ‘buiten’ soms het idee krijg dat we in Plato’s grot leven: we lezen, praten, schrijven over ‘de werkelijkheid’, maar het ‘echte’ leven speelt zich elders af. Ik moest hieraan denken omdat ik me zorgen maak om politiek ‘links’, de traditionele partijen als PvdA, GroenLinks en SP die bij iedere verkiezingen minder stemmen trekken. Nu de gevestigde orde – het kabinet; ‘rechts’– voorheen ‘linkse’ thema’s als klimaatverandering, armoedebestrijding, menselijke maat in bestuur, de-flexibilisering van de arbeidsmarkt lijkt te omarmen, onder druk vanuit de samenleving (denk aan de Toeslagenaffaire; klimaatdemonstraties; Black Lives Matter), lijkt de rol van traditioneel links helemáál uitgespeeld. Want een echte visie, een wenkend toekomstperspectief hoe het eventueel anders zou kunnen, een mogelijke alternatieve route voor die van eindeloze economische groei, heiligheid van winstmaximalisatie, ieder-voor-zich-en-God-voor-ons-allen vind je in de verste verte niet bij hen. Zoals voorman van Hang Youth ( ‘Leg de Zuidas in de as!’) Abel van Gijlswijk zei in een recente uitzending van Tegenlicht (en ik parafraseer): ‘Het kapitalisme lijkt een natuurlijk gegeven. Het is eerder voorstelbaar dat de aarde kapot gaat dan dat er een alternatief denkbaar is voor het kapitalisme.’ De linkse partijen zijn zélf deel van het establishment geworden; haar vertegenwoordigers vooral ‘hoogopgeleide’ beroepspolitici met weinig voeling met de ‘echte’ wereld (een enkeling daargelaten), pruttelend aan de zijlijn van het speelveld van ‘rechts’, zelfs het stigmatiserende burgerlijke idioom in de mond nemend als het gaat om ‘gewone’ mensen, die dan weer ‘kwetsbaar’ of ‘kansarm’ of ‘laagopgeleid’ zijn of tot het ‘afvalpuntje’ van de samenleving behoren. Is het gek dat die ‘gewone’ mensen zich van hen afwenden? Des te zorgelijker omdat extreem-rechts er met de buit vandoor lijkt te gaan met uitgewerkte complottheorieën over de ‘communistische agenda’ van premier Rutte en de ‘globalistische elite’ die de bevolking eronder wil houden. Het is ronduit beangstigend te zien hoe het boerenverzet tegen de stikstofplannen van de regering door populistisch rechts wordt gekoppeld aan maatschappelijk ongenoegen van ‘het volk’ dat zich niet genoeg gehoord en gezien en vooral niet democratisch vertegenwoordigd voelt. In die ‘echte’ wereld ondertussen, vaak buiten het zicht van de politiek, worden kleinschalige alternatieven bedacht (én opgericht) waar de menselijke maat, respect voor mens en milieu en gelijkwaardigheid allang leidend zijn, zoals zorg- en energiecoöperaties. Laatst sprak ik de bekende Amerikaanse schrijver en docent creative writing Jenny Offill (in Amsterdam als writer in residence). Ze zei hoop te putten uit de nieuwe generatie studenten die vrijwel allemaal ‘socialistisch’ denken, dat wil zeggen: gericht op de gemeenschap en het gemeenschappelijke, niet op hun eigen hachje. In ons land gebeurt iets dergelijks, kijk naar de enorme populariteit van de antikapitalistische punk van Hang Youth, woonprotesten, de actievoerders van Extinction Rebellion en Black Lives Matter, jonge vakbondsactivisten, feministen. Ik ben geen voorstander van een allesomvattende (nieuwe) linkse heilsleer of ideologie. En ik ben het met Van Gijlswijk eens als hij de Sloveense denker Slavoj Zizek aanhaalt die stelt dat ‘(..) revoluties alleen mogelijk zijn tegen de achtergrond van hun eigen onmogelijkheid.’ (Volkskrant Magazine, 23/7). Met andere woorden: het gaat om de beweging, de dagelijkse praktijk, het uitproberen van alternatieven, actievoeren, samenwerken. De traditionele linkse partijen zouden ‘terug’ moeten gaan om vooruit te komen, terug naar de ‘echte’ wereld bedoel ik, de ‘gewone’ mensen waarvan ze zich decennialang hebben vervreemd, willen ze niet zelf volledig worden gemarginaliseerd. Christine Otten is schrijver en theatermaker. Deze week vervangt zij Elma Drayer.||https://www.volkskrant.nl/columns-opinie/en-extreem-rechts-gaat-er-met-de-buit-vandoor~b1d3ad05/
2022-07-28||Zo verkoop je je rommel voor duizenden euro’s op Marktplaats||Enkele zomers geleden ontdekten we een schat in onze schuur. We waren deze na jaren weer eens aan het opruimen (een ideale zomeractiviteit voor het hele gezin!) en verzamelden dozen vol met oude meuk. De schat die we vonden, lag niet verborgen achter een of ander dubbel wandje, nee, de schat, die later ongeveer 3.000 euro heeft opgeleverd, was precies al die meuk. Wij zijn niet de enigen. Veel meer mensen hebben een dergelijke schat in hun schuur of berging of op zolder liggen. Oud speelgoed, elektronica, een ongebruikte racefiets, oude strips, een vergeten koffer. Samen is het meer waard dan je denkt. Ga maar eens kijken in je eigen schuur. Het is slechts een kwestie van alles uitgraven en verkopen. Weggooien is zonde en niet duurzaam. Dus toen ik al die spullen zag, begon ik als een gek alles te fotograferen en op Marktplaats te zetten. Dat is de bekendste e-rommelmarkt van Nederland. Maar er zijn ook alternatieven. Tweedehands.net: dit is een site met een sterke focus op Belgische gebruikers. Ebay.com: de wereldwijde moedermaatschappij van Marktplaats. Voor de verkoop van je internationale rommel. Vinted.nl: uitstekend om je tweedehands kleding te verkopen. Ook internationaal, dus een grotere verkoopkans. Catawiki.com: een laagdrempelig online veilinghuis, waar je je waardevolste rommel kan verkopen. Dit gaat altijd via een veiling, dus vergeet niet om een minimumbedrag in te stellen. Ik verkocht zeker 75 procent van onze spullen – ook dingen waarvan ik het niet had verwacht, zoals een platvink, oude tijdschriften en legpuzzels. Na een tijdje ‘marktplaatsen’ kreeg ik door wat goed werkt op deze site. Marktplaatsfotografie gaat over opvallen tussen alle andere meuk. Dat betekent: veel foto’s, van alle mogelijke kanten, inclusief eventuele beschadigingen, bij daglicht genomen en zonder andere rommel op de achtergrond. Het is genoeg om zo zakelijk mogelijk alle kenmerken (en gebreken) te noemen. Waar het om gaat, is dat je veel artikelen snel verkoopt. Probeer niet het onderste uit de kan te halen. Zoek op wat je product doet op Marktplaats. Ga daar op of onder zitten. Noem bij onderhandelingen meteen je minimumprijs. Elk bedrag is winst. Als je ook verzendt, vergroot je je afzetgebied. Met de ingebouwde calculator van PostNL kan je direct de prijs van het verzenden vermelden. Dan hoeft daar niet meer over onderhandeld te worden. Je verkoopt kleine spullen voor weinig geld. Betaalde advertenties zijn het niet waard. Marktplaats werkt met recensies. Verkopers met vijfsterrenrecensies zijn betrouwbaarder en verkopen beter. Dat betekent: reageren op alle berichten (ook de eenregelige), vriendelijk zijn en liefst ook een beetje snel. In het begin heb ik klanten gevraagd om een recensie. Zoals met zoveel vaardigheden geldt ook hier: in het begin gaat het traag. Blijf spullen aanbieden, je wordt vanzelf een ervaren Marktplaatshandelaar. Journalist Vincent Kouters maakt (be)sparen en beleggen simpel. Zelf een vraag? Mail dan naar geldvoorbeginners@volkskrant.nl.||https://www.volkskrant.nl/beter-leven/zo-verkoop-je-je-rommel-voor-duizenden-euro-s-op-marktplaats~b53b6782/
2022-07-28||Woest en kleinschalig, atonaal en verhalend: wat een weelde op dit album vol Lockenhaus-composities ★★★★☆||In 1981 stichtte violist Gidon Kremer een festival in het Oostenrijkse plaatsje Lockenhaus. Het groeide uit tot een begrip onder (kamer)muziekliefhebbers en sinds 2012 staat het onder leiding van cellist Nicolas Altstaedt. Ter gelegenheid van het veertigjarig bestaan heeft hij Lockenhaus-composities bijeengebracht op het album Creation, waarop Altstaedt zelf de hoofdrol vertolkt. Het celloconcert Atlas van Helena Winkelman (woeste pauken, boventoonverkenningen, veel en vol) is een intellectualistische kluif. Raphaël Merlin kiest juist voor kleinschaligheid in zijn celloconcert, waarin hij het strijkorkest laat reageren op de solist zoals het gospelkoor op de voorganger in een Amerikaanse kerk. Daarnaast staat het album vol boeiende korte stukken, zoals van de componist ‘Patkop’, beter bekend als violist Patricia Kopatchinskaja. Haar zes door Altstaedt en collega Vilde Frang gespeelde miniaturen (Ghiribizzi) echoën de muziek van Anton Webern en tonen maar weer eens aan dat atonaal en verhalend elkaar allerminst uitsluiten. Fantastisch gespeeld.||https://www.volkskrant.nl/cultuur-media/woest-en-kleinschalig-atonaal-en-verhalend-wat-een-weelde-op-dit-album-vol-lockenhaus-composities~ba517318/
2022-07-28||Producer Lil Silva arrangeert de beste Britse dancestijlen subtiel naast gevoelige pop en soul ★★★★☆||Tyrone Jermaine Carter alias Lil Silva is geen overbekende naam, maar wel een gelouterde Britse producer. Hij zat aan de knoppen bij Adeles album 25, en werkte veel met de Londense soulzanger Sampha. Op zijn eerste album op eigen titel komt een indrukwekkende rij gasten voorbij, van uiteraard Sampha tot de rapper Ghetts en de Canadese jazzband Badbadnotgood. Maar de hoofdrol is echt voor de producer zelf, die op indrukwekkende wijze etaleert hoe rijk de Britse dance is, en hoe goed de house, grime en zelfs dubstep zijn in te zetten bij pure popmuziek, met overdadig gevoel voor soul en r&b. Lil Silva bouwt een album lang aan zijn eigen, bijzondere mix van soul en jazz, die bijvoorbeeld in de track Vera (Judah Speaks) ook behoorlijk diep door donkere clubritmes wordt gesleept. De arrangementen zijn prachtig, vooral in instrumentale nummers als September, waarin een vocale soulsample in een raamwerk van snijdende en schurende beats wordt geplaatst, mét dromerige synths en orkestrale strijkklanken. Het nummer Colours, met een eenvoudige maar doeltreffende tekst over menselijke gelijkwaardigheid, is ook zo weldadig opgebouwd: de track begint als een breekbaar popliedje aan de piano, verandert halverwege in een stevige dancetrack vol grimmige, typisch Britse bassen, en eindigt in een symfonische wolk van violen en cello’s. En het nummer blijft bij al die veelkleurigheid toch lang nagalmen tussen de oren. Soms dreigt Yesterday is Heavy iets te zoetig te worden: de track Leave It bijvoorbeeld, met veel falsetstemmen en funky gitaartjes, is net wat te generiek. Maar Lil Silva stelt op tijd orde op zaken, bijvoorbeeld in de Massive Attack-achtige triphoptrack Still, met gaaf dichtwerk van Sampha en rapper Ghetts. Wat een fijne en subtiel gevoelige danceplaat.||https://www.volkskrant.nl/cultuur-media/producer-lil-silva-arrangeert-de-beste-britse-dancestijlen-subtiel-naast-gevoelige-pop-en-soul~bcf7633d/
2022-07-28||Ella Fitzgerald heeft een fraaie livecatalogus, maar op dit nieuwe album komt de zangeres niet tot haar recht ★★☆☆☆||Twee jaar geleden werden er fraaie liveopnamen van Ella Fitzgerald ontdekt en uitgebracht als The Lost Berlin Tapes – 1962. Een fijne aanvulling op de toch al fraaie livecatalogus van de jazzzangeres. Het succes ervan heeft er mogelijk toe geleid dat platenmaatschappij Verve met nog een livealbum komt, nu met wat de enige live-uitvoering met orkest van Fitzgeralds Irving Berlin Song Book zou zijn. Die dubbelaar uit 1958 behoort nog altijd tot haar beste studiowerk, ook door de werkelijk sublieme arrangementen, gespeeld door het orkest van Paul Weston. Hoe uniek het optreden een paar maanden later met zijn complete orkest in de Hollywood Bowl ook was, van het orkest hoor je op de nu verschenen registratie veel te weinig. Natuurlijk is Fitzgeralds zang onvergelijkbaar in How Deep Is The Ocean? en het wat minder bekende Get Thee Behind Me Satan. Maar dat de zangeres live beter tot haar recht komt dan in de studio, zoals het begeleidende schrijven suggereert, is in dit geval onzin. Het oorspronkelijke Ella Fitzgerald Sings the Irving Berlin Song Book is in alle opzichten superieur aan deze liveopname.||https://www.volkskrant.nl/cultuur-media/ella-fitzgerald-heeft-een-fraaie-livecatalogus-maar-op-dit-nieuwe-album-komt-de-zangeres-niet-tot-haar-recht~bc451dfa/
2022-07-28||Tracks van de week: prachtlied van Lena, Get Lucky-vibes en tóch weer die trommels||1. Lena Hessels - 6 Then When Will It is de tweede van drie EP’s die Lena Hessels dit jaar uitbrengt. Twee van de vier liedjes verschenen al als single. Het prachtige, akoestische 6 nog niet. 2. Calvin Harris e.a. – Stay With Me Popkanonnen Calvin Harris, Justin Timberlake, Halsey én Pharrell Williams in één single? Dat moet wel lekker klinken. Stay With Me komt rechtstreeks uit het Get Lucky-register. 3. Marcus Mumford - Cannibal Marcus Mumford (van succesgroep Mumford & Sons) gaat solo. Eerste single Cannibal klinkt mooi (want klein), tot er – helaas – toch weer op z’n Mumfords op trommels gehengst moet worden.||https://www.volkskrant.nl/cultuur-media/tracks-van-de-week-prachtlied-van-lena-get-lucky-vibes-en-toch-weer-die-trommels~b915c747/
2022-07-28||De cover van Beyoncés nieuwste album: dit vinden de experts van haar beeldtaal||Waar de vorige drie albums van Beyoncé als verrassing werden gedropt, is aan haar nieuwste, Renaissance, veel promotie voorafgegaan. De zangeres bracht eerst de single Break My Soul uit en strooide op haar Instagrampagina met kruimels voor de fans. Een van die kruimels was een foto, gemaakt door de Nederlandse Carlijn Jacobs (31), die werkt voor merken als Gucci en Versace en die eerder dit jaar ook Kim Kardashian en haar kinderen fotografeerde voor Vogue. Op deze nieuwe albumcover zien we Beyoncé in een middeleeuws aandoend, puntig tuigje op een lichtgevend paard. In een filmpje waarin de zangeres haar lp-hoes laat zien, volgt nog een glinsterend jurkje met cowboyhoed op hetzelfde paard. De zangeres staat bekend om haar vernieuwende gebruik van beelden, die altijd volledig door haarzelf geregisseerd worden. Omdat Beyoncés beeldcultuur doorspekt is met verwijzingen en symbolen, analyseren haar fans er vlijtig op los. Welk statement maakt de zangeres hier? Waarom zo naakt? Hoe verhoudt dit beeld zich tot haar feministische en maatschappijkritische uitingen van de afgelopen jaren? En wat te denken van dat paard? V vroeg het vijf fans en kenners. ‘Ik heb een aantal vrienden met wie ik altijd meteen aan het analyseren sla na nieuwe uitingen van Beyoncé. We bestuderen ook de theorieën uit haar onlinefangemeenschap, de Beyhive. Zo circuleert daar het idee dat ze verwijst naar de vier ruiters van de Apocalyps, omdat dit het vierde paard is waarmee ze ooit is afgebeeld en die paarden er allemaal anders uitzien. Beyoncé en haar team doen nooit iets zomaar, dus het zou kunnen. Dan zegt ze met die apocalyptische sfeer misschien iets over de tijd waarin we leven. ‘Verder denk ik bij deze beelden meteen aan haar beginperiode: de diamanten outfit kan refereren aan de top op de cover van Dangerously in Love, haar eerste solo-album, en het paard aan haar thuisstaat Texas met zijn cowboytraditie. Het lijkt dus een terugkeer naar waar ze vandaan komt, maar daardoor sta je ook juist stil bij de groei die ze intussen heeft doorgemaakt. Geen cute popster meer, maar iemand die ook politieke kleur laat zien, die maatschappijkritisch is. ‘Toch zie ik in deze fantasy-achtige beelden op de eerste plaats gewoon een artiest die plezier wil hebben. Die, zoals ze ook heeft gezegd, ruimte wil creëren voor fantasie en escapisme. Maar nu op een meer gelaagde manier dan in haar begintijd. ‘Het gaat over doen waar je blij van wordt en als zij op haar leeftijd met dat lichaam van jewelste halfnaakt op een paard wil zitten, dan denk ik alleen maar: good for her. Ik kan niet wachten op wat de pr-machine nog meer voor ons in petto heeft.’ ‘Een van de vakken die ik geef, gaat deels over Beyoncé en vooral over haar rol als artistieke vernieuwer binnen de popmuziek. Zij is bijvoorbeeld een pionier van het visuele album: een reeks filmisch benaderde videoclips, die thematisch met elkaar in verbinding staan. En dan is er de manier waarop ze haar werk verweeft met elementen uit de zwarte geschiedenis, verbeeldingen van vrouw-zijn en mythologische beelden: van de Yoruba-religie tot de erfenis van slavernij in de zuidelijke Verenigde Staten. ‘Wat mij interesseert, is ook hoe Beyoncé de overwegend witte ruimten van de Europese ‘hoge kunst’ binnentreedt en daar een plaats creëert voor zwarte aanwezigheid. Kijk bijvoorbeeld naar de clip van Apeshit in het Louvre. Dit beeld op het paard refereert onder meer aan klassieke schilderijen van Lady Godiva, de Angelsakische adellijke vrouw die volgens een legende naakt door de straten reed uit protest tegen de te hoge belastingen van haar man. Maar tegelijk is er bij Beyoncé altijd innovatie: het paard is futuristisch, haast een cyborg-achtige extensie van haar. ‘De cyborg is interessant binnen de feministische theorie, omdat die een manier vormt om voorbij de beperkingen van gender te denken. Tegelijk laat Beyoncé hier juist wél haar vrouwelijkheid zien, terwijl ze ook die deels technologische, deels natuurlijke verbinding aangaat met het paard. Dat prikkelt de fantasie. ‘Terwijl zwarte lichamen zo vaak gestereotypeerd of geringschat worden, zien we hier een vrouw die volledig zelf bepaalt hoe ze haar lichaam laat zien. Ik zou het ook niet geseksualiseerd noemen, eerder statig, trots of sensueel: een vrouw die de controle heeft.’ ‘Als je me vraagt hoe feministisch dit beeld is, dan vraag ik me af of het per se een feministisch nut moet dienen. Wilde de artiest wel uitdragen wat wij op haar projecteren? Vragen we dat voortaan standaard van alle vrouwen die zich ooit feministisch hebben uitgesproken? ‘Natuurlijk, ze is een vrouw van 40 en dit is een van de meest naakte beelden die we tot op heden van haar hebben gezien, dus daarin zit een bepaalde onverschrokken viering van dat lichaam. En natuurlijk heeft zij zich moeten verhouden tot de eisen die er worden gesteld aan het vrouwelijke lichaam. Maar met alleen die discussie doe je geen recht aan de gelaagdheid van de beeldcultuur die Beyoncé de wereld in lanceert. ‘Een van de dingen die ik interessant vind, is de keuze voor paarden als verwijzing naar de zwarte geschiedenis van het paardrijden, terwijl dat vaak wordt geassocieerd met witheid. Denk aan de zwarte cowboys van de VS, maar ook aan de strijders van het Afrikaanse continent, die te paard kolonisten aanvielen. ‘Wat de vier ruiters van de Apocalyps betreft: het spelen met apocalyptische scenario’s zien we vaker, bijvoorbeeld ook bij een artiest als Lil Nas X. Daarin zit volgens mij ook een verwerping van het idee dat er voor bepaalde lichamen geen ruimte is. Of dat nu het queer lichaam van Lil Nas X is, of het naakte lichaam van een zwarte vrouw boven de 40. Het draagt zoiets uit als: oké, het einde van de wereld is hier, maar ik kom een nieuwe wereld aankondigen.’ ‘Het lijkt een trend in de popcultuur om jezelf bijna naakt te laten afbeelden. Kijk bijvoorbeeld naar de albumhoezen van Rosalía, Charli XCX en Doja Cat. Je zou dat kunnen zien als een onderwerping aan de male gaze, de geseksualiseerde blik van mannen, maar ik zie het eerder als concurreren met mannen op gelijke voet. Zij etaleren misschien hun spieren of hun geld; dit lichaam is haar kapitaal. Het gaat niet zozeer om teasen met ‘dit zou jij misschien kunnen krijgen’, maar meer: dit heb ik en het is van mij alleen. Beyoncés lichaam is hier heel aantrekkelijk, maar ook imposant, sterk en gespierd. En zij zit erbij van: ik own dit. ‘Een vrouw die excelleert, vooral een zwarte vrouw, is een krachtig symbool. Tegelijk is zo’n soort schoonheid, rijkdom en talent ook weer zo onbereikbaar dat het demotiverend kan werken. Feminisme moet niet alleen gaan over lichtende voorbeelden, vind ik, maar ook over solidariteit die juist niet op individuen is gericht. Al ben ik er nog niet helemaal uit hoe dat er in popcultuur zou moeten uitzien. ‘In het paard zie ik het symbool van enerzijds het aardse, oprechte, natuurlijke dat Beyoncé uitdraagt, maar tegelijk ook het gecultiveerde en gecontroleerde. Zij heeft de teugels stevig in handen.’ ‘Beyoncé is voor mij altijd een voorbeeld geweest van een vrouw die politiek bedrijft in haar muziek én haar prachtige lichaam vol trots etaleert. In haar begintijd liet ze met nummers als Bootylicious weten dat rondingen gevierd mogen worden, in een tijd waarin vooral het slanke mainstreamideaal dominant was in de popmuziek. ‘Afro-Amerikaanse feministen van de tweede golf hadden vaak moeite met het publiekelijk uitdragen van seksualiteit, omdat ze bang waren dat ze het historische stereotype van de zwarte vrouw als hyperseksueel wezen zouden bevestigen. Maar een derde golf, waarvan binnen de popcultuur ook Megan Thee Stallion een voorbeeld is, weigert zich daardoor nog te laten belemmeren. ‘Je moet de vrijheid hebben om alle kanten van jezelf te tonen, en dat doet Beyoncé. Ze laat zien dat je én sexy mag zijn én politiek geëngageerd én zwarte trots kunt uitdragen. Dat je én in de popindustrie kunt werken én feminist kunt zijn. ‘Deze albumcover, met daarop haar lievelingsdier als een soort verlichte discobal, straalt voor mij vooral uit dat ze plezier wil brengen na een donkere periode van corona en racistisch politiegeweld. Dat ze ons aanspoort om onze innerlijke queen, king en queer te vieren. ‘Soms wil je overduidelijk politieke beelden maken, en soms wil je gewoon lekker naakt op een paard joy spreaden.’||https://www.volkskrant.nl/cultuur-media/de-cover-van-beyonces-nieuwste-album-dit-vinden-de-experts-van-haar-beeldtaal~b7f21004/
2022-07-28||Politie-undercoverteam Dekmantel moet stoppen: giftige werksfeer is niet snel genoeg te verbeteren||Het team is al geruime tijd een zorgenkind. Er waren meerdere ernstige incidenten, waaronder de zelfdoding van een undercoveragent. Begin dit jaar concludeerde de Inspectie Justitie en Veiligheid na onderzoek dat undercoveragenten hun werk doen onder ‘giftige en manipulatieve’ omstandigheden. Er is sprake van vriendjespolitiek en onderlinge strijd. Uit angst voor represailles durven medewerkers knelpunten en dilemma’s niet aan te kaarten. Bovendien is er weinig oog voor het welzijn van het personeel. Zo worden functionerings- en beoordelingsgesprekken nauwelijks gevoerd. ‘Bij dit team ontbreken waarborgen, zoals procedures en vastgestelde werkwijzen voor de veiligheid van medewerkers’, aldus de inspectie. De afgelopen maanden heeft de leiding van de Landelijke Eenheid, waaronder de afdeling valt, pogingen gedaan om de sfeer te verbeteren. Dat is niet gelukt. ‘De problemen zijn niet op te lossen met een doorzetting van de huidige koers', aldus Yesilgöz. In overleg met het Openbaar Ministerie is daarom besloten dat het team in de komende periode wordt ontmanteld. Hoe snel dat gebeurt, hangt af van het verloop van de lopende undercoveroperaties. ‘De veiligheid van onze politiemedewerkers is hierin leidend', aldus de minister. ‘Ook de korpschef heeft aangegeven dat tijdens deze afbouwfase de persoonlijke aandacht en goede zorg voor alle betrokken medewerkers voorop staat.’ Het einde van het team moet ruimte maken voor ‘bezinning’ op een doorstart van het undercover-werk. In het najaar wordt de Tweede Kamer daarover geïnformeerd.||https://www.volkskrant.nl/nieuws-achtergrond/politie-undercoverteam-dekmantel-moet-stoppen-giftige-werksfeer-is-niet-snel-genoeg-te-verbeteren~b6c84880/
2022-07-28||Jack White weet met zijn nieuwe folkalbum het gebruikelijke rockgeweld niet te evenaren ★★★☆☆||Na grof gitaargeweld de fijnzinnige folk. Na zijn eerder dit jaar verschenen overdonderende rockalbum Fear of the Dawn zou Jack White een rustiger album uitbrengen. Belangrijkste vraag: evenaart Entering Heaven Alive Fear of the Dawn? Opener A Tip from You to Me stemt hoopvol, met zijn Beatles-achtige melodielijnen en West Coast-samenzang. Maar waar je op Fear Of The Dawn door Whites sfeer- en stijlveranderingen in één nummer voortdurend op het puntje van je stoel werd gehouden, voelen die in een rustigere context vaak geforceerd. Help Me Along, met zijn kamermuziekstrijkers, schiet halverwege in een progrockkramp en maakt daarna nog drie scherpe bochten. Bovendien blijkt White in de akoestische setting van Love Is Selfish een middelmatige zanger, die met zijn stem alleen een liedje niet naar een hoger plan kan tillen. Dan heeft White de kracht van rock nodig om de boel bij elkaar te houden.||https://www.volkskrant.nl/cultuur-media/jack-white-weet-met-zijn-nieuwe-folkalbum-het-gebruikelijke-rockgeweld-niet-te-evenaren~b8a94fa5/
2022-07-28||Staatssecretaris: cruiseschepen met vluchtelingen toch niet op open zee||De drie schepen die het kabinet wil inzetten voor de opvang van asielzoekers zullen niet op open water voor anker gaan. In afwijking van een fel bekritiseerde aankondiging vorige week, concludeert het kabinet nu dat ‘het lastig is om de schepen te bevoorraden, er veiligheidsrisico’s aan opvang op zee gelden en het niet mogelijk is om te allen tijde een pendeldienst tussen het schip en de kade in te richten’. Dit heeft staatssecretaris Eric van der Burg (Asiel en Migratie, VVD) donderdag in een brief aan de Tweede Kamer geschreven. Het plan om drie gehuurde schepen te laten aanmeren wordt wel doorgezet. Het eerste schip komt ‘zoals het er nu naar uitziet’ in de gemeente Velsen te liggen. Van der Burg denkt dat het op 1 september in gebruik kan worden genomen als opvanglocatie, als de kade voor aanmeren geschikt is gemaakt. Een tweede cruiseschip is per 1 oktober beschikbaar voor opvang van asielzoekers. De bewindsman zegt met meerdere gemeenten gesprekken te voeren over een geschikte locatie. In Nederland komen acht zeehavens voor het aanmeren van een dergelijk schip in aanmerking. In totaal wil Van der Burg hiermee drieduizend extra opvangplekken creëren. De gemeente Vlissingen heeft de optie van een cruiseschip afgewezen. In zijn brief kondigt Van der Burg verder aan dat het Centraal Orgaan opvang asielzoekers (COA) in de komende twee weken opvanglocaties opent in Den Haag (400 plekken), Delft (260) en Voorschoten (120). De 25 veiligheidsregio’s hebben 4.100 plekken voor crisisnoodopvang ingericht. Dat moeten er 5.625 worden. Daarmee zijn volgens de staatssecretaris de omstandigheden in het aanmeldcentrum in Ter Apel ‘voor de zeer korte termijn’ iets verbeterd. ‘Dit betekent echter niet dat de situatie stabiel is’. Als er niet veel meer gebeurt om Ter Apel te ontlasten en te voorkomen dat mensen noodgedwongen in de open lucht moeten slapen, blijft de toestand daar op langere termijn ‘alarmerend’. Groot probleem is nog altijd dat statushouders – voormalige asielzoekers die erkend zijn als vluchteling en een verblijfsvergunning hebben gekregen – niet vanuit de asielzoekerscentra kunnen doorstromen naar een woning. Hun aantal is opgelopen naar 15.500 personen (op 39 duizend plekken in de azc’s). Van der Burg schrijft dat een gevraagde versnelling van uitplaatsing ‘helaas nog onvoldoende zichtbaar is in de landelijke cijfers’. Hij benadrukt nogmaals het belang van huisvesting in gemeenten, desnoods in ‘tussenvoorzieningen en nieuwe flexwoonruimten’. In een noodkreet riepen de Nederlandse Vereniging voor Kindergeneeskunde en de Nederlandse vestigingen van Unicef, het Rode Kruis, VluchtelingenWerk en de UNHCR premier Rutte eerder deze week op om de situatie voor kinderen en kwetsbaren in de asielopvang te verbeteren. Naar aanleiding daarvan erkent Van der Burg dat deze kwetsbare groepen ‘niet in de buitenlucht zouden moeten verblijven’. Op een ander element in de oproep, dat Rutte de regie zou moeten nemen in de asielcrisis, gaat de staatssecretaris niet in. ‘Een separate reactie van het kabinet aan deze organisaties volgt.’ Sinds 17 juni geldt rond de opvang van asielzoekers de ‘nationale crisisstructuur’, waarvoor de Ministeriële Commissie Crisisbeheersing (MCCb) frequent bijeenkomt. Van der Burg is bezig met een wetsvoorstel dat alle Nederlandse gemeenten, via een provinciale verdeelsleutel, een wettelijke taak geeft om asielzoekers binnen hun gemeentegrenzen op te vangen. Hij verwacht het wetsvoorstel na de zomer naar de Tweede Kamer te kunnen sturen. De wet zou wat hem betreft per 1 januari van kracht moeten zijn.||https://www.volkskrant.nl/nieuws-achtergrond/staatssecretaris-cruiseschepen-met-vluchtelingen-toch-niet-op-open-zee~b13eaf9d/
2022-07-28||EK-finale Engeland-Duitsland wordt een ‘ongelooflijk voetbalfeest’||Het Duitse elftal van bondscoach Martina Voss-Tecklenburg rekende woensdag in de halve eindstrijd in Milton Keynes af met Frankrijk: 2-1. Frankrijk zorgde zaterdag in de kwartfinale, na verlenging, voor de uitschakeling van regerend kampioen Nederland (1-0). De Duitse spits Alexandra Popp reageerde uitgelaten op de finaleplaats. ‘Eerlijk gezegd kan ik het bijna niet onder woorden brengen. We hebben weer een geweldige wedstrijd gespeeld’ zei de Duitse spits, die in de halve eindstrijd twee keer scoorde. ‘We zijn zo ongelooflijk blij. We staan zondag voor 90 duizend mensen op Wembley tegenover Engeland. Iets mooiers kan ik niet bedenken.’ Frankrijk creëerde in de kwartfinale tegen Oranje nog kans op kans. Tegen Duitsland moest de ploeg het spel voor rust vooral aan de tegenstander laten. Popp scoorde in de 40ste minuut voor het eerst. De aanvalster kwam na een voorzet vanaf rechts van Svenja Huth voor haar directe tegenstander en schoot hard en hoog raak: 1-0. Frankrijk had tot dan toe weinig laten zien, maar kwam kort voor rust toch langszij. Kadidiatou Diani schoot uit de draai via de paal en de rug van doelvrouw Merle Frohms raak: 1-1. Popp werd matchwinner door in de 76ste minuut raak te koppen. De voorzet was wederom van Huth. Een Frans slotoffensief leverde niets meer op. Bondscoach Martina Voss-Tecklenburg zei trots te zijn op haar ploeg. ‘Het is verdiend, we hebben er zo hard voor gewerkt. We zijn tijdens dit toernooi naar elkaar toegegroeid en een hecht team geworden. We hebben alles voor elkaar over. Engeland-Duitsland is een klassieker. Dit wordt een ongelooflijke finale: een voetbalfeest.’||https://www.volkskrant.nl/sport/ek-finale-engeland-duitsland-wordt-een-ongelooflijk-voetbalfeest~b858d18c/
2022-07-28||Op zijn nieuwe album Bloodline Maintenance is Ben Harper als vanouds de doorvoelde protestzanger ★★★★☆||Op zijn vorige album was Ben Harper letterlijk een protestzanger zonder stem. Winter Is For Lovers bestond geheel uit instrumentaaltjes. Op Bloodline Maintenance is Harper weer op zijn stiel. De zanger die met een eclectische mix van soul, reggae, folk en blues het politieke en persoonlijke behandelt en misstanden aan de kaak stelt. Met We Need To Talk About It laat hij meteen weten dat we moeten praten. Over slavernij. Met een sinister wah wah-gitaartje op de achtergrond ontspint zich een doorvoelde conversatie tussen een weeklagende Harper en een damesgospelkoortje. Aangrijpend in al zijn puurheid. Net als Smile At The Mention, waarin Harper qua emotionele urgentie en frasering kan wedijveren met Otis Redding. Maar Harper laat net zo goed in Problem Child, een jam van rudimentaire blues en jazz, hiphopscratches voorbijkomen. Dat maakt van Harper niet zozeer een traditionalist maar een hoeder van zwarte Americana – en een geweldige vertolker daarvan.||https://www.volkskrant.nl/cultuur-media/op-zijn-nieuwe-album-bloodline-maintenance-is-ben-harper-als-vanouds-de-doorvoelde-protestzanger~b5024520d/
2022-07-28||Bij Maggie Rogers is de subtiliteit misschien ver te zoeken, maar wauw, wat een oerkracht in haar stem ★★★★☆||Zes jaar geleden schreef de Volkskrant over de ontdekking van een nieuwe singer-songwriter. Maggie Rogers uit Maryland liet haar nummer Alaska tijdens een masterclass aan Pharrell Williams horen en die was met stomheid geslagen door zoveel talent. Rogers kreeg een platencontract bij Universal en haar debuutalbum Heard It in a Past Life kwam in 2019 op nummer 2 binnen in de Amerikaanse Billboard 200. Toch een beetje een valse start, want de plaat ging gebukt onder overproductie. Rogers tweede klinkt beter en laat horen dat die oerkracht in haar, haar stem, nog lang niet is geluwd. Al zijn sommige nummers op Surrender zo volgestouwd dat ze balanceren op het randje van weelderig en overdadig. In Want Want bieden bas en drums zo hard tegen elkaar op dat ze samensmelten tot een bladblazer op anabole steroïden. Het is de stem van Rogers die uiteindelijk boven alles uittorent en de zaak redt. Dat en het feit dat ze met gouden stilistische combinaties liedjes maakt die vertrouwelijk en avontuurlijk tegelijk klinken. In Be Cool paart ze een elektronisch hiphopritme aan krachtig geserveerde lyrische pop. Op zo’n moment klinkt het alsof het goede van Lavigne, Morissette en Etheridge in één persoon zijn gevaren. En in Shatter vangt ze feilloos die ongekanaliseerde levensdrift van kids in een bratpackfilm uit de eighties. Je vergeeft het haar als heel soms de subtiliteit ver te zoeken is.||https://www.volkskrant.nl/cultuur-media/bij-maggie-rogers-is-de-subtiliteit-misschien-ver-te-zoeken-maar-wauw-wat-een-oerkracht-in-haar-stem~bf59e888/
2022-07-28||Beierse soldaten zijn aan de dikke kant||Ik benutte deze dag om de vesting Rastatt te bezoeken, waar ik enthousiast door de officieren ben ontvangen. De door het fuseliersregiment nr 34 uit Pommeren versterkte vesting maakte een uitstekend te verdedigen indruk. Genoeglijke uren met mijn nicht Marie en haar echtgenoot, prins Wilhelm von Baden, die mij in mijn hoofdkwartier kwamen opzoeken, en met vorst Hermann Hohenlohe-Langenburg, die als vrijwilliger de verpleging op zich neemt. Ik denk na over hoe wij het huidige nationale enthousiasme in goede banen kunnen leiden en hoe wij na de behaalde overwinning (op Frankrijk, red.) kunnen goedmaken wat wij hebben verzuimd. Zal het lukken de opbouw van Duitsland in een vrije geest door te voeren? 30 juli Ik verliet Karlsruhe met het nieuws dat de Fransen verder zijn opgerukt bij Hüningen en de grens van de Palts. Via de zojuist voltooide spoorlijn Karlsruhe - Mannheim reisde ik naar Lussheim. Onderweg bezocht ik een Beiers infanterie- en cavaleriebivak, waar ik kennismaakte met de soldaten. Men dient hier af te zien van zijn Pruisische blik, want alles gaat anders dan bij ons. De onbeholpenheid en zwaarlijvigheid, ook van jonge soldaten, zijn opvallend.||https://www.volkskrant.nl/cultuur-media/beierse-soldaten-zijn-aan-de-dikke-kant~b338d2c3/
2022-07-28||Winst Shell schiet omhoog dankzij peperdure olie en gas, aandeelhouders profiteren||Topman Ben van Beurden zegt in een geschreven toelichting bij de cijfers dat dit jaar ‘grote uitdagingen oplevert voor consumenten, overheden en ondernemingen’. Beleggers profiteren flink. Het energieconcern koopt na eerdere grote terugkoopprogramma's voor 6 miljard dollar aan eigen aandelen in. Dit ondersteunt de koers van het aandeel. Shell verdiende vooral goed aan de verkoop van aardgas en de vloeibare vorm lng. Daar steeg de winst in het tweede kwartaal met maar liefst 163 procent tot 8,1 miljard dollar. De chemietak met onder meer raffinage zag de inkomsten dankzij hogere marges bijna verdubbelen tot 2,1 miljard. Shell verdient nu 28 dollar op elke vat olie dat zijn raffinaderijen verwerken. In de eerste drie maanden werd 10 dollar per vat verdiend. De Engelse toezichthouder voor mededinging sprak onlangs zorgen uit over de hoge marges bij de raffinaderijen van het Britse concern. De laatste weken lijken de winsten bij raffinage volgens Reuters weer wat te dalen door een dalende vraag naar benzine op Amerikaanse en Aziatische markten. Britse kranten brachten de hoge winsten van Shell donderdag direct in verband met de sterke stijgingen van energierekeningen van Britse huishoudens. Gevreesd wordt dat huishoudens met name in de winter onoverbrugbare schulden zullen maken. Britse parlementariërs roepen de regering op meer geld vrij te maken om kwetsbare burgers financieel te ondersteunen. Dit zal de roep versterken om megawinsten van oliemaatschappijen verder af te romen. Sinds juli is in Groot-Brittannië al sprake van een extra belasting die megawinsten van energiebedrijven moet terugvoeren naar de overheid. Deze extra belasting heeft echter nog geen invloed op de recente resultaten. Shell zet ook in op vergroening. Het concern wil zijn chemiecomplex in Moerdijk binnen tien jaar netto klimaatneutraal hebben, onder meer door CO2 op te vangen en onder de zeebodem op te bergen. Verder bouwt het concern een installatie voor de recycling van plastic. Op de Tweede Maasvlakte komt een fabriek die groene waterstof aan Pernis gaat leveren. Waterstof wordt daar onder meer gebruikt voor de ontzwaveling van brandstoffen. Het Franse bedrijf TotalEnergies maakte ook recordresultaten bekend. Ook dit energieconcern beloont de aandeelhouders door voor 2 miljard dollar extra aan eigen aandelen in te kopen. TotalEnergies zag de winst stijgen tot 9,8 miljard dollar, komend van 3,5 miljard dollar een jaar eerder. Het energieconcern biedt Franse klanten deze zomer kortingen op prijzen aan de pomp en belooft dit ook na de zomer te doen. De Franse regering heeft het concern onder druk gezet de prijzen te verlagen uit vrees voor protesten.||https://www.volkskrant.nl/nieuws-achtergrond/winst-shell-schiet-omhoog-dankzij-peperdure-olie-en-gas-aandeelhouders-profiteren~b8c5cee7/
2022-07-28||Spanje zegt Frankrijk aan meer gas te kunnen helpen • VN: mogelijk vertrekken eerste schepen met Oekraïens graan morgen||Dit liveblog is afgesloten. Volg het laatste nieuws over de oorlog in Oekraïne in ons liveblog van vrijdag 29 juli.||https://www.volkskrant.nl/nieuws-achtergrond/spanje-zegt-frankrijk-aan-meer-gas-te-kunnen-helpen-vn-mogelijk-vertrekken-eerste-schepen-met-oekraiens-graan-morgen~bcfaf6d4/
2022-07-28||Protest tegen verwijderen door gemeenten van omgekeerde vlaggen  ||Na een periode van gedoogbeleid halen sommige gemeenten sinds vorige week de omgekeerde vlaggen weg die als symbool van protest zijn opgehangen door boeren en hun sympathisanten. Als reactie daarop roepen boeren in telegramgroepen aanhangers op om de gemeente te e-mailen, te bellen of er langs te gaan om te laten weten dat zij het met het weghalen niet eens zijn. ‘Haal jouw eigendommen op bij de gemeente’, valt in de berichten te lezen, vergezeld met foto’s waarop gemeentemedewerkers zichtbaar in beeld zijn gebracht. ‘De vlaggen hangen als landelijk vreedzaam protest in de openbare ruimte en die is van iedereen. Hier wordt de vrijheid van meningsuiting geschonden’, redeneren de boeren. ‘Ga net zo om met de ‘Nederland in Nood’-vlaggen als je omgaat met regenboogvlaggen.’ De boeren gaan ook over tot actie, blijkt uit een rondgang langs gemeenten die expliciet in de telegramgroep Meldpunt genoemd worden. De gemeente Hardenberg, een stad in Overijssel, die eigenaren tot 20 juli de tijd gaf om de vlaggen de weg te halen, heeft ‘heel veel berichtjes en telefoontjes ontvangen’, aldus een woordvoerder. ‘De uitingen zijn wisselend van toon, soms wat vervelend. Er zijn ook medewerkers op een nare manier benaderd.’ Van bedreigingen is geen sprake, zegt zij. De gemeente Ommen, volgens de boeren eveneens schuldig aan ‘vlaggenschending’, zegt ‘vooralsnog geen explosie aan berichten’ te hebben ontvangen. In Dalfsen volgden zoveel boze reacties op de aankondiging de vlaggen weg te halen, dat de gemeente besloot nogmaals met de boeren in gesprek te gaan. Waar de vlaggen geen gevaar vormen voor het verkeer, blijven ze voorlopig hangen. De opruimwerkzaamheden van een blokkade van een boerenprotest op de A1 bij Voorst zijn woensdagmiddag gestaakt vanwege bedreigingen aan het adres van de bedrijven die daarvoor waren ingehuurd. Dat meldt Rijkswaterstaat. Volgens Rijkswaterstaat hebben de bedrijven zich teruggetrokken. Het is niet duidelijk wie verantwoordelijk is voor de bedreigingen. De provincie Zuid-Holland gaat de boerenprotestvlaggen en spandoeken wel verwijderen. Een deel ervan is al weggehaald, omdat ze een direct gevaar vormden voor de verkeerveiligheid. Een afgescheurde vlag kwam op een auto terecht. ‘Het recht om te demonstreren is een groot goed in ons land. Dit recht heeft wel grenzen’, stelt de provincie. ‘Waar de veiligheid van anderen in het geding komt, waar het eigendom van een ander zonder toestemming wordt gebruikt, stopt dit recht.’ Wie in de provincie Zuid-Holland vlaggen en spandoeken heeft opgehangen, krijgt tot 5 augustus de tijd om ze zelf weg te halen. Daarna wordt alles weggehaald.||https://www.volkskrant.nl/nieuws-achtergrond/protest-tegen-verwijderen-door-gemeenten-van-omgekeerde-vlaggen~bc1012ee/
2022-07-28||Tekort aan gastgezinnen dreigt nu mensen ineens toch geen plek in huis hebben voor Oekraïense vluchtelingen||Gastgezinnen die zich aanvankelijk hadden aangemeld om vluchtelingen thuis onder te brengen en geschikt werden geacht, zien daar in veel gevallen van af, blijkt als ze worden nagebeld door RefugeeHomeNL. Dat is een consortium van het Leger des Heils, Vluchtelingenwerk, Takecarebnb en het Rode Kruis, dat de particuliere opvang coördineert in opdracht van het ministerie van Justitie en Veiligheid. Als reden dat de gastgezinnen van gedachten zijn veranderd wordt vaak een gewijzigde thuissituatie genoemd, volgens RefugeeHomeNL. Zo is een lege kamer in huis niet langer beschikbaar omdat er een baby op komst is of een uitwonende student weer thuis komt wonen. Ook is het gevoel van urgentie weggezakt nu de oorlog langer duurt dan men dacht. Na pilots rond Amsterdam, Rotterdam en Eindhoven werd de particuliere opvang in juni landelijk uitgerold. Van de ruim 32 duizend gastgezinnen die zich sinds maart bij Takecarebnb hebben aangemeld, kwamen 11.500 gezinnen door de screening. Daarvan bieden inmiddels 465 gezinnen een opvangplek aan ruim duizend Oekraïense vluchtelingen. Vooral vluchtelingen met kinderen geven de voorkeur aan opvang bij gastgezinnen vanwege de structuur en routine in een familie. Dat de particuliere opvang via RefugeeHomeNL vertraagd van start ging, kwam de hulporganisaties in de afgelopen maanden op veel kritiek te staan. Marion Kramer, een basisschooldirecteur, gaf zich maanden geleden op als gasthuishouden voor tijdelijke opvang. Kramer en haar echtgenoot hoorden vervolgens ‘lange tijd niets’. Toen Takecarebnb onlangs belde om te vragen hoe ze zouden omspringen met de komst van vluchtelingen in het vakantieseizoen, stonden ze niet te springen van enthousiasme: Kramer wordt na de zomer in haar functie belast met zwaardere taken. ‘We hebben ze laten weten tot half augustus geen mogelijkheid te zien. Maar daarna is het eigenlijk ook nog de vraag of het wel past in ons leven.’ Volgens RefugeeHomeNL verloopt het traject trager dan bij andere particuliere initiatieven, vanwege de zorgvuldigheid die is geboden bij het matchen van gastgezinnen en vluchtelingen. ‘Het gaat hier om kwetsbare mensen’, zegt Rode Kruis-woordvoerder Alberta Opoku. ‘Andere particuliere initiatieven vragen bijvoorbeeld niet naar een VOG (verklaring omtrent gedrag, red.). Wij doen dat wel, omdat we vanwege de veiligheid van vluchtelingen willen voorkomen dat ze bij de verkeerde mensen belanden.’ Van de 11.500 geschikt bevonden gastgezinnen heeft bijna de helft een VOG overlegd. De gastgezinnen die daar nog niet aan hebben voldaan, moeten dat alsnog doen voordat ze worden gekoppeld aan een vluchteling. Opoku: ‘Met mensen die tijdens de screening hebben aangegeven dat ze moeite hebben met het afgeven van een VOG, gaan wij niet verder. We nemen geen risico’s.’ Volgens RefugeeHomeNL is het altijd de bedoeling geweest om de particuliere opvang alleen als achtervang in te zetten. ‘De focus lag eerst op de gemeentelijke opvang’, zegt Opoku. ‘Dat was ook de voorkeur van veel vluchtelingen. Dat is ook niet zo raar, want veel vluchtelingen ervaren stress. Je moet je realiseren dat ze dan niet altijd de behoefte voelen om gezellig en sociaal te zijn met huisgenoten, zeker als ze net in Nederland zijn.’ Nu de gemeentelijke opvang ook vol dreigt te raken, belt RefugeeHomeNL vaker met geschikt bevonden gastgezinnen om te kijken of er de opvangplek nog beschikbaar is. ‘We merken tijdens die gesprekken dat mensen nu meer terughoudend zijn, omdat het gewapende conflict langer blijkt te duren dan gedacht. Maar vluchtelingen zijn nog steeds in nood. De particuliere opvang blijft nodig.’||https://www.volkskrant.nl/nieuws-achtergrond/tekort-aan-gastgezinnen-dreigt-nu-mensen-ineens-toch-geen-plek-in-huis-hebben-voor-oekraiense-vluchtelingen~bf0b76e6/
2022-07-28||Nederland is koploper gasbesparen, maar de cijfers zijn wel wat vertekend||Nederland lijkt op zijn sloffen de dinsdag gemaakte Europese afspraak te halen om minstens 15 procent minder gas te verbruiken. De afgelopen maanden nam de zucht naar aardgas al met ruim 30 procent af. Daarmee lijkt Nederland een lichtend voorbeeld voor Duitsland. Dat is veel afhankelijker van Russisch gas, maar wist tot nu toe slechts een paar procentpunten besparing bijeen te sprokkelen. Het ministerie van Economische Zaken en Klimaat hamerde de afgelopen maanden met campagnes op gasbesparing. Maar het weet opmerkelijk genoeg niet welke sectoren de afgelopen tijd het meeste gas hebben bespaard. Ook Gasunie zegt in het duister te tasten. ‘Dit is voor ons niet traceerbaar’, aldus een woordvoerder. Het Centraal Bureau voor de Statistiek weet meer: de besparingen komen voor een groot deel van de industrie, die recentelijk gemiddeld 40 procent minder aardgas verbruikte. Met name de zeer energie-intensieve chemie- en aardoliesector scoren goed; die laatste verbruikte in juli tweederde minder gas. Raffinaderijen gebruiken een kleine 4 procent van al het gas, en verminderden dat met tweederde. Maar de cijfers zijn vertekend. Een groot deel van het lagere gasverbruik komt doordat twee van Europa’s grootste raffinaderijen – waaronder een van Shell – de afgelopen maanden stillagen voor onderhoud, zegt Erik Klooster, directeur van brancheorganisatie VNPI. Daardoor was het verbruik een fractie van het normale. Maar nu de raffinaderij van Shell wordt herstart, zal ook de gasconsumptie weer stijgen. Al gebeurt er meer: in Pernis worden nu grotere hoeveelheden restgassen gebruikt om het kraakproces op gang te houden. Die gassen worden gewoonlijk onder meer gebruikt voor de productie van lpg. Shell zegt ook meer waterstof (onder andere nodig om diesel en benzine te ontzwavelen) te maken uit zware stookolie en asfalt. Zo wordt op aardgas bespaard. Als Pernis straks weer volop draait, komt de besparingsgrens van 15 procent niet in gevaar. Nederland zal niet onder de 20 procent komen, denkt Gasunie, mits de winter niet te streng wordt en nieuwe tegenslagen uitblijven. Gastekorten zullen dan niet optreden. De industrie maakt zich desondanks zorgen. ‘Ik geloof niet dat we rustig kunnen gaan slapen, zoals Den Haag zegt’, zegt Hans Grünfeld, directeur van VEMW, de belangenvereniging van grote energieverbruikers. Want de daling van het verbruik is zeker niet alleen te danken aan efficiencyverbeteringen, zegt Grünfeld. Die zijn op jaarbasis goed voor 1 tot 3 procent. De hoge prijzen zijn een belangrijker oorzaak. ‘Het kan dus niet anders dat sectoren de productie afschakelen.’ Onder meer de energie-intensieve verpakkingsindustrie die glas, karton en papier produceert, draait al op een lager pitje, net als sommige chemie- en kunstmestfabrieken, zegt Grünfeld, al wil hij geen namen noemen. Doordat dit soort bedrijven vaak mondiaal opereren, kan een deel van de Nederlandse productie worden opgevangen door fabrieken elders. De vooruitzichten zijn somber. Toen Gazprom de toevoer via de belangrijke Nord Stream 1 verbinding deze week afkneep tot 20 procent, stegen de gasprijzen verder. Woensdag werd kort een niveau van 227 euro per megawattuur bereikt. Begin juni schommelde de prijs rond de 80 euro. Grünfeld: ‘Ik vrees dat we wat prijzen betreft het ergste nog niet hebben gehad.’ Energieminister Rob Jetten overlegt momenteel met 251 grootverbruikers over een afschakelplan, mochten fysieke tekorten ontstaan en bedrijven worden gedwongen de productie te staken. In het plan wordt rekening gehouden met ‘keteneffecten’, bedrijven verderop in de productielijn die mogelijk essentiële producten leveren en niet stil mogen komen te liggen. Na de zomer is het plan gereed, maar Gasunie verwacht dat het komende winter niet gebruikt hoeft te worden. Ook veel consumenten zien de winter met angst en beven tegemoet. De vorige piek van 200 euro van kort na de inval in Oekraïne duurde kort, daarna daalden de prijzen weer wat. Niets is zeker, zeggen analisten. Maar als de toevoer vanuit Rusland zo laag blijft als nu of zelfs stokt, is de kans groot dat de handelsprijzen lange tijd op het huidige extreem hoge niveau zullen blijven. Volgens het Centraal Planbureau zijn de lasten scheef verdeeld en belandt de hoge energierekening nu vooral bij huishoudens, die hun koopkracht sterk zagen verminderen. Hun energierekening zal de komende tijd waarschijnlijk opnieuw fors stijgen. Hierdoor zal de vraag naar aardgas verder dalen. Nederland zal dus voldoen aan de Europese besparingsregels, maar tegen een hoge prijs. ‘Leveringszekerheid is voor Noordwest-Europa intussen niet meer het wezenlijke probleem’, constateert analist Jilles van den Beukel van The Hague Centre for Strategic Studies. ‘Betaalbaarheid is dat wel.’ Correctie: In een eerdere versie van dit artikel stond dat ook een raffinaderij van BP stil lag. Dat klopt niet.||https://www.volkskrant.nl/nieuws-achtergrond/nederland-is-koploper-gasbesparen-maar-de-cijfers-zijn-wel-wat-vertekend~b9fd1e67/
2022-07-28||De Volkskrant tv-selectie voor donderdag 28 juli||Veronica, 20.30 uur (Actie, Michael Bay, 1996) Smakelijk actievehikel, door niemand bedoeld om serieus te worden genomen. Een geflipte generaal (Ed Harris) vindt dat Amerika te weinig heeft gedaan voor zijn oorlogsveteranen en dreigt daarom San Francisco te bestoken met zenuwgas. Hij verschanst zich met zijn huurlingen en gijzelaars in het gevangeniscomplex van Alcatraz, niet wetende dat er twee mannen achter hem aan zitten: FBI-biochemicus Stanley Goodspeed (Nicolas Cage) en crimineel John Patrick Mason (Sean Connery), die zelf uit Alcatraz ontsnapte en weet hoe je daar via ondergrondse tunnels binnenkomt. Net 5, 20.30 uur (Romantiek, Randal Kleiser, 1980). Destijds neergesabeld maar inmiddels tot cult verheven drama met de piepjonge Brooke Shields en Christopher Atkins als twee kinderen die schipbreuk lijden en op een verlaten eiland elkaar en de liefde ontdekken. Met veel niet-functioneel half bloot – als het erop aankomt, gaan Shields borsten verscholen achter een haarlok of hangt er toevallig een kokosnoot of palmtak voor de camera. Alweer de derde filmbewerking van het gelijknamige boek uit 1908 van Henry de Vere Stacpoole, dat in 2012 voor de Amerikaanse televisie nogmaals werd verfilmd. NPO 1, 20.32 uur In Matthijs gaat door ontving Matthijs van Nieuwkerk de afgelopen drie seizoenen tal van muzikale gasten die zich vaak van een verrassende kant lieten zien. Dit voorjaar stond een selectie van hen in de Ziggo Dome op het podium met de Sven Hammond Big Band voor een groot concert met nieuwe muzikale samenwerkingen en speciale arrangementen van bekende nummers. In een registratie van Matthijs gaat door in concert zien we onder meer een bijzonder duet van André van Duin en Danny Vera en een uitvoering van Hallelujah door de in april overleden Jan Rot. BBC 2, 22.00 uur Rond de eeuwwisseling kregen wetenschappers een steeds beter beeld van de manier waarop het gebruik van fossiele brandstoffen het klimaat beïnvloedt. De olie-industrie intensiveerde daarom haar politieke lobby. In de tweede aflevering van Big Oil vs The World vertelt Christine Todd Whitman, voormalig milieuadviseur van George W. Bush, hoe de president hierdoor terugkwam op zijn campagnebelofte om de CO2-uitstoot aan te pakken. Toen daarna Barack Obama het Witte Huis betrad, voerden de gebroeders Koch een lobby om zijn klimaatwetgeving te blokkeren. NPO 2, 22.09 uur Mentaal is er niets mis met de 86-jarige Floor Haak, maar omdat zijn lichaam zwak is vreest hij zijn onafhankelijkheid te zullen verliezen. In plaats van naar een verpleeghuis te gaan, verkiest hij een waardig einde. Haak verdiept zich in de mogelijkheid om pillen of gif in te nemen, maar besluit uiteindelijk te stoppen met eten en drinken. De huisarts is bereid hem hierin bij te staan, en zijn zoons trekken bij hem in. In de documentaire Dertien dagen registreerde Gijs Haak zijn vaders laatste dagen, vol verdrietige maar ook lichte momenten. Canvas, 22.15 uur Tussen de tijd van zure regen en de huidige klimaatzorgen diende zich nog een probleem aan dat wetenschappers zorgen baarde: het gat in de ozonlaag. Dat cfk’s en andere chemische verbindingen de ozonlaag kunnen aantasten was in de jaren zeventig al bekend. Pas in de jaren tachtig zagen wetenschappers hoezeer het probleem speelde in de poolgebieden. Snelle actie leidde tot een internationaal verdrag dat de productie van cfk’s terugdraaide. Ozone Hole: How We Saved the Planet vertelt hoe de mens de aarde kan stukmaken, maar ook weer repareren. BBC 1, 00.10 uur (Drama, Harry Wootliff, 2018) Geweldig, eerlijk relatiedrama. Elena en Jack ontmoeten elkaar bij toeval en wagen zich aan een onenightstand, waarna Jack al snel zijn spullen overhevelt naar haar appartement. Dat leeftijdsverschil van tien jaar, dat Elena aanvankelijk verzwijgt? Hij lacht erom: ‘Je bent alles wat ik ooit wilde.’ De start is niet volgens de boekjes, maar hemel, wat knettert het tussen acteur Josh O’Connor en Laia Costa en god, wat zijn ze leuk samen. Only You verwarmt je hart en slaat er vervolgens op met een hamer, als de kinderwens van Elena en Jack, die met elke mislukte poging vuriger wordt, zich als gif in hun relatie verspreidt.||https://www.volkskrant.nl/cultuur-media/de-volkskrant-tv-selectie-voor-donderdag-28-juli~b368304c/
2022-07-28||Dwarsliggende Democratische senator na maanden toch akkoord met klimaatpakket||Net toen Amerikanen dachten dat het niet meer goed zou komen met die klimaatinvestering, is Joe Manchin om. Als de rest van de Democraten in de Senaat volgende week ook vóór deze plannen zullen stemmen, dan wordt dit de grootste Amerikaanse klimaatinvestering ooit. Energiekosten zullen worden verlaagd, de productie van schone energie zal worden verhoogd, waarmee de CO2-uitstoot vóór 2030 met 40 procent zal worden verminderd. Een deel van de geldinjectie heeft als doel de hoge medische kosten van Amerikanen te verlagen. Hoewel Joe Manchin akkoord is met de voorstellen, is het nog maar de vraag wat die andere Democratische dwarsligger, Kyrsten Sinema uit Arizona, gaat doen. Omdat het om budgettaire plannen gaat, hebben de Democraten aan een simpele meerderheid genoeg, alle 50 Democraten moeten vóór stemmen. ‘Ze wil eerst de details lezen’, zei Sinema’s woordvoerder in reactie op het nieuws. Maar Democraten zijn hoopvol dat het allemaal losloopt. Het ‘historische’ akkoord viel woensdag een beetje uit de lucht. De Democratische senator uit West Virginia dwarsboomde vorig jaar meerdere plannen van de Biden-regering. Ook een sterk afgeslankte versie van Bidens investeringspakket, Build Back Better genaamd, keurde hij twee weken geleden af. Zijn kritiek was dat het om teveel geld zou gaan. Dit kwam Manchin, die bekendstaat als een zeer gematigde Democraat, op scherpe kritiek van zijn partijgenoten te staan. De gevolgen van de opwarming van de aarde zijn voor Amerikanen voelbaar. Deze maand werden er in veel Amerikaanse steden hitterecords gebroken. ‘De wereld staat letterlijk in brand,’ zei senator Tina Smith uit Minnesota. Maar op woensdag, nadat het nieuws kwam, was haar toon veranderd. ‘Holy shit’, twittterde ze in reactie op het nieuws. Ze was verbijsterd, ‘maar op een goede manier’. Terwijl veel Democraten boos waren op Manchin, bleef John Hickenlooper, senator uit Colorado, met hem in gesprek. Manchin liet woensdag weten input te hebben gekregen van zijn ‘Democratische collega’s’ maar ook te hebben geluisterd naar ‘de standpunten van zijn Republikeinse vrienden’. Hij vertegenwoordigt nu eenmaal een staat met veel Republikeinse kiezers, die hij ook te vriend wil houden. De investering wordt niet meer als onderdeel van Bidens Build Back Better-plannen verkocht aan Amerikaanse kiezers. Het nieuwe pakket heet: de Inflation Reduction Act of 2022. Inflatie is een zorg van veel Amerikaanse inwoners, die in november naar de stembus zullen gaan voor de tussentijdse verkiezingen. De klimaatinvestering zal worden betaald met geld dat vrijkomt na een reeks wijzigingen in de belastingwet, waarmee bedrijven als Amazon hoger zullen worden belast. De komende tien jaar zal dit de overheid 739 miljard dollar opleveren. Het akkoord is een opsteker voor de Amerikaanse president Biden, die sinds het begin van zijn presidentschap op veel tegenwerking stuit van de Republikeinen en weinig van zijn plannen door de Senaat krijgt. Hoewel hij het liefst een veel grotere investering van 2 biljoen dollar had gedaan, is dit huidige akkoord omvangrijker dan naar aanleiding van de stroeve onderhandelingen werd verwacht. ‘We zullen de klimaatcrisis aanpakken door belastingvoordelen te bieden en te investeren in energieprojecten’, zei Biden woensdag in een verklaring. ‘Dit zal duizenden nieuwe banen creëren en energiekosten verlagen.’||https://www.volkskrant.nl/nieuws-achtergrond/dwarsliggende-democratische-senator-na-maanden-toch-akkoord-met-klimaatpakket~bdbd1b3a/
2022-07-28||VS willen basketbalster Griner ruilen tegen Russische wapenhandelaar||Op de dag dat Griner in een rechtbank in Moskou ondervraagd werd het bezit van cannabisolie, omringd door beveiligers met bivakmutsen, zei Blinken tegen journalisten in Washington dat hij al weken geleden een ‘substantieel voorstel op tafel had gelegd’ bij zijn Russische ambtsgenoot Sergej Lavrov om te praten over haar vrijlating. Blinken noemde geen details en nam het woord ‘gevangenenruil’ niet in de mond, maar zei wel dat dat de Russen ‘herhaaldelijk en direct’ op het voorstel hadden gereageerd en dat hij verwachtte binnenkort met Lavrov te spreken. Volgens CNN willen de Amerikanen Griner en Paul Whelan (52), een voormalig marinier die sinds 2018 gevangen wordt gehouden op verdenking van spionage, ruilen tegen wapenhandelaar Viktor Bout (55). De voormalige Sovjetofficier zit in Illinois een hechtenis van 25 jaar uit vanwege betrokkenheid bij de verkoop van wapens aan mensen die van plan waren daarmee Amerikanen te vermoorden. ‘Koopman van de dood’, luidt zijn Amerikaanse bijnaam. Speculaties over de ruil tegen Bout zijn er al langer - Moskou probeert hem al jaren vrij te krijgen. Maar CNN bericht op basis van anonieme bronnen binnen de regering dat President Joe Biden nu akkoord is gegaan met de ruil en daarmee het Justice Department overvleugelt, dat principieel tegen het ruilen van gevangenen is en in het bijzonder tegen die van Bout, die een medewerker van een van de veiligheidsdiensten vorige week in een persconferentie nog ‘een engerd’ noemde. Brittney Griner werd op 17 februari, een week voor de invasie in Oekraïne, opgepakt op het Moskouse Sheremetyevo-vliegveld, omdat de douane cannabisolie had gevonden in haar bagage, in twee cartridges voor e-sigaretten. Griner was op weg naar Jekaterinenburg, waar ze buiten het Amerikaanse seizoen speelt bij de plaatselijke club UMMC - iets wat veel Amerikaanse basketballers doen vanwege de puissante salarissen in Rusland. Griner is in haar eigen land een fenomeen. Niet alleen vanwege haar imposante 2.03 meter en haar uitmuntende dunk, ook omdat ze al op jonge leeftijd open was over haar worsteling met haar lesbische geaardheid in een conservatief milieu. Na haar arrestatie die de Russische autoriteiten pas bekend maakten toen de oorlog in Oekraïne begonnen was, vreesden veel Amerikanen dat Griner een speelbal zou worden in een politiek spel. Die angst lijkt bewaarheid geworden. Griner, die haar vrouw en familie al vijf maanden niet heeft gesproken, bekende onlangs schuld, waarschijnlijk om de Russische rechter gunstig te stemmen. In de getuigenis die ze woensdag aflegde herhaalde ze deze bekentenis en zei ze dat het niet haar bedoeling geweest was ‘verboden middelen’ naar Rusland te importeren. Ze weet de aanwezigheid van de cannabisolie in haar baggage aan stress. Ze had snel moeten inpakken, was net genezen van Covid-19 en moest een test doen om te mogen vliegen. De kans dat de rechter haar vrijspreekt is verwaarloosbaar; in Rusland eindigt minder dan 1 procent van de rechtspraken met dat oordeel. Waarschijnlijk willen Griner door de bekentenis en haar advocaten de omstandigheden voor een gevangenenruil zo optimaal mogelijk maken. Mocht het daadwerkelijk tot een direct gesprek tussen Blinken en Lavrov komen, breekt de Amerikaanse regering een maandenlang zwijgen tegen Moskou Van directe diplomatieke contacten is sinds de inval in Oekraïne nauwelijks sprake. Maar de publieke druk op Biden en Blinken om Griner veilig thuis te brengen is enorm. Ook zou het een waardevol wapenfeit zijn voor de Democraten op weg naar de tussentijdse verkiezingen op 7 november.||https://www.volkskrant.nl/nieuws-achtergrond/vs-willen-basketbalster-griner-ruilen-tegen-russische-wapenhandelaar~bcab9adc/
2022-07-28||Bibliotheekbezoek ook in tweede coronajaar flink gedaald||De helft van alle Nederlanders komt weleens in een openbare bibliotheek, maar de afgelopen jaren daalde het aantal bezoekers enorm. Ook werden er veel minder (fysieke) boeken uitgeleend. Dit blijkt uit cijfers van het Centraal Bureau voor de Statistiek en het landelijk bibliotheeknetwerk. In 2021 waren de bibliotheken tot 20 mei gesloten vanwege coronamaatregelen. In totaal werden in dat jaar 39,6 miljoen fysieke boeken uitgeleend aan 31,3 miljoen bezoekers. Veel minder dan in 2019, toen nog 62,9 miljoen personen de ‘bieb’ wisten te vinden; zij leenden ruim 60 miljoen boeken. Het aantal uitgeleende e-books was met 5,4 miljoen downloads iets lager dan in 2020, maar bijna 40 procent hoger dan in 2019. De Nederlandse openbare bibliotheken zouden er zonder de inzet van duizenden vrijwilligers slecht aan toe zijn. Vooral tussen 2010 en 2016 is het aantal betaalde personeelsleden flink geslonken, van bijna 9 duizend naar minder dan 6 duizend. De laatste jaren blijft het aantal werknemers vrijwel stabiel. Het aantal vrijwilligers groeide enorm. Zonder hen hadden, volgens het landelijk Bibliotheeknetwerk, veel vestigingen gesloten moeten worden. Het aantal vrijwilligers bereikte in 2021 de recordhoogte van 23.068, ruim drie keer zoveel als in 2010. Nederlanders wonen gemiddeld op 2 kilometer afstand van een bibliotheekfiliaal, maar de verschillen zijn groot. De langste reis voor nieuwe boeken maken inwoners van Noord-Beveland: 14,4 kilometer. In Veere is de openbare bibliotheek bijna 10 kilometer ver weg. Op Schiermonnikoog en Vlieland, en in Ouder-Amstel, Schiedam en Simpelveld is de dichtstbijzijnde vestiging (of servicepunt) juist veel minder ver dan voor de doorsnee Nederlanders: daar is de afstand minder dan 1 kilometer. In bijna de helft van de Nederlandse gemeenten zijn burgers door sluiting van filialen langer onderweg naar de bibliotheek dan een paar jaar geleden. Zo nam de gemiddelde afstand in Zundert en Lopik sinds 2016 met ruim 4 kilometer toe.||https://www.volkskrant.nl/nieuws-achtergrond/bibliotheekbezoek-ook-in-tweede-coronajaar-flink-gedaald~bd9fb53a/
