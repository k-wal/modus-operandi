2022-07-10||Het politieke geweld waarvoor Brazilië vreesde? Bolsonaro-fan doodt Lula-aanhanger||‘Hier zijn we van Bolsonaro!’ Met die kreet verstoorde Bolsonaro-aanhanger en federaal politieagent Jorge José da Rocha Guaranho zaterdagnacht de vijftigste verjaardag van PT-lid Marcelo Arruda, een lokale politie-agent. Toen Da Rocha Guaranho het vuur opende, schoot het slachtoffer terug. De schutter ligt gewond in het ziekenhuis. Het feest vond plaats in de stad Foz de Iguaçu in het zuiden van Brazilië. Arruda was lokaal penningmeester voor de PT, al 28 jaar actief als gemeentelijke politieagent en een groot aanhanger van voormalig president en huidig presidentskandidaat Lula da Silva, getuige het thema van zijn verjaardagsfeest: een ode aan Lula en de PT. Schutter Guaranho, zo schrijven Braziliaanse media, liep rond 23.00 uur schreeuwend het zaaltje binnen dat was aangekleed met het rood van de Arbeiderspartij en posters en flyers van Lula. Hij had zijn vrouw en kind bij zich. Twintig minuten later keerde de man in zijn eentje terug gewapend met een pistool. Op camerabeelden is te zien hoe PT-lid Arruda, eveneens met een pistool in de hand, ineenzakt achter een tafel, ogenschijnlijk al geraakt door een schot van Guaranho. Dan verschijnt de Bolsonaro-aanhanger in beeld, maar wanneer hij zijn slachtoffer nog een keer probeert te raken, geeft een vrouw hem een duw. Arruda vuurt terug en een vluchtende Guaranho valt eveneens op de grond achterin de zaal. Arruda overlijdt aan zijn verwondingen, schutter Guaranho is zwaargewond overgebracht naar het ziekenhuis. Het vuurgevecht vindt plaats nog geen drie maanden voor de eerste ronde van presidentsverkiezingen. Die verkiezingen beloven een tweestrijd te worden tussen de zittende extreemrechtse president Jair Bolsonaro en de voormalige linkse president Luis Inácio Lula da Silva. In alle peilingen heeft Lula een grote voorsprong op de president Bolsonaro. Volgens onderzoek van vorige week steunt 45 procent van de kiezers Lula, Bolsonaro blijft steken op 30 procent. In een tweede ronde waarin enkel de twee rivalen overblijven, zou de linkse kandidaat het volgens peilingen ruimschoots winnen van de zittende president. Al zeker een jaar waarschuwen politiek analisten en veiligheidsexperts voor de mogelijkheid van politiek geweld in de aanloop naar de extreem gespannen verkiezingsstrijd. Sinds voormalig president Lula (hij regeerde twee termijnen tussen 2003 en 2010) in maart vorig jaar plots terugkeerde op het politieke toneel en al gauw Bolsonaro voorbijstreefde in de peilingen, heeft de rechtse politicus zijn aanvallen op de rechtsstaat opgevoerd. ‘Deze president gaat nooit naar de gevangenis!’, riep hij in september vorig jaar ten overstaan van tienduizenden aanhangers. In felle woorden hekelde hij rechters van het hooggerechtshof die meerdere onderzoeken naar hem hebben lopen. Met het bloedbad in Foz de Iguaçu lijken de sombere voorspellingen bewaarheid te worden. Terwijl de scheldende en tierende Bolsonaro zijn dreigementen in (enigszins) vage termen verpakt – in september vorig jaar waarschuwde hij dat rechters van het hooggerechtshof ‘iets kan overkomen wat we niet willen’ – blijken zijn meest geharnaste aanhangers in staat een stap verder te gaan. Bolsonaro zaait de twijfel, de woede en de suggestie van de mogelijkheid van geweld: de Braziliaanse stemcomputers zijn fraudegevoelig, zegt hij al tijden; het leger zou een ‘autocoup’ kunnen plegen en de macht overnemen, suggereerde hij meermaals; het electoraal hof en het hooggerechtshof zijn vijanden van het volk, stelde hij keer op keer. PT-lid Arruda is slachtoffer geworden van dat ‘discours van haat’, stelt de partij van Lula in een verklaring. ‘Mensen die in de ban zijn geraakt van dit project van dood en vernietiging (de regering van Bolsonaro, red.) veranderen in agressors of moordenaars.’ Door het kordate optreden van Arruda, die met zijn eigen wapen de schutter uitschakelde, voorkwam hij een nog groter bloedbad, schrijft de partij. ‘Hij heeft talloze levens gered, want de fascist dreigde ook met het vermoorden van de andere gasten van het feest.’ Ook presidentskandidaat Lula schreef in een tweet dat Arruda erger had voorkomen. De man die met zijn woorden volgens de PT zou hebben aangezet tot het geweld, reageerde zondag nog niet op de schietpartij in Foz de Iguacu. Bolsonaro’s laatste tweets gaan over een toename van het aantal bedrijven in Brazilië en een kleine daling van de benzineprijs.||https://www.volkskrant.nl/nieuws-achtergrond/het-politieke-geweld-waarvoor-brazilie-vreesde-bolsonaro-fan-doodt-lula-aanhanger~b14f6a48/
2022-07-10||Djokovic blijft de rust zelve, tot frustratie van Kyrgios, en pakt zijn zevende Wimbledon-titel||Het beeld was even treffend als veelzeggend. Terwijl Nick Kyrgios op zijn stoel tekeerging richting zijn spelersbox, keek Novak Djokovic twee meter verderop vanuit zijn stoel stoïcijns voor zich uit. Alleen de umpire scheidde de tennissers, toch lagen de werelden van beide spelers verder uit elkaar dan ooit. Met de zege van Djokovic op Kyrgios won onverstoorbaarheid het van rusteloosheid. Na exact drie uur tennissen veroverde de 35-jarige Serviër zijn zevende titel op Wimbledon. Hij won in vier sets van de flamboyante en onvoorspelbare Australiër: 4-6, 6-3, 6-4, 7-6. Djokovic pakte zijn 21ste grandslamtitel. Hij heeft er nu één meer dan Roger Federer en één minder dan Rafael Nadal, de recordhouder. Djokovic liet al vaker weten dat hij de tennisser wil worden met de meeste grandslamtitels ooit. ‘Dit is geweldig’, zei de kersverse kampioen nadat hij de beker in ontvangst had genomen. Voor Djokovic is het hoogstwaarschijnlijk zijn enige grandslamtitel dit jaar. Hij weigert zich te laten vaccineren. Daardoor miste hij al de Australian Open en dreigt om dezelfde reden ook de US Open aan zich voorbij te moeten laten gaan. Op Roland Garros, waar hij wel welkom was, werd hij in de kwartfinale door Nadal uitgeschakeld. ‘Het is een vervelend en zwaar jaar voor hem’, zei zijn coach Goran Ivanisevic. Op een broeierig Centre Court bewees de onverzadigbare Serviër opnieuw waarom hij tot de beste tennissers aller tijden behoort. In een hoogstaande finale moest hij zien af te rekenen met een eeuwig supertalent: een schitterende artiest en gekwelde nar ineen. Hij liet zich niet van zijn stuk brengen. Djokovic tegen Kyrgios was niet alleen een contrast in speelstijlen, het was bovenal een botsing van twee werelden. Tegenover de beroepsernst van Djokovic stond in de persoon van Kyrgios de speelse variant van de tennissport. De finale was een paar games onderweg, toen de 27-jarige Australiër al een onderhandse service had gespeeld en de bal nonchalant tussen zijn benen door had geslagen. Zowel Djokovic als Kyrgios werd op jonge leeftijd een grootse toekomst voorspeld. Toch liep het pad van beide spelers alles behalve parallel. Terwijl Djokovic maniakaal op zoek ging naar succes, had Kyrgios moeite met de wetten van de topsport. Vaker ging het over zijn gedrag dan over zijn prestaties, terwijl kenners in hem een grandslamkampioen zagen. ‘Ik had niet verwacht dat ik deze kans nog zou krijgen’, zei Kyrgios in aanloop naar zijn eerste grandslamfinale. Daarmee refereerde hij aan de jaren waarin hij kampte met eenzaamheid en depressiviteit, drank en drugs gebruikte en dacht aan zelfmoord. Hij was nooit verder gekomen dan de kwartfinale op Wimbledon. ‘Eindelijk heb ik het gevoel dat alles op zijn plek valt.’ Twee dagen voor de finale bekende hij dat hij slechts een uur had geslapen, zo nerveus als hij was voor de grootste wedstrijd uit zijn carrière. Maar in de eerste set was van zenuwen niets te merken bij Kyrgios. De Australiër serveerde subliem – hij verloor maar vijf punten in al zijn servicegames – en trok de eerste set knap naar zich toe. Als wel vaker had Djokovic even nodig om het spel van zijn tegenstander te doorgronden. In de twee voorgaande ontmoetingen in 2017 had hij verloren van Kyrgios, maar op centre court liet de Serviër zien waarom hij op die baan al vijf jaar niet heeft verloren. ‘Ook al win je de eerste set in een best-of-five van hem, dan nog heb je het gevoel dat je de Mount Everest moet beklimmen’, zei Kyrgios. Plots wist Djokovic de snoeiharde services van de Australiër – soms boven de 215 kilometer per uur – terug te brengen. Niet voor niks staat hij bekend als de beste retourneerder van iedereen. Het was fascinerend om te zien hoe hij met zijn racket achter elke bal kwam, alsof zijn armen een meter langer waren geworden. Kyrgios gaf zijn duistere kant vrij baan toen hij voelde dat hij in de rally’s zijn meerdere moest erkennen in Djokovic. Hij eiste dat de umpire een vrouw uit het publiek zou laten verwijderen, omdat zij hem afleidde. ‘Ik weet wie het is. Het is de vrouw die eruit ziet alsof ze 700 glazen alcohol op heeft.’ En tussen de games door was zijn geschreeuw en getier richting zijn eigen spelersbox tot in de nok van het centre court te horen. ‘Waarom moedigen jullie mij niet aan als ik met 40-0 of 40-15 voor sta? Zeg dan iets.’ Djokovic moet diep van binnen hebben genoten, toen hij het vanaf zijn stoel onbewogen gadesloeg. Het was hem weer gelukt om zijn tegenstander met zijn haast foutloze spel tot wanhoop te drijven. ‘Ik moet bekennen dat hij een soort God is’, zei Kyrgios na afloop. Op de vraag of zijn eerste grandslamfinale hem hongerig had gemaakt naar meer, was hij duidelijk. ‘Nee, ik ben helemaal uitgeput.’ Djokovic had toen al gewoontegetrouw een paar grassprieten opgegeten. ‘Elke titel die ik hier pak, voelt betekenisvoller en specialer.’||https://www.volkskrant.nl/sport/djokovic-blijft-de-rust-zelve-tot-frustratie-van-kyrgios-en-pakt-zijn-zevende-wimbledon-titel~b3958048/
2022-07-10||Het moet haast wel of Roglic heeft een duveltje op zijn schouder dat hem naar het noodlot stuurt||Primoz Roglic is een keiharde bikkel, zei iemand op de televisie. Ik weet niet meer wie – iedereen kan het gezegd hebben. Primoz Roglic is nu eenmaal een stoïcijn zonder pijngrens. Helaas bezit hij ook het onzalige talent zich op het verkeerde moment op de verkeerde plaats te bevinden. Hoe vaak zag ik hem de laatste jaren niet het asfalt kussen en hoe vaak zag ik hem niet half bloot op een fiets zitten, schaafwonden op billen en schouders met de omtrek van een pannekoek. Het kan haast niet anders dan dat een duveltje op zijn schouder hem de weg naar het noodlot wijst. Een valse gids met de bedwelmende stem van een engel. Deze Tour klapte hij weer eens om omdat hij naar de valse stemmen luisterde. Schade: dik twee minuten. En, o ja, ook een schouder uit de kom die hijzelf terug plaatse, zittend op een van een toeschouwer geleende tuinstoel. Hoe vaker een schouder uit de kom, hoe makkelijker de reparatie wordt voor de doe-het-zelver Roglic. Dat voordeel hij dan weer wel tijdens die rare, hectische kasseienetappe van nog maar een paar dagen geleden. Hij is de klusser die een eigen programma bij een commerciële omroep verdient. Voor een gehavende doe-het-zelver was Primoz kort nadien van wereldniveau op die rare maar fnuikende aankomst in de Vogezen, genaamd La Planche des Belles Filles. Qua seconden verloor hij maar een beetje bloed. Zijn commentaar na aankomst: ‘Elke pedaalslag voelde als een messteek in de rug.’ Een stoïcijn bezigt geen dramatische praatjes. We kunnen er gevoeglijk van uitgaan dat elke pedaalslag inderdaad als een messteek in de rug voelde. Kennelijk werd Roglic ook niet gehinderd door traumatische herinneringen. La Planche des Belles Filles was in 2020 de meesteres die hem tijdens de tijdrit, een dag voor Parijs, een slechte dag beval, en hem, zeer royaal, een zekere eindoverwinning aan Pogacar deed verspelen. Zo’n ontknoping hoop ik nooit meer mee te maken, mijn hart trekt dat niet, maar Roglic relativeerde toen, zijn eigen hart sparend: ‘Soms win je, soms verlies je.’ Ik herinner me een filmpje, ik meen door de VRT opgenomen, een paar weken nadien. De zussen en moeder van Pogacar in een Sloveense nazomertuin waren wat blij dat Tadej in zijn eerste Tour meteen raak schoot. Aan de andere kant, dat een andere Sloveen werd geofferd voor dit succes gaf een donker randje. Het deed hen pijn toen Tadej zijn landgenoot zo monumentaal onteerde. Een Tour later sprak de moeder haar zorgen uit over de vraatzucht van de zoon: ‘Zo heb ik hem niet opgevoed.’ Het is intussen duidelijk dat Tadej uit het nest is gevlogen. Hij heeft zijn eigen opvoeding ter hand genomen. Mijn gevoel zeg me dat Primoz Roglic binnenkort als een tornado door de Tour gaar razen. Zonder scrupules maar dodelijk. Dresscode: een koersbroek zonder gaten.||https://www.volkskrant.nl/sport/het-moet-haast-wel-of-roglic-heeft-een-duveltje-op-zijn-schouder-dat-hem-naar-het-noodlot-stuurt~b1416c7a/
2022-07-10||Het domino-effect van het personeelstekort bij de NS: minder treinen en roofbouw op het personeel||‘Kom, we gaan nu plassen. We hebben nog vijf minuten om onze trein te halen. Anders kunnen we pas over een uur naar het toilet.’ Leonoor Butoh is vier jaar conducteur bij de NS, maar ze ondervindt nu bijna dagelijks de gevolgen van het personeelstekort. Het is een erecode voor machinisten en conducteurs dat ze geen gebruikmaken van het reizigerstoilet. Dus moet ze zich nu haasten. Normaal zijn de pauzes 20 tot 30 minuten, nu tikken de seconden weg. Over een minuut vertrekt de trein uit Amersfoort. Broodje, sigaretje, toiletbezoek: het vaste ritueel van Butoh komt steeds vaker in het gedrang. ‘Wegens gebrek aan personeel rijden er minder treinen.’ Op alle stations in Nederland lezen de reizigers de waarschuwing van de NS. En het is te merken. Treinen die rijden zijn overvol en kennen soms een veel langere reistijd. Of ze vallen plotseling helemaal uit. Het leidt tot een stroom van klachten. De NS telt elfhonderd vacatures. Het spoorwegbedrijf schrapt deze zomer noodgedwongen in de dienstregeling, al blijft volgens Bert Groenewegen, de tijdelijke opvolger van de per 1 juli naar KLM vertrokken topvrouw Marjan Rintel, 95 procent van de treinen rijden. De werkdruk is soms onaanvaardbaar hoog, vinden de vakbonden. ‘Op de werkvloer wordt het niet langer gepikt’, zegt bestuurder Henri Janssen van FNV Spoor. De bond riep de NS vorige week al op om structureel ‘af te schalen’, oftewel: minder treinen inzetten om de werkdruk te verlichten. De NS krabbelde juist weer op na de coronacrisis, toen het 80 tot 90 procent van de reizigers kwijtraakte. In 2020 incasseerde het vervoersbedrijf een recordverlies van 2,6 miljard euro, in 2021 nog eens 1,1 miljard. De NS ontving bijna een miljard euro aan staatssteun. Om kosten te besparen werden 2.300 banen geschrapt via natuurlijk verloop, al bood de NS werkgarantie tot 2025. ‘Je kunt een parallel trekken met de chaos op Schiphol’, zegt een conducteur, die anoniem wil blijven. ‘Je kunt niet eeuwig de kaasschaaf over je organisatie halen.’ Tijdens een rondgang bij de NS hoor je overal dezelfde noodkreet. De planners, de dienstindelers, de opleiders en de conducteurs hebben het gevoel dat ze in een vicieuze cirkel zitten. ‘We krijgen het gewoon niet rond.’ Wie krijgen begin september voorrang, de Formule 1-liefhebbers of de voetbalfans? De afdeling Netwerkontwerp en Ontwikkeling (NO) van de NS breekt zich er het hoofd over. Twaalf treinen per uur vanuit Amsterdam naar de Formule 1 in Zandvoort is al een helse opdracht. Vorig jaar lag de capaciteit vanwege de coronamaatregelen nog op 70 duizend, nu mogen in september 110 duizend bezoekers naar het circuit komen. En dus verzocht de NS de KNVB al om Ajax-Cambuur (6 september) te verplaatsen of het duel in Leeuwarden te laten spelen. Hazenkamp: ‘We krijgen die avond niet nog eens 50 duizend bezoekers weg uit de Johan Cruijff Arena.’ Maar het probleem is breder. ‘September en oktober zijn onze piekmaanden, maar ook dan zijn de problemen niet opgelost’, waarschuwt Thijs van Daalen van NO. ‘In die maanden gaat het personeelstekort het meeste knellen.’ Van Daalen spreekt van een dilemma dat de NS in het hart raakt. ‘Elke trein die we schrappen doet pijn. Je ziet het aantal reizigers snel toenemen na de coronacrisis. We zitten nu op 80 procent van het aantal voor de pandemie. Vanaf 2024, 2025 wordt een enorme groei verwacht. Dit jaar willen we de mensen terug in de trein krijgen, maar de rek is eruit door het personeelstekort.’ En zo wordt het steeds lastiger om de puzzel te leggen. Voor reizigers op het traject Den Bosch - Utrecht, waar vanaf donderdag werkzaamheden zijn bij Culemborg, zijn onvoldoende bussen beschikbaar. Mijd dit traject, luidt het advies. De extra nachttreinen voor de Vierdaagse in Nijmegen veroorzaken personeelstekort overdag. ‘Het is een worsteling’, verzucht Van Daalen. ‘Minder trein laten rijden is het laatste redmiddel.’ Elke donderdag wordt op het hoofdkantoor in Utrecht het nieuwe schema bekendgemaakt, maar niet alle diensten kunnen nog worden ‘gesteld’. De regio Utrecht kampt met een fors ziekteverzuim: 23 procent van de conducteurs is niet inzetbaar. Dienstindeler Edward Kok heeft tot zijn frustratie gemerkt dat de traditionele ‘sms-bom’ om personeel te mobiliseren niet meer afdoende is. ‘Het enorme ziekteverzuim maakt de druk op de anderen nog groter. Ondanks de extra vergoeding komen ze niet meer. Logisch als je elke dag weer ergens moet inspringen. Iedereen weet dat we roofbouw plegen op de werkvloer. Ik zie ook dat machinisten en conducteurs op hun tandvlees lopen. Maar wat moet je?’ Kok wijst naar zijn computer. Voor zaterdag heeft hij zeven diensten niet kunnen invullen, voor maandag staan nog vijf vroege diensten open. De roosters zijn een hoofdpijndossier geworden. De afdeling Bijsturing maakt overuren, treinen schrappen is onvermijdelijk. Kok: ‘Het voelt ook voor ons als een nederlaag.’ Als opleider van nieuwe machinisten weet René Kist dat alle ogen op hem zijn gericht. Hij moet er in het simulatorcentrum in Amersfoort op termijn vierhonderd afleveren, maar de opleiding duurt gemiddeld 1 tot 2 jaar. Ook hier is de druk meer dan voelbaar, zegt Kist. ‘Machinisten rollen niet automatisch van de lopende band.’ Leeftijd telt niet bij NS. Kist heeft al een voormalige piloot van 59 jaar omgeschoold tot machinist, maar ook een meisje van 17 jaar opgeleid. Sommige machinisten besturen een trein, terwijl ze nog geen rijbewijs hebben. Alsof Max Verstappen een nieuw circuit verkent van achter de simulator rijdt de leerling bij de NS van Schiphol naar Utrecht. Seinen, regen en mist; alles kan worden nagebootst. Maar ook in Amersfoort vormt de arbeidskrapte een bedreiging. Oud-machinist Kist komt instructeurs tekort. De Basis Leerweg Machinisten (BLM) is al aangepast, er wordt gewerkt in grotere groepen. ‘Helaas kunnen we niet te veel machinisten inzetten als mentor, terwijl ze wel nodig zijn. Soms hebben we ook te weinig simulatoren voor de leerlingen, dat is zorgelijk. De grens van wat we nog kunnen verantwoorden komt wel in zicht.’ Vanwege het nieuwe beveiligingssysteem op het spoor moeten vanaf 2023 zo’n 3.500 machinisten worden bijgeschoold. ‘Dat komt er nog eens bij’, zegt Kist. FNV Spoor spreekt van een ‘kaalslag’ bij de opleiding. Kist wijst op de onveranderde exameneisen. ‘Op dat vlak doen we geen enkele concessie.’ Op haar 45ste maakte Leonoor Butoh een carrièreswitch. Ze was directiesecretaresse, nu heeft ze als hoofdconducteur in haar onbemande cabine het mooiste uitzicht in Nederland. Maar haar huidige beroep is fysiek zwaar. ‘Loop maar even mee’, zegt Butoh, wanneer de trein vertrekt uit Amersfoort. Over de wissels hobbelt de trein van links naar rechts, de conducteur bewaart soms met moeite haar evenwicht. ‘Voel je het? Het is een aanslag op je rug en je knieën.’ Voor Butoh en haar collega’s springt FNV Spoor in de bres. De verhoogde werkdruk door het personeelstekort rechtvaardigt een betere cao, zegt FNV-bestuurder Janssen. Maar de onderhandelingen zitten muurvast. De vakbonden vinden een loonsverhoging van 8 procent voor 30 maanden volstrekt onvoldoende. ‘Dat is 3,2 procent op jaarbasis, dus ver onder de torenhoge inflatie.’ Janssen hekelt vooral het ‘rendementsdenken’ dat volgens hem onder regie van Marjan Rintel is ingevoerd. ‘Het personeelstekort is er al jaren, de huidige problemen zijn mede een gevolg van slecht beleid.’ Na vijf dagen is de FNV ‘uitonderhandeld’. Ook de andere vakbonden zetten de hakken in het zand. FNV-bestuurder Janssen ziet het somber in. ‘Er zitten bij NS geen onderhandelaars, maar inkopers aan tafel. Ik mis ook een echte ‘dealmaker’, iemand die een doorbraak durft te forceren.’ De NS-directie wil geen commentaar geven op de vastgelopen onderhandelingen. Leonoor Butoh is in het station conducteur en vraagbaak ineen, omdat het servicepunt van de NS is gesloten. ‘De NS moet echt in zijn mensen durven investeren’, zegt Butoh. Na weer een sigaretje en een plas blaast ze op haar fluitje. ‘We doen mensenwerk, garanderen de veiligheid van mensen. De conducteur is de bindende factor, zonder fatsoenlijke pauze loop je anders door de trein. We moeten het nu vooral hebben van de toeslagen, het basissalaris mag best omhoog.’ Even later klinkt haar stem door de intercom. ‘17 uur 46, we zijn op tijd vertrokken uit Enschede.’||https://www.volkskrant.nl/economie/het-domino-effect-van-het-personeelstekort-bij-de-ns-minder-treinen-en-roofbouw-op-het-personeel~b430fe5a/
2022-07-10||Neelie Kroes lobbyde heimelijk voor taxibedrijf Uber ondanks verbod, blijkt uit groot lek||Kroes had na haar vertrek als Eurocommissaris een ‘afkoelingsperiode’ van 18 maanden in acht moeten nemen voordat ze bij Uber in dienst trad, om belangenverstrengeling te voorkomen.De onthulling komt voort uit de ‘Uber Files’, 120 duizend interne documenten van het Amerikaanse bedrijf die via de Britse krant The Guardian zijn gedeeld met internationale media, waaronder in Nederland Trouw, Het Financieele Dagblad en onderzoeksplatform Investico. De gelekte documenten schetsen een ontluisterend beeld van een concern dat op agressieve wijze campagne voerde om een in Nederland illegaal verklaarde taxidienst in heel Europa te kunnen invoeren. Het betreft Uberpop, de dienst waarbij iedereen met een auto als taxichauffeur aan de slag kon, ook zonder vergunning. Neelie Kroes lobbyde bij haar partijgenoten premier Rutte, toenmalig minister Kamp van Economische Zaken en topambtenaren voor regulering en het promoten van Uber. Kroes was zondagavond niet voor commentaar bereikbaar. Het Financieele Dagblad citeert haar verklaring, waarin ze zegt ‘tot mei 2016 noch een formele noch informele rol bij Uber te hebben gehad’. Kroes zou destijds alleen contact hebben gehad met Uber als speciaal gezant van Startup Delta, een initiatief van het kabinet om het Nederlandse klimaat voor beginnende bedrijven te verbeteren. Uit de reconstructie in Trouw blijkt echter dat Kroes, die tot november 2014 Eurocommissaris van digitale zaken was, eind 2015 formeel toestemming vroeg om bij Uber te werken. Een speciale ethische commissie van de Europese Commissie blokkeerde deze carrièreswitch. Ook een boze brief van Kroes aan Jean-Claude Juncker, tussen 2014 en 2019 voorzitter van de Europese commissie, bood geen soelaas. Toch hield Kroes zich volgens de journalisten achter de Uber Files niet aan het verbod en belde ze politiek Den Haag plat voor Uber, waar ze na de ‘afkoelingsperiode’ in mei 2016 voorzitter werd van de adviesraad. Kroes was al eerder benaderd door Uber-oprichter Travis Kalanick, met wie ze destijds niet in het openbaar wenste te worden gezien. In Nederland had toen al een inval plaatsgevonden bij Uber, onder meer vanwege de slinkse wijze waarop Uber het verboden Uberpop voortzette. De Uber Files laten zien hoe bestuurslid Zac de Kievit een protocol opstelde voor kantoorpersoneel dat ze meteen de computer moesten uitzetten bij een mogelijke inval door de politie. Nadat Uberpop officieel was ontbonden in Nederland wilde Kalanick verhaal halen bij premier Rutte. Trouw beschrijft hoe de voormalige ceo samen met zijn Nederlandse bondgenoot Kroes poseerde met Rutte, die vriendelijke woorden sprak over Uber. De lobby van Kroes paste in de omstreden strategie van Uber om overal in Europa een voet tussen de deur te krijgen. Zo meldt The Guardian dat de Franse president Macron Uber tussen 2014 en 2016 steunde, toen hij minister van Economische Zaken was. Kalanick stapte in 2017 op bij Uber na rapporten over de onethische werkwijze van het bedrijf en beschuldigingen over seksuele intimidatie in het concern. Uber trof zelfs een miljoenschikking in die zaak. Eind 2019 deed Kalanick voor 2,5 miljard dollar afstand van 90 procent van de aandelen van Uber. Het taxibedrijf zegt zich nu te distantiëren van het beleid van de oprichter, die ver over de schreef zou zijn gegaan. Er zouden nu strenge lobbyregels zijn ingevoerd. In Het Financieele Dagblad kondigt Paul Tang, Europarlementariër voor de PvdA, aan dat hij een klacht over Neelie Kroes gaat indienen bij de Europese Commissie. Tang refereert aan het gebod van de Ethische Commissie dat Kroes ‘een afkoelingsperiode’ van 18 maanden in acht had moeten nemen voor ze bij Uber in dienst trad. Politici die zich niet aan die regel houden, kunnen worden gekort op hun wachtgeld of verliezen mogelijk hun pensioen. ‘Kroes moet een straf krijgen’, aldus Tang, ‘anders zijn de regels van de Commissie een dode letter.’||https://www.volkskrant.nl/nieuws-achtergrond/neelie-kroes-lobbyde-heimelijk-voor-taxibedrijf-uber-ondanks-verbod-blijkt-uit-groot-lek~b43037fd/
2022-07-10||Pogacar laat het liefst weinig over voor anderen. En dat kan hem weleens duur komen te staan in deze Tour||Laat Tadej Pogacar vooral nog even rondrijden in zijn gele trui, was zondag na de eerste bergrit de opgewekte stemming bij de twee sterkste ploegen deze Tour, Jumbo-Visma en Ineos-Grenadiers. Urenlang keken de Nederlandse en Britse ploeg tegen de ruggen van de ploeggenoten van de geletruidrager. Van de 43ste kilometer tot de 193ste en laatste waren het uitsluitend renners van UAE Team Emirates die vooraan reden. Ze lieten niemand anders toe en de ene na de andere droeg de verantwoordelijkheid over. Totdat alleen hun kopman overbleef, om in een sprintje zijn naaste belager in het algemeen klassement, Jonas Vingegaard van Jumbo-Visma, te verslaan. Waarom sprinten voor een paar seconden tijdwinst? ‘Om niet verrast te worden door de concurrentie’, zei Pogacar. ‘Daarom vertrok ik heel vroeg.’ Het leek eerder een plaagstootje om de anderen te laten zien wie er de baas is. Hij werd er vijfde in de etappe mee. Een kleine minuut eerder had Bob Jungels een solo van 60 kilometer over twee categorie-1 bergen bekroond. De ‘overweldigde’ Luxemburger was ooit een exceptioneel talent, totdat een vernauwde liesslagader de carrière van de 30-jarige renner van AG2R, in 2018 nog winnaar van Luik-Bastenaken-Luik, in de pauzestand zette. ‘En dan met zo’n solo te winnen…. De laatste twee kilometers waren eindeloos.’ Jungels was een van de initiatiefnemers van een omvangrijke kopgroep waarin nagenoeg alle ploegen een vertegenwoordiger hadden. Toen die eenmaal gevormd was, nam daarachter UAE de teugels in handen. ‘We hebben de hele koers gecontroleerd’, zei Pogacar enigszins korzelig, omdat hij vragen naar de kracht van zijn ploeg negatief opvat. ‘We waren heel, heel erg sterk. We zijn de sterkste ploeg van deze Tour.’ Prima dat ze er bij UAE zo over denken, is vooral wat ze bij Jumbo-Visma zeggen. Ineos is wat minder uitgesproken, maar ook die ploeg liet zich zondag met genoegen gangmaken door UAE. Doordat de mannen van Pogacar wilden laten zien dat alle praatjes over de zwakte van UAE onzin zijn, hadden Jumbo-Visma en Ineos tot hun verrassing een makkelijkere dag dan gedacht. In een bergrit nog wel. De ‘zeer tevreden’ ploegleider van Jumbo-Visma Frans Maassen en zijn renner Steven Kruijswijk hadden moeite de tactiek van UAE te begrijpen. ‘Ik dacht dat ze hun gele trui wilden afstaan aan Rigoberto Uran, in de kopgroep’, zei Kruijswijk. ‘Waarom ze dat niet deden, weet ik niet’, voegde Maassen daaraan toe. ‘Maar ik vind het prima. Zo blijft Pogacar in het geel en heeft-ie minder rust door de dopingcontrole en de huldiging. Dat geel is terecht, overigens, want hij is op dit moment de beste.’ Dat wel, zei Kruijswijk, ‘maar UAE heeft wel een jasje uitgedaan en het is nog twee weken’. Waar de concurrenten van UAE op hopen is dat het verdedigen van het geel de komende twee zware bergritten op woensdag en donderdag en ook in de derde en laatste week de adjudanten van Pogacar steeds meer pijn zal doen. Tot het punt waarop er geen UAE’ers meer zijn om voor het geel uit te rijden, zoals zondag. Dan zou zich moeten wreken dat de ploeg uit de Emiraten, logischerwijs, alles op Pogacar heeft gezet. Jumbo-Visma stelt daar twee kopmannen tegenover: Vingegaard en Primoz Roglic, van wie de Deen nu de vooruitgeschoven man is. Ineos heeft vooralsnog zelfs drie Britse ijzers in het vuur: Geraint Thomas, Adam Yates en Tom Pidcock. Zeker als de twee ploegen de handen ineen zouden slaan, een veelbesproken optie maar ook ongekend in het huidige wielrennen, kunnen ze in de bergen de ene na de andere aanval plaatsen op een van hulp verstoken Pogacar. De hoop is misschien deels wanhoop, want Pogacar bewees bij zijn eerste Tourzege dat hij eigenlijk geen ploeg nodig heeft. Zijn tweede Tour won hij mede door een lange solo in de achtste etappe. Daar kwam geen ploeggenoot aan te pas. De hoop wordt ook ingegeven door ongebreidelde gretigheid van Pogacar. De gulzige Sloveen won deze Tour al twee etappes en deed verwoede, maar vergeefse pogingen dat aantal uit te breiden. Ook vorig jaar was hij onverzadigbaar en pakte elke rit en elke trui binnen zijn bereik, hoewel hij voor niemand iets hoeft te bewijzen. Dergelijk kannibalisme is niet zonder risico in het wielrennen. Dat de beste renner ter wereld geen cadeautjes uitdeelt, kan anderen gaan irriteren, zeggen wielervolgers zoals Janez Brajkovic. De Sloveen was in eigen land de beste renner van zijn generatie, voordat Slovenen het wielrennen gingen domineren. ‘Hij probeert echt elke etappe te winnen’, zei de 38-jarige Brajkovic tegen de Sloveense tv. ‘De overige renners zijn machteloos. Die machteloosheid zal veranderen in haat, ook al is hij een geweldige en vriendelijke kerel.’||https://www.volkskrant.nl/sport/pogacar-laat-het-liefst-weinig-over-voor-anderen-en-dat-kan-hem-weleens-duur-komen-te-staan-in-deze-tour~bf185c0c/
2022-07-10||Hou je commentaar voor je als ik een mondkapje draag||Ronny van de Water vraagt zich in Geachte redactie af wat Asha ten Broeke nu precies wil bereiken met haar column (Opinie & Debat, 8 juli) over het in de steek laten van kwetsbaren door de regering. Dat er een maatschappelijke grens is aan gewenste solidariteit. Tussen alle niet kwetsbaren weer thuis te laten blijven en alle remmen los zit een wereld van verschil. Wat een kwetsbare wil, is serieus genomen en geaccepteerd worden. Voor mij hoeft niemand thuis te blijven, maar hou je commentaar voor je als ik een mondkapje draag, om een zelftest vraag als je op bezoek komt. Dat is kennelijk te veel gevraagd en ben ik een vogelvrije. In dat geval heb je een krachtige overheid nodig die deze groep beschermt.L. Tubbes, Hoofddorp De foto in de krant van vrijdag (Ten eerste, 8 juli) van de boerenfamilie Hospes rond de keukentafel roept meer sympathie op voor de boeren dan honderd trekkers op de snelweg.Nieske Brouwer Zuidhorn In haar reactie op de column van Sheila Sitalsing over ouderen, schetst de directeur van de Algemene Bond Voor Ouderen in mijn ogen een wel heel rooskleurig beeld van de welvaart in Nederland. ‘De hele maatschappij is welvarender geworden’, schrijft ze. Over de hele linie zal dat wel kloppen, maar toch ligt het allemaal wel genuanceerder. Iedere dag gaan er 250.000 kinderen zonder ontbijt naar school. Nederland kent ongeveer een miljoen mensen die net op of onder de armoedegrens leven. Vorige jaar maakten 178.000 mensen gebruik van de Voedselbanken. Dat is echter het topje van de ijsberg. Veel meer mensen hebben er recht op. Laten we in dit soort discussies deze groepen niet vergeten.Joop de Jager, Voorzitter Voedselbank Dronten, Biddinghuizen In een reactie op het interview met minister Helder, legt Ilona Dekker (geachte redactie, 9 juli) de schuld van wachtlijsten in de ggz bij het niet accepteren door mensen dat het met minder moet. Ze valt in feite de minister bij die zegt: ‘We moeten ons afvragen of we elke zorgvraag met zorg moeten beantwoorden.’ De feiten zijn anders: mensen ervaren doorgaans veel stigma. Ze komen vaak laat en zelden vroeg. Zo de patiënten die Dekker schetst al bestaan, staan ze überhaupt niet op de dezelfde wachtlijst als de patiënten met complexe problematiek. Juist zij voelen zich uit misplaatst schuldgevoel sterk aangesproken door dit soort meningen. Het grootste probleem is personeels- en geldgebrek bij de ggz-instellingen die patiënten met de meest complexe problematiek behandelen.Klaas Huijbregts, klinisch psycholoog, Doetinchem Stelt u zich voor dat in korte tijd drie hoogspecialistische klinieken omvallen die 24-uurszorg verleenden aan patiënten met gecompliceerde vormen van kanker. En dat de minister voor Langdurige Zorg dan niet alarm slaat maar eerst wil onderzoeken of kankerpatiënten al die hoogspecialistische 24-uurszorg wel nodig hebben. Onbestaanbaar? Minister Helder doet het, alleen gaat het niet om mensen met kanker maar om patiënten met gecompliceerde psychiatrische problematiek. Na 18 jaar in de ggz als behandelaar te hebben gewerkt verbaast een uitspraak als die van Helder me niet eens meer. In Nederland zijn psychiatrische patiënten tweederangspatiënten.Jan Rob Dijkstra voormalig sociaal-psychiatrisch verpleegkundige, Winsum Na de verschrikkelijke aanslag op ­Peter R. de Vries werd terecht gevraagd beelden ervan niet te delen op sociale media. De aanslag op de Japanse oud-premier Abe wordt door de landelijke media continu in beeld gebracht. Laten we vooral de slachtoffers van deze laffe aanslagen eren en dit leed niet steeds herhalen op landelijke media, blogs et cetera. Privacy is een hoog goed, ook als je hardhandig uit het leven wordt gerukt.Alex van Empel IJsselstein||https://www.volkskrant.nl/columns-opinie/hou-je-commentaar-voor-je-als-ik-een-mondkapje-draag~b176cc88/
2022-07-10||Verkiezingssucces voor Japanse coalitie na moord op Abe: kans op een ‘supermeerderheid’||De regeringscoalitie van LDP en het kleine Komeito gaat volgens de laatste exitpolls 69 tot 83 van de 125 zetels die zijn vrijgekomen in het Hogerhuis winnen. Dat is sowieso genoeg voor een meerderheid in het parlement, maar misschien is zelfs een ‘supermeerderheid’ van minimaal twee derde van de Senaatszetels mogelijk. De officiële uitslag wordt vermoedelijk in de loop van maandag bekend. De coalitie had al een ruime meerderheid in het Huis van Afgevaardigden. Met die supermeerderheid zou de coalitie een mandaat krijgen om maatregelen erdoor te drukken ‘in de geest van Abe’. Zo wilde de voormalig premier graag breken met het Japanse naoorlogse pacifisme en een leger opbouwen, omdat geopolitieke spanningen in de regio daarom vragen. Abe kreeg dat streven nooit door het parlement, maar mogelijk komt de discussie daarover nu opnieuw op gang. Het opkomstpercentage is een teken dat de dood van Abe meer mensen richting de stembus deed bewegen. Vier jaar geleden bedroeg dat 49 procent. Nu stemde 52 procent van de stemgerechtigde Japanners. Op CNN vergeleek een voormalig adviseur van de ex-premier de moord op Abe met die op de Amerikaanse president John F. Kennedy in 1963. Die moord schokte de natie, en in de nasleep daarvan sluisde vice-president Lyndon B. Johnson Kennedy’s politieke pakket door het Congres. Datzelfde kan nu ook in Japan gebeuren, dat vrijdag zijn ‘JFK-moment’ beleefde. Abe werd vrijdag doodgeschoten toen hij een verkiezingstoespraak hield in de stad Nara. Een man, gekleed in een grijs T-shirt en een beige broek, kwam van achteren op hem af en schoot twee keer met een zelfgemaakt wapen. Na het tweede schot viel Abe op de grond. Hij werd naar een ziekenhuis gebracht, maar vijf uur later doodverklaard. Hij stierf aan de gevolgen van bloedverlies. De dader werd meteen door agenten overmeesterd. Hij werd later geïdentificeerd als de 41-jarige Tetsuya Yamagami uit Nara. Hij had zijn daad maandenlang voorbereid, vertelde hij de politie. Donderdag was hij nog naar een andere speech van Abe gereisd in een stad 200 kilometer verderop. De politie vond na zijn arrestatie in zijn flat explosieven en zelfgemaakte wapens van het soort waarmee hij de moord had gepleegd. Zijn motief had niets met politiek te maken, zei hij. Hij was tot zijn daad gekomen uit wrok tegen een religieuze groepering. Hij was boos omdat zijn moeder failliet was gegaan nadat ze ‘een enorme donatie’ aan die groepering had gedaan. Om welke groepering het gaat, melden Japanse media niet. Yamagami had volgens Japanse media eerst een leider van die groep willen doden, maar besloot toen Abe te doden, omdat hij dacht dat deze met de groep te maken had. Hij overwoog aanvankelijk een bomaanslag, maar koos uiteindelijk voor het pistool dat hij in elkaar had geknutseld. Yamagami diende drie jaar in de Japanse marine, waar hij leerde omgaan met wapens en explosieven. Vanaf 2020 werkte hij in een fabriek, maar in mei nam hij ontslag. De omstandigheden van de moord hebben vragen opgeroepen over de beveiliging van politici. Op videobeelden is te zien dat alle beveiligers van Abe tijdens de aanslag dezelfde kant opkeken: naar voren, waar een kleine menigte naar de ex-premier stond te luisteren. Daardoor zag niemand hoe de dader van achteren op Abe afliep. De man kon ongehinderd dichterbij komen en had tijd genoeg om twee keer te schieten, voordat hij werd overmeesterd. Shinzo Abe werd voor het eerst premier in 2006. In 2007 nam hij onverwacht ontslag, ‘om gezondheidsredenen’. In 2012 werd hij opnieuw premier, wat hij tot 2020 zou blijven. In september van dat jaar nam hij ontslag, na forse kritiek op zijn covidbeleid en nadat zijn regering – onder meer zijn oud-minister van Justitie – in enkele schandalen was verwikkeld. Hij miste daardoor de Olympische Spelen van Tokyo, die naar 2021 waren verplaatst. Abe had zich als premier ingezet om die spelen naar Japan te halen. Abe maakte wereldwijd naam met zijn strikt conservatieve aanpak om de vastgelopen Japanse economie weer vlot te trekken. Zijn plan kreeg de bijnaam ‘Abenomics’. Ook was Abe de man die de na de Tweede Wereldoorlog afgesproken pacifistische politiek van Japan omboog. Hij injecteerde grote bedragen in het leger om Japan weerbaarder te maken tegen de groeiende invloed van China. De moord op Abe was de eerste moord op een Japanse politieke leider sinds 1936. In Japan vallen zelden doden door vuurwapengeweld. In 2021 was dat er welgeteld één, terwijl in de Verenigde Staten in dat jaar meer dan 45 duizend mensen omkwamen door vuurwapens. De misdaad van Yamagami wordt niet alleen beschouwd als een aanslag op Abe, maar op de democratie zelf. In zijn condoleance beloofde de Amerikaanse president Joe Biden aan premier Kishida ‘de democratie te beschermen zonder te zwichten voor geweld’. Zaterdag kwamen condoleances binnen uit de hele wereld. Ook de regeringen van China en Rusland betuigden hun deelneming.||https://www.volkskrant.nl/nieuws-achtergrond/verkiezingssucces-voor-japanse-coalitie-na-moord-op-abe-kans-op-een-supermeerderheid~bea857b0/
2022-07-10||Leclerc neemt in Oostenrijk revanche op een kwetsbaar ogende Verstappen||Liefst 50 duizend Nederlanders waren naar Oostenrijk afgereisd om het zo’n beetje jaarlijks terugkerende tafereel te zien: Max Verstappen die heerst op het circuit waar hij al vier keer won. Ze kregen zondag iets anders voorgeschoteld. Voor het eerst in maanden oogde de regerend kampioen kwetsbaar en tegelijk toonde zijn Ferrari-rivaal Charles Leclerc met de racewinst de titel nog lang niet te hebben opgegeven. Exact drie maanden moest Leclerc sinds zijn zege in Australië in april wachten op zijn volgende Formule 1-overwinning. Daartussen zat een reeks wedstrijden vol motorpech en strategisch geblunder van zijn team. Race na race zag hij Verstappen daardoor van hem wegkruipen in de WK-stand, ook al zat hij in veel van die GP's in de snelste auto. De 24-jarige Monegask was er zichtbaar klaar mee. Een week geleden stapte hij in Silverstone woedend uit zijn auto, nadat hij in het slot van de race een zekere overwinning was misgelopen toen zijn team hem als enige niet op nieuwe banden had gezet. Zaterdag, na de sprintrace in Oostenrijk, stond hij andermaal met een zuur gezicht voor de tv-camera’s. Verstappen kon die minirace simpel winnen, omdat de Ferrari-coureurs achter hem vooral bezig waren elkaar te bevechten. Maar in de hoofdrace op zondag viel het Leclercs kant op. Al snel werd duidelijk dat de banden van Verstappen, die startte vanaf de eerste plek, snel sleten. Daardoor verloor hij rap snelheid ten opzichte van Leclerc. Leclerc haalde Verstappen in de twaalfde ronde voor het eerst in met een knappe actie, aan de binnenkant van een bocht. Direct daarna maakte de Nederlander een pitstop, waarmee hij op een andere bandenstrategie dan Leclerc kwam te zitten. Vanaf dat moment had Ferrari het initiatief. Leclerc maakte zijn eerste stop aanzienlijk later dan Verstappen en kwam zo op versere, snellere banden weer de baan op, achter de Nederlander. Binnen tien ronden had hij Verstappen al ingehaald. Twintig ronden later herhaalde dat scenario zich, waardoor Leclerc Verstappen in totaal drie keer passeerde. Verstappen leek zich te moeten verzoenen met de derde plek toen ook de Ferrari van Carlos Sainz snel dichterbij kwam. Net toen de Spanjaard Verstappen wilde inhalen, ontplofte zijn Ferrari-motor. Daardoor finishte Verstappen als tweede, hoewel hij er na de race niet omheen draaide dat hij die plek door het wegvallen van Sainz cadeau had gekregen. ‘We hadden gewoon te veel slijtage. Op elk type band hadden we hetzelfde probleem. Na twee rondjes verloor ik direct heel veel snelheid’, zei Verstappen gelaten voor de camera van Viaplay. ‘Het voelde een beetje als een off-day. Als je in zo’n weekend dan in totaal maar vijf punten verliest (Verstappen scoorde in Oostenrijk 27 punten, Leclerc 32, red.), is het niet heel verkeerd.’ Verstappen is nu voor het eerst dit seizoen twee races op rij zonder zege. Verder giste zijn renstal naar de oorzaak voor zijn hoge bandenslijtage op het circuit waar hij vorig seizoen twee keer dominant won. Volgens Red Bull-topman Helmut Marko waren de problemen ‘onverklaarbaar’. Het onderstreept dat er kwetsbaarheden in Verstappens RB18 zitten die de technici nog moeten zien weg te poetsen. Voor Leclerc was er na drie pechmaanden juist geen betere plek denkbaar om zijn seizoen een positieve draai te geven. In 2019 werd hij op dezelfde Red Bull Ring in de slotronden op brutale – en voor zijn gevoel illegale – wijze ingehaald door Verstappen. Hij reed toen op zijn eerste F1-zege af. Het voorval heeft hem lang dwarsgezeten. Dat hij nu wel won in Oostenrijk en onderweg ook nog eens Verstappen drie keer inhaalde, gaf hem een gevoel van revanche. ‘Ik had deze zege ook echt nodig’, erkende Leclerc. ‘De afgelopen vijf races waren ontzettend moeilijk voor mij en het team. Om nu te kunnen laten zien hoe snel we zijn, voelt ongelofelijk goed.’ Hij gaf wel toe dat hij de laatste ronden allesbehalve comfortabel in zijn Ferrari zat. Plots bleef zijn gaspedaal hangen, waardoor hij met name de langzame bochten maar moeilijk doorkwam. ‘Ik was wel een beetje bang toen’, zei de Ferrari-rijder met een veelzeggende lach. In de WK-stand nam Leclerc de tweede plek van Verstappens teamgenoot Pérez over. Het gat met kampioenschapsleider Verstappen blijft met 38 punten aanzienlijk. Leclerc weet zelf alleen als geen ander hoe rap het kampioenschap in een paar races compleet omgegooid kan worden. Drie maanden geleden had hij na de GP van Australië nog een voorsprong van 46 punten op Verstappen. ‘Dus we moeten blijven pushen tot het einde’, zei hij.||https://www.volkskrant.nl/sport/leclerc-neemt-in-oostenrijk-revanche-op-een-kwetsbaar-ogende-verstappen~bb3a15ad/
2022-07-10||Na winst in de Giro kijkt Van Vleuten al weer uit naar de Tour||Het was een hachelijk moment voor Annemiek van Vleuten in de Giro d’Italia Donne, die ze zondag voor de derde keer winnend afsloot. Het deed onherroepelijk denken aan haar dramatische val tijdens de Olympische Spelen in Rio de Janeiro, in 2016. Net als toen rijdend aan kop van de wedstrijd, in een afdaling op hoge snelheid en een scherpe bocht naar rechts. Waar ze destijds met haar lichaam gevouwen over een stoeprand roerloos bleef liggen, liep het afgelopen vrijdag goed af. Op vier kilometer van de finish in Aldeno in de provincie Trente schatte ze met een vaart van boven de 80 kilometer de bocht verkeerd in. Ze greep bruusk in de remmen en schoof met slippend achterwiel naar de buitenkant. Daar botste ze op een plastic paaltje en smakte voorover tegen de grond, half in de berm, half op het asfalt. Ze krabbelde snel overeind, greep haar fiets en denderde verder naar beneden. Na afloop sprak ze van ‘een domme fout’. ‘Sorry mama! Maar het gaat goed’, stelde ze haar trouwste fan gerust, die thuis voor de tv zat. Ondanks de tuimeling stelde Van Vleuten in die achtste van tien etappes nagenoeg haar eindoverwinning veilig. Nadat ze zich maandag in een zware etappe in de roze leiderstrui had gereden, vergrootte ze de voorsprong op haar naaste belagers, de Italiaanse Marta Cavalli en de Spaanse Mavi García. Weliswaar moest ze zaterdag in een bergachtige rit wat seconden prijsgeven op Cavalli, maar ze behield op haar een marge van 1.52 minuten en op García 5.56. Ze had vooral, zei ze nadat ze als vierde was gefinisht, weer wat vertrouwen in de afdalingen opgebouwd. Op een derde ritzege was ze niet uit geweest. ‘Het algemeen klassement was het belangrijkst.’ In de vrijwel vlakke laatste rit naar Padova bleven zondag de verschillen intact. Met haar derde triomf in de Giro, na winst in 2018 en 2019, komt de 39-jarige renster op gelijke hoogte met Marianne Vos, die in Italië de beste was in 2011, 2012 en 2014. De vorig jaar gestopte Anna van der Breggen is met vier roze truien nog de Nederlandse met de meeste zeges. Zij stond in 2015, 2017, 2020 en 2021 op het hoogste podium. Van Vleuten, die onlangs aankondigde dat ze na 2023 haar wielercarrière beëindigt, hechtte veel waarde aan haar eindoverwinning, al heeft ze een voorkeur voor het rijden van eendagskoersen. Dat biedt volgens haar meer mogelijkheden ‘erin te vliegen’, de strategie die ze zo liefheeft, terwijl het rijden van een algemeen klassement betekent dat je soms energie moet sparen en uit de problemen moet zien te blijven. ‘Ik doe het omdat ik het kan’, had ze vooraf gezegd. Maar dit resultaat telde toch zeker mee: het roze in Padova was de eerste zege in een grote ronde voor haar ploeg Movistar, waar ze vorig jaar naar overstapte. Ze herinnerde er ook aan dat ze in 2020 rijdend in het roze de wedstrijd moest verlaten, nadat ze haar pols had gebroken in een val. De editie van 2021 sloeg ze over met het oog op de Olympische Spelen in Tokio, waar ze zilver greep in de wegwedstrijd en goud in de tijdrit. Van Vleuten: ‘Het is een eer deze trui nu weer mee naar huis te nemen.’ Ze vreest niet dat de inspanningen een wissel trekken op haar deelname aan de Tour de France Femmes, die zondag 24 juli begint in Parijs. Marianne Vos, die in Italië de tweede en vijfde etappe won en daarmee haar totaal in de Giro op 32 overwinningen bracht, verliet voortijdig de wedstrijd om zich volledig te gaan richten op de race in Frankrijk. Van Vleuten in Padova: ‘Fysiek ben ik niet vermoeid. Mentaal ben ik wel wat meer leeggetrokken, maar ook weer niet heel erg, omdat het niet echt een secondespel is geweest. Ik heb echt al weer zin in de Tour.’ Er waren meer rensters die prioriteit gaven aan de voorbereiding op de achtdaagse etappekoers in het noordoosten van Frankrijk. Zo sloeg Demi Vollering na twee eerdere deelnames dit keer de Giro over. Afgezien van Vos en Van Vleuten speelden de Nederlanders die er wel waren in het gevecht om het roze geen rol van betekenis. Na de winnares was Anouska Koster met een 16de plaats op bijna een half uur de best geklasseerde, direct gevolgd door Lucinda Brand. In de eindsprints manifesteerde Charlotte Kool van DSM zich met een tweede en derde plek.||https://www.volkskrant.nl/sport/na-winst-in-de-giro-kijkt-van-vleuten-al-weer-uit-naar-de-tour~bdaf7956/
2022-07-10||Het Ceta-handelsverdag: de nieuwe ‘gouden standaard’ of weer een uitwas van de mondialisering? ||Ceta is de ‘comprehensive and economic trade agreement’ tussen de EU en Canada. Het handelsverdrag is bedoeld om de handel tussen Canada en de EU makkelijker te maken, onder meer door het afschaffen van importheffingen. Volgens voorstanders is het de ‘nieuwe gouden standaard’ voor handelsverdragen wereldwijd. Het is een zogenoemd ‘gemengd verdrag’: het ligt grotendeels binnen de competentie van de Europese Unie, behalve het deel over het geschillenmechanisme voor bedrijven. Om die reden moeten – behalve de Europese Raad en het Europees Parlement – ook alle lidstaten van de EU het verdrag goedkeuren. De onderhandeling over het verdrag begon in 2009. Het werd in oktober 2016 ondertekend door de Canadese premier Justin Trudeau en de toenmalige voorzitters van de Europese Raad en de Europese Commissie, Donald Tusk en Jean-Claude Juncker. Voor die ondertekening was ook het akkoord nodig van alle EU-lidstaten. Bijna gooide de deelstaatregering van Wallonië roet in het eten. Deze crisis kon ternauwernood worden opgelost door een ‘joint interpretative instrument’ aan het verdrag toe te voegen waarmee Waalse zorgen werden weggenomen. Het was een teken aan de wand: niet iedereen staat meer te springen van enthousiasme als het gaat om het sluiten van nieuwe handelsverdragen – ook al is het complexe systeem van internationale handelsafspraken (deels tussen landen, deels multilateraal) een van de pijlers waarop de naoorlogse welvaart rust. Op 21 september 2017 trad het verdrag voorlopig in werking. ‘Voorlopig’ zolang niet alle EU-lidstaten het verdrag hebben geratificeerd. Dat wil zeggen dat alle bepalingen van het verdrag die onder de bevoegdheid van de EU vielen in werking traden, inclusief de afspraak dat 98 procent van de Canadese handelstarieven op EU-goederen per direct kwam te vervallen. Wat nog niet in werking is getreden zijn de twee onderdelen die onder de nationale soevereiniteit vallen: de bescherming van investeringen en het nieuwe arbitragehof (ICS), oftewel het mechanisme voor geschillenbeslechting. Vijftien lidstaten hebben het verdrag geratificeerd, twaalf nog niet. Nog geen enkel land heeft het verdrag verworpen. In Nederland werd het verdrag in februari 2020 met de kleinst mogelijke meerderheid aangenomen in de Tweede Kamer. Behalve de vier regeringsfracties stemde alleen de eenmansfractie Van Haga voor het verdrag, waarmee de meerderheid bleef steken op 72 van de 141 aanwezige Kamerleden. De PvdA stemde tegen, ook al had Kamerlid Liliane Ploumen toen ze nog handelsminister was vurig voor het verdrag gepleit Nu ligt het verdrag ter stemming voor in de Eerste Kamer. De senaatsfractie van de PvdA heeft aangekondigd voor te stemmen. Daarmee lijkt er een meerderheid te zijn ontstaan voor aanvaarding. De EU beschouwt handelsakkoorden als een van de paarlen in haar kroon: ze stimuleren welvaart, bevorderen betere afspraken met handelspartners over de wijze waarop producten en diensten gemaakt worden, en ze ondersteunen een multilaterale orde die wordt geregeerd door regels, en waar niet het recht van de sterkste geldt. De eerste ‘claim to fame’ van elk handelsverdrag is dat het de handel bevordert. Omdat het verdrag al in werking is sinds 2017, kan er al het een en ander worden gezegd over de effecten van Ceta. De handel in goederen steeg in 2018 met 10,7 procent, het EU-handelsoverschot met Canada steeg zelfs 60 procent. Ook de export van landbouwproducten steeg, met 4 procent. De Nederlandse uitvoer van diensten naar Canada steeg in 2018 met 22,2 procent. Voor voorstanders is Ceta een voorbeeld voor toekomstige handelsverdragen omdat het afspraken bevat over een verbeterd geschillenmechanisme ten aanzien van het oude (ISDS-)mechanisme. Het nieuwe arbitragehof (ICS) is transparanter, werkt met onafhankelijke rechters, kan activisten en burgers horen als ‘vriend van het hof’, en beperkt de mogelijkheden voor bedrijven om zich te beklagen. Op landbouwgebied blijven bepaalde sectoren gesloten voor Canadese import, zoals de pluimvee­sector. Voor de invoer van rund- en varkensvlees zijn beperkte quota ingevoerd (de import van Canadees varkensvlees is tot dusver gering), terwijl de deur voor zuivelproducten uit de EU juist verder openging. Het kabinet hamert erop dat alle naar de EU geëxporteerde producten moeten voldoen aan Europese standaarden, zoals eisen op het gebied van plant- en diergezondheid, voedselveiligheid en etikettering. Ceta verandert die situatie niet. Ook de regels voor toelating van genetisch gemodificeerd voedsel veranderen niet. Wel gaan de EU en Canada samenwerken om afspraken over ‘sanitaire maatregelen’ voor de handel in dierlijke producten te versterken. Ook nieuw is dat Ceta hoofdstukken bevat over duurzame ontwikkeling, milieu en arbeid, onderwerpen die tot nu toe nooit hun weg vonden naar handelsverdragen. Regels daarover zijn niet in steen gebeiteld, maar het zijn ‘aspiratieve afspraken’, waarover de partijen ook in gesprek blijven. Voor Forum en de PVV kleven er vele nadelen aan Ceta, maar het grootste nadeel vinden ze dat het een EU-verdrag is: een beperking van de Nederlandse soevereiniteit, en dus stemmen deze partijen tegen. Bij links leven heel andere bezwaren tegen Ceta. De kern is dat het geen waarborgen bevat voor eerlijke arbeid, milieu en dierenwelzijn. Ook het geschillenmechanisme voor bedrijven blijft een doorn in het oog. ‘Dit kabinet kiest voor multinationals, niet voor mensen’, vindt Kirsten van Hul van de PvdA. Zeker, Lilianne Ploumen (PvdA) omschreef Ceta eerst nog als ‘manier om standaarden omhoog te krikken’ en Canada als ‘land waarmee wij een race to the top organiseren’. Maar nu de partij in de oppositie zit, vindt die dat ‘de lat hoger gelegd moet worden’. Natuurlijk zijn er onderling grote verschillen. De Partij voor de Dieren vindt economische groei op zichzelf al verdacht, terwijl GroenLinks en de PvdA vinden dat handelsverdragen de uitwassen van het moderne kapitalisme meer moeten temperen dan ze nu doen. Die verdragen moeten harde garanties bieden omtrent arbeidsomstandigheden, milieu, dierenwelzijn en klimaat, vinden ze. En alle belangengroepen – van de FNV tot Greenpeace en Milieudefensie – moeten toegang hebben tot het arbitragehof. De linkse oppositie vreest ook dat grote bedrijven regelgeving in het algemeen belang (bijvoorbeeld klimaatwetgeving) kunnen tegenhouden. Minister Sigrid Kaag, toen nog minister van Buitenlandse Handel, die het verdrag in de Tweede Kamer verdedigde, noemt dit ‘een mythe’. Volgens haar bevestigt Ceta ‘juist dat overheden het recht van regelgeving behouden ten behoeve van het algemeen belang.’ GroenLinks mist ook een ‘level playing field’ voor boeren. De EU kijkt volgens de partij van Jesse Klaver alleen naar ‘de biefstuk, niet naar de koe’. Ofwel, het eindproduct moet voldoen aan EU-eisen, maar waar zijn de normen over hoe je dieren moet behandelen? De zorgen die de ChristenUnie heeft over genetisch gemodificeerd voedsel lijken overkomelijk: de import van rundvlees is beperkt door quota en tot 36 bedrijven die hun productieproces helemaal hebben ingericht volgens EU-normen. Met Ceta mag een beperkte hoeveelheid varkensvlees worden geïmporteerd uit Canada, maar tot dusver gaat dat vlees vooral de andere kant op. Het moge duidelijk zijn: handelsverdragen zijn naast smeerolie van de mondiale economie, ook bij uitstek geschikt om zorgen op te projecteren over de huidige stand van de mondialisering en van het kapitalisme. Dat geldt voor links én rechts. Het was immers de toenmalige Amerikaanse president Donald Trump die met China in het vizier vanaf 2016 serieus begon met het slopen van deze oude pijler van ‘de naoorlogse internationale ordening’. Hij dumpte handelsakkoorden, begon een (succesvolle) guerrilla tegen de Wereldhandelsorganisatie en verruilde het multilaterale handelsmodel voor een model gebaseerd op protectionisme, bilaterale deals en handelssancties. Tot nu toe gaat dat redelijk goed voor de VS, maar hoe zal zo’n handelssysteem volgens het recht van de sterkste uitpakken voor zwakkere landen? Terwijl voor Trump het handelssysteem te multilateraal was, en te veel in het voordeel van China, heeft het voor linkse tegenstanders in en buiten westerse landen afgedaan omdat het de kwalen van de moderne wereldeconomie (te zeer gedreven door fossiele brandstoffen, te weinig duurzaam, te ongelijk) niet opheft. Tegenover het oude wereldbeeld waarin handel onvervreemdbaar onderdeel was van de westerse vrijheid en welvaart, staat een nieuwe wereldbeeld waarin handel opgeofferd wordt aan andere idealen: nationale soevereiniteit voor rechts, een betere, schone en circulaire wereld voor links. Het resultaat van die rechtse en linkse bezwaren opgeteld is hetzelfde: een haperend multilateraal handelssysteem. De lat moet hoger, zegt links. De lat lígt steeds hoger, zeggen de voorstanders. Dit is een geactualiseerde versie van een stuk uit 2020.||https://www.volkskrant.nl/nieuws-achtergrond/het-ceta-handelsverdag-de-nieuwe-gouden-standaard-of-weer-een-uitwas-van-de-mondialisering~bcdd7511/
2022-07-10||Een middagje vechten in het Rode Leger om aan de stress van alledag te ontkomen   ||In The New York Times stond ooit een artikel over hoe hedendaags verval vaak veel minder romantisch is dan ons beeld van historische verwoesting. Verval anno 2022 betekent namelijk niet dat je vlucht uit een brandend Rome met je geliefden in je armen, ternauwernood ontsnappend aan een moordende horde barbaren. Nee, het betekent 16 uur per dag naar een beeldscherm staren en genieten van steeds minder dingen dan voorheen terwijl je langzaam de slechtste eigenschappen van je ouders overneemt en je ondertussen merkt dat je kinderen ook jouw slechtste eigenschappen overnemen. ‘Je moet onze hang naar vroeger inderdaad zien als een vlucht uit de alledag’, zegt Jan Hakkers, een man met een pofbroek, een zwaard en het talent bij vrijwel iedere zin af te dwalen naar de gruwelen van de Hertog van Alva of de slag van Groenlo in 1627. ‘Dit is een weekend zonder mobiel, zonder horloge, zonder laptop. Er zijn geen piepjes die aangeven dat je iets moet doen. Je slaapt in een tent, wordt om vijf uur wakker van het licht. Authenticiteit staat bij ons hoog in het vaandel. Dat vind ik zelf een erg leuke term, omdat wij hier ook veel met vaandels bezig zijn.’ Hier, dat is de tweede editie van het Historisch Festival bij Museum Huis Doorn, een van de grootste multiperiod-evenementen in Nederland waar de musketten continu knallen en de kampvuurtjes knisperen. Het is een plek waar een almaar groeiende groep Nederlanders – het aantal verenigingen dat lid is van het overkoepelende Landelijk Platform Levende Geschiedenis nam sinds 2015 met bijna 50 procent toe – zich vrijelijk kan uitdossen als 18de-eeuwse piraat, Romeinse legionair, Viking, Amerikaanse pionier of soldaat uit de Napoleontische tijd. Of in het geval van Jan Hakkers: als fiere commandant tijdens de Tachtigjarige Oorlog. Wat hij vooral fijn vindt aan dit soort evenementen is dat achtergrond er irrelevant is. Zelf is hij in het dagelijks leven een applicatiebeheerder die niet vaak voorop loopt, maar zodra hij zijn 17de-eeuwse doublet vastsnoert, is er geen plaats meer voor maatschappelijk aanzien, sociale ladders, pestkoppen of stress. Niemand maakt opmerkingen over het feit dat de meeste soldaten wat ruimer in het vlees zitten dan hun historische equivalenten. Hier word je niet alleen geaccepteerd voor wie je bent, maar belangrijker nog: voor wie je wilt zijn. ‘De leden van onze vereniging zijn boeren, administratief medewerkers, gepensioneerde leraren, zorgpersoneel; iedereen is welkom’, zegt hij. ‘En weet je wat het grappige is: iemand met een eenvoudig beroep is vaak juist beter in staat een kapiteinsfunctie te vervullen dan bijvoorbeeld een hoogleraar.’ Het naspelen van roemruchte historische gebeurtenissen, veelal veldslagen, staat centraal tijdens dit soort weekenden, maar ook de reconstructie van de toenmalige manier van leven is belangrijk. Dat betekent dat de verzamelde Romeinen gekruide puls in een taberna eten, terwijl in het Middeleeuwse kamp vooral schalen groenten rondgaan die ook duizend jaar geleden op het menu zouden hebben gestaan, zoals pastinaak en prei. Wat uiteraard helpt is dat vrijwel alles wat vroeger vervelend was – de ziektes, de stank, de monden vol tandbederf, de vijanden en de dood – ontbreken in Doorn. Alleen de dienende rol van de vrouw wordt gek genoeg in ere gehouden, want waar de mannen met wapens mogen spelen, moeten de vrouwen van die mannen het vooral doen met het pellen van kolen en breiwerkjes. De enige plek waar dat vervloekte heden toch geregeld doorsijpelt, is bij het tentenkamp van de 39ste Garde Schutters Divisie uit het Rode Leger, een groep Sovjet-infanteristen die tijdens de Tweede Wereldoorlog vocht tegen de nazi’s. ‘Vanwege mogelijke gevoeligheden’, besloten de leden van vereniging Het Bolwerk van tevoren afspraken te maken over hun uitingen, zegt Laurens, een man die zich ook geregeld uitdost als een Frankisch strijder uit de negende eeuw, maar dit weekend besloot toch deze Russische eenheid aan te voeren, ‘ondanks alles’. ‘Wij willen juist de nuance aanbrengen’, zegt hij. Kennis van het verleden kan immers bijdragen aan begrip van het heden en juist nu is dat zo nodig. ‘We proberen aan de kinderen die langslopen uit te leggen dat bepaalde volkeren niet per definitie goed of slecht zijn, maar zich door de tijd heen soms goed en dan weer slecht kunnen gedragen.’ Klopt, knikt de 22-jarige Amber, die eveneens als Sovjetsoldaat is uitgerust, maar gelijk toegeeft dat haar persoonlijke reden ook wat praktischer van aard is: ‘Het Rode Leger was een van de weinige legers waar vrouwen mochten meevechten’, zegt ze. ‘En ik had geen zin om het hele weekend te koken.’||https://www.volkskrant.nl/columns-opinie/een-middagje-vechten-in-het-rode-leger-om-aan-de-stress-van-alledag-te-ontkomen~b3f055e5/
2022-07-10||Pogacar heeft een goed collectief om zich heen, al lijkt hij de klus ook alleen te kunnen klaren  ||UAE Team Emirates is met één enkel doel naar de Ronde van Frankrijk gekomen: Tadej Pogacar aan zijn derde Tourzege helpen. Een ritje meepikken of een dag een trui van een bepaalde kleur dragen, het hoort niet tot de ambities van de ploeg gesponsord door de Verenigde Arabische Emiraten. De formatie drijft naar verluidt op het grootste budget van allemaal, inclusief de daarbij behorende salarissen. De 23-jarige man waar UAE omheen is gebouwd, Pogacar, zou voor 6 miljoen euro per jaar de komende zes seizoenen op de loonlijst staan. Daarop staan nog dertig renners, van wie er zevenzijn uitverkoren om het hoofddoel op 24 juli in Parijs mogelijk te maken. ‘We hebben een super professioneel, superteam’, jubelde de hoogste baas, Joxean Fernández, na de door Pogacar gewonnen zevende etappe naar La Planches des Belles Filles. Een overwinning waar al zijn zeven knechten aan bij hadden gedragen. Maar tegen welke prijs? Rit negen van Aigle, Zwitserland naar Châlet, terug in Frankrijk, vormde zondag voor de UAE-renners het echte examen. Het was de eerste bergrit en de Tourselectie van UAE is vooral samengesteld om Pogacar in de bergen bij te staan. ‘We hadden geen ploeg voor de eerste vijf etappes’, erkende UAE-ploegleider Mauro Gianetti eerder. Om te benadrukken dat Pogacar eigenlijk geen ploeg nodig heeft, trok hij gewoon na de zesde etappe de gele leiderstrui aan. Daarmee is hij hard op weg naar die derde Tourzege, een prognose die de circa vierduizend leden van de Tourkaravaan wel lijken te delen. Persoonlijk toont hij tot nu toe geen zwakheden, klinkt het unisono, maar zijn ploeg wel. Is die sterk genoeg om de klus te klaren? Het antwoord is een voorzichtig ja, bleek zondag op de twee bergen van de eerste categorie, de op een na zwaarste klasse. Brandon McNulty, klimmer, Amerikaan, 24, twee jaar bij de ploeg, zat keurig in de grote kopgroep van de dag, klaar om zijn kopman op te vangen en bij te staan, zodra die alle renners vooraan zou overvleugelen. Pogacar was vanaf het begin omringd door vijf ploeggenoten om tempo te maken en hem uit de wind te houden. Alleen de 33-jarige Noor Vegard Stake Laengen ontbrak. Na deze Tour consequent in de achterhoede te hebben gefietst, ging hij zaterdag met corona naar huis. De eerste pion die UAE opofferde was zondag Marc Hirschi. Toen ploegbaas Fernández sprak van zijn superteam, somde hij alle namen van de Tourselectie op, behalve die van Hirschi. De 23-jarige Zwitser boekte serieuze successen voordat hij met veel gedoe van DSM naar UAE ging. Hem werd een gouden toekomst voorspeld, vooral na zijn optreden in de Tour van 2020 in het shirt van Sunweb. Nu hij rijdt in-dienst-van en zijn de podiumplaatsen opgedroogd. Hirschi haalde de UAE-Tourselectie als vervanger-wegens-corona van de sterke Italiaan Matteo Trentin – drie keer winnaar van een Touretappe. Tot zondag was Hirschi pelotonvulling en eindigde in alle etappes, de openingstijdrit uitgezonderd, als laatste of bijna laatste. Zaterdag in de finishplaats van de 8ste etappe, Lausanne, kwam hij zes minuten na winnaar Wout van Aert binnen. Het zag er zeshonderd meter voor de finish, zonder camera op hem gericht, moeizaam uit. Een paar uur eerder had hij met zijn ploegmaats vooraan het peloton nog gedaan alsof ze bijna van hun fiets vielen van het lachen om elkaars dolletjes. Maar door de straten van Lausanne fietste een vreugdeloze man naar het eind van zijn werkdag. Zondag sleurde Hirschi een deel van de Col des Mosses, een categorie 2-klim, aan kop. Al met al maakte hij de achterstand op de grote kopgroep vooraan niet kleiner. Uiteindelijk stuurde hij uit en ging in de hem vertrouwde achterhoede rijden. Mikkel Bjerg nam het van hem over. De Deen heeft een uitgesproken specialiteit waar Pogacar op het oog niet veel aan heeft: tijdrijden. Bjerg is een goede tempobeul om zijn kopman op sleeptouw te nemen. Vooral op het vlakke en als het licht omhoog gaat. Toen het in etappe 9 wat meer omhoog ging, stuurde ook Bjerg uit, maar zijn presteren was een stuk beter dan een dag eerder in de finishplaats van de 8ste etappe, Lausanne. Daar kwam hij in de laatste kilometer voorbij, shirt open, de bril af, twaalf minuten nadat zijn kopman derde was geworden. Een deel van het publiek was al vertrokken, de rest juichte voor Bjerg. Zijn blik was van iemand die er finaal doorheen zat. Hij keek de joelende meute aan met een holle, vragende blik. Alsof al die mensen achter de hekken zich in een compleet andere wereld bevonden. Na Bjerg kwam Marc Soler namens UAE aan kop. De 28-jarige Spanjaard oogt zwaarder dan de opgegeven 68 kilogram en was tot dusver deze Tour wat aan de sukkel, maar zijn kopwerk was de nodige renners die zichzelf prima klimmers vinden, te veel. Soler is vooral om zijn klimcapaciteiten naar de Tour gehaald. Vooralsnog lijkt hij over het dode punt heen en hield hij het zondag tot de slotklim vol. Op die Pas de Morgins had Pogacar volgens plan de drie helpers voor zich die hij wilde hebben en die de komende tien etappes tot de afsluitende tijdrit onmisbaar zullen zijn: George Bennett, Rafal Majka en McNulty. Waar de weg sterk en onregelmatig omhoog ging nam de ervaren Bennett namens UAE het voortouw. De 32-jarige Australiër reed zeven jaar bij Jumbo-Visma en zes jaar in dienst van de grote man, Primoz Roglic. Pogacar is de beste renner waarmee Bennett ooit reed, maar de kracht van het Jumbo-Visma-collectief zegt hij nimmer te zullen onderschatten. ‘Ik verwacht een rit waarin ze alles op zijn kop proberen te zetten’, zei hij tegen de site Wielerflits. Na Bennett kwam McNulty en daarachter zat voortdurend Rafal Majka klaar om het over te nemen. De Pool is de onbetwiste finale-knecht die Pogacar als laatste moet afleveren. In de rit naar La Planche ging dat mis en kreeg Majka een standje van zijn kopman met wie hij het dacht zo goed te kunnen vinden nadat ze samen de Ronde van Slovenië naar hun hand hadden gezet. Pogacar hield zijn helper zijn duim en wijsvinger voor: zo weinig scheelde het of ik had niet gewonnen. Door jou, Rafal. Zondag hoefde Majka alleen maar zijn kopman af te zetten voor een sprintje met concurrent Jonas Vingegaard. Met een grijns na hij de high five van Pogacar in ontvangst.||https://www.volkskrant.nl/sport/pogacar-heeft-een-goed-collectief-om-zich-heen-al-lijkt-hij-de-klus-ook-alleen-te-kunnen-klaren~bd097edd/
2022-07-10||North Sea Jazz leidt, zoals het een goed festival betaamt, tot bakken keuzestress (die wordt beloond)||‘Is dit een jazzfestival?’ Een van geluk stralende in schitterend rood gestoken Diana Ross stelt de vraag vrijdag aan het zwetende, opgewonden publiek in de grootste zaal van het Rotterdamse Ahoy complex. Daar kan het North Sea Jazz Festival na twee jaar afwezigheid weer plaatsvinden. Het is er bloedheet in de Nile, waar meer dan tienduizend bezoekers in kunnen. Lang niet iedereen die wil, kan naar binnen. Ross, die liet aankondigen een kwartier eerder te willen beginnen, blijkt anders dan gevreesd in topvorm. Waar ze in de televisieregistratie van haar optreden op Glastonbury toch vooral vals klonk, zingt ze I’m Coming Out en het blokje Supremes-hits zoals dat hoort. En ze verrast ook door terug te grijpen naar haar rol als Billie Holiday in de film Lady Sings the Blues (1972) met de gloedvolle ballad Don’t Explain. Een cadeautje van Ross aan het North Sea Jazz-publiek, aan wie ze de natuurlijk retorische vraag stelde. Dat North Sea Jazz nog altijd vooral een jazzfestival is, bewijst eerder vrijdagmiddag meteen al Gary Bartz (81). Hij omringt zich buiten, in de Congo-tent, met de jonge Engelse jazzband Maisha en speelt niet alleen prachtig, maar zingt af en toe ook nog heel breekbaar, zoals Lee Konitz dat in zijn late jaren veel deed. Veel indruk maakt ook trompettist Ambrose Akinmusire, wiens spel vrijdagmiddag in de Madeira-zaal vooral in een ingetogen, bij vlagen ontroerende bluesmodus staat. Wat een fraaie ode oplevert aan de inmiddels overleden, vaste North Sea Jazz-gasttrompettist Roy Hargrove. Je moest alleen wel even zoeken naar die nieuwe Madeira-zaal, want er is dit jaar, met onder meer het RTM Stage, een hele vleugel bijgekomen. Dit vergroot de verspreiding van het publiek, maar zorgt de eerste dag ook voor wat onrust. Er schort wat aan de bewegwijzering, en de plattegrondjes met de driedeling Uptown, Midtown en Downtown levert vooral verwarring op. Maar een verbetering is het wel. De RTM Stage is een prima vervanging voor het oude, wat provisorisch met doeken afgeschermde Amazon-podium. Hier vindt vrijdag ook het enige zogeheten plus-concert van het weekend plaats; alleen voor Diana Krall moet extra worden betaald. De zangeres komt echter niet met band, omdat die deels door corona is getroffen. Sneu, maar stiekem ook wel fijn, want eigenlijk horen we Krall het liefst alleen, zingend achter de vleugel. En dat doet ze nog mooier dan gehoopt. Droevige liedjes uit het Sinatra-repertoire wisselt ze af met werk van Bob Dylan en For the Roses van Joni Mitchell, dat kippevel oplevert. Dan ben je blij dat je de keuzestress (Akinmusire of de in Congo spelende Makaya McCraven?) even hebt bezworen door gewoon een uur lang naar Krall te luisteren. Dan maar geen masterclass van Herbie Hancock, de 82-jarige toetsenist die dit jaar artist in residence is, wat inhoudt dat hij elke dag in een andere formatie zal optreden. Blijkbaar heeft iedere festivalganger zaterdag zijn optreden met vaste band aangekruist in het blokkenschema, want het zit een half uur voor aanvang al vol in de Amazon. Dat is de beveiliging ontgaan of ze hebben de mankracht niet om de ingangen te blokkeren. Het is er in ieder geval veel te vol als Herbie Hancock stipt op tijd met zijn band het podium betreedt. Hij ziet het rumoer vooraan, waar honderden mensen breeduit voor de eerste rijen stoeltjes met zittend publiek zijn gaan staan. Hij hoort het geroep om ‘zitten’ en ‘zakken’ uit de zaal en je ziet hem denken: ik kom hier nu voor het dertigste jaar, maar dit heb ik nog nooit meegemaakt. Zijn woorden – ‘Let’s have some fun, not fighting’ – werken. Het rumoer verdwijnt en fun wordt het. Hancock bestrijkt alle facetten uit zijn immense oeuvre, speelt zowel krachtig piano als ruimtelijke synths, geeft de in Benin geboren gitarist Lionel Loueke de gelegenheid om een lesje Afrikaanse jazz te geven en voert zijn band door een fraaie versie van een door zijn trompettist Terence Blanchard gearrangeerde Footprints van Wayne Shorter. En natuurlijk is daar tot slot de keytar, die al zo verleidelijk achter Hancock lag. Even de tijd nemen voor de juiste instellingen – heerlijk, de rust die de man nog altijd uitstraalt – en dan zijn ze daar de eerste zompige funknoten van Chameleon, een heuse jazzklassieker uit de jaren zeventig die de moeite van het lange wachten alleen al waard is. Wel jammer dat we daarvoor iets eerder bij het optreden van Hancocks drummende generatiegenoot Eric Ineke weg moesten. Ineke speelde met zijn jonge band de muziek van Frans Elsen (1934-2011), die onlangs werd uitgebracht. De Noorse cyclus leende zich prima voor open improvisaties door onder anderen saxofonist Benjamin Herman in de rol van Piet Noordijk. North Sea Jazz leent zich uitstekend voor dit soort gelegenheidsformaties. Zo was er tegelijkertijd ook nog het programma Han 80, waarin de verjaardag van drummer Han Bennink door onder meer de generaties jongere Ben van Gelder (sax) en Reinier Baas (gitaar) werd gevierd. Nederlandse jazz is ook dit jaar weer goed vertegenwoordigd, dankzij bijvoorbeeld saxofonist Tineke Postma. Sinds een paar maanden kan ze eindelijk haar prachtige album Freya (2020) op de podia brengen. Zaterdagavond speelt ze voor het eerst met de Amerikaanse jazzpianist Kris Davis, en dat blijkt een combinatie die naar meer smaakt. Beide muzikanten zoeken voortdurend naar noten en harmonieën die nooit voor de hand liggen, maar ook niet gezocht moeilijk zijn. Het hedendaagse optreden sluit eigenlijk ook prima aan bij de route langs ‘oude legendes’ die voor Postma te maken was. In een paar uur tijd speelden, verdeeld over het zalencomplex, drie vedettes die de geschiedenis van de jazz mede hebben vormgegeven. Allen hebben behalve hun hoge leeftijd (80 jaar of ouder) ook een cruciale rol als begeleider van Miles Davis gemeen. Om zaterdag bij Hancock te beginnen, dan naar gitarist John McLaughlin te gaan en je te vergapen aan niet alleen zijn even briljante als lucide spel maar ook aan dat van zijn band en te eindigen bij de 85-jarige bassist Ron Carter heeft iets van een bedevaart. Alleen leven al deze muzikanten, aan wie we ook nog Gary Bartz kunnen toevoegen, niet alleen nog, ze blijven zoeken naar nieuwe jazzpatronen en doen dat met zichtbaar plezier. Carters drummer mocht dan bevangen zijn door het virus, van afzeggen was geen sprake. Dan maar als trio spelen in de ramvolle Madeira. Piano, bas en tenorsax (Jimmy Greene) voeren zonder onderbreking van Mack the Knife langs vele standards. Heel elegant en ingetogen, niemand die de drummer mist, want eigenlijk willen we vooral Carter horen. Daarna slaat toch weer die keuzestress toe die hoort bij een goed festival. Blijven we bij Postma of gaan we naar Erykah Badu? We hebben van soulfolkzanger Michael Kiwanuka eerder nét genoeg gezien om vast te stellen dat hij zijn plaats in de grootste zaal waarmaakt. Maar verder hebben we nog te weinig soulklanken gehoord. Dus toch maar iets te laat naar de Nile, maar net op tijd voor de entree van de notoire laatkomer Badu. Ze is in vorm. Haar stem is soepel en soulvol. De typerende muzikale mix van hiphop en soul wordt aangescherpt door een sterke band, alleen hoeven die bandleden niet twintig minuten lang te worden voorgesteld, zoals Badu meent te moeten doen. Zonde, maar de behoefte aan meer soul wordt snel en niet ver van de Nile ingelost in de Congo, waar Yola heel traditioneel, maar erg sterk zonder fratsen soul met country combineert. En dan weer rennen naar boven, want niemand die de vraag van Ross zó met een volmondig ja beantwoordt als tenorsaxofonist James Brandon Lewis, een discipel van John Coltrane, die tegen middernacht, wanneer Nile Rodgers met Chic de hitmachine aanzet, met sterk eigen repertoire alle ruis wegblaast.||https://www.volkskrant.nl/cultuur-media/north-sea-jazz-leidt-zoals-het-een-goed-festival-betaamt-tot-bakken-keuzestress-die-wordt-beloond~bf41615a/
2022-07-10||Van vader op zoon: Druw Jones heeft alles om, net als Andruw, een honkbaltopper te worden||Curaçaoënaar Andruw Jones (45) was lang een van de beste spelers in de Amerikaanse honkbalcompetitie MLB. Zijn pas 18-jarige zoon Druw kan hem volgens kenners gaan overschaduwen. De kans is groot dat de middelbarescholier zondag als eerste wordt gekozen bij de jaarlijkse selectieronde voor jonge nieuwkomers. Bij sportzender ESPN, het toonaangevende honkbalmagazine Baseball America en de MLB zelf staat Jones op plek nummer één op de scoutingslijsten voorafgaand aan de draft, waarbij MLB-clubs om beurten een talent uit de vijvers van middelbare scholen en universiteiten vissen. Baltimore Orioles mag als eerste kiezen en Jones lijkt op voorhand de grootste vangst. ‘Talenten zoals hij zijn extreem zeldzaam’, zegt Kiley McDaniel, voormalig scout voor onder meer Atlanta Braves, Baltimore Orioles en New York Yankees die nu namens ESPN de toekomstige toppers volgt en rangschikt. ‘Jones heeft de potentie om een van de beste spelers in de MLB te worden’, luidt zijn oordeel. ‘Hij heeft het hoogste plafond van allemaal. In de afgelopen tien jaar heb ik geen groter talent gezien.’ McDaniel kreeg Jones in het vizier tijdens diens eerste jaar aan de Wesleyan High School in Norcross, een plaats in de buurt van Atlanta, Georgia. De verslaggever woont op een kwartiertje rijden van de middelbare school, en ziet Jones regelmatig spelen. ‘In zijn eerste jaar was hij al beter dan jongens van zeventien of achttien jaar oud’, zegt McDaniel. ‘Alles wat hij deed leek hem makkelijk af te gaan.’ Jones heet de complete speler te zijn. Een zogeheten five-toolhonkballer, bovengemiddeld in de belangrijkste facetten van het spel: slagvaardigheid, slagkracht, snelheid, werpen en verdedigen. Qua snelheid zou hij al een van de beteren in de MLB zijn, maar vooral verdedigend blinkt hij uit op zijn positie van midverrevelder. McDaniel: ‘Veel scouts zeggen dat hij op dat gebied nu al bovengemiddeld zou zijn in de MLB.’ Achter de slagplaat moet Jones, zoals elk talent van zijn leeftijd, nog vlieguren maken, maar ook op dat vlak wordt hem een zonnige toekomst voorspeld. Zijn techniek lijkt op die van zijn vader. Bij zijn wedstrijden in Norcross zit Andruw Jones niet op de tribune achter de slagplaat, zoals de meeste ouders, maar in de buurt van het buitenveld, de plek waar hij zich als speler onderscheidde. Jones senior speelde zeventien seizoenen in de MLB en maakte vooral furore in zijn eerste twaalf bij Atlanta Braves. In zijn debuutseizoen 1996 sloeg de toen 19-jarige Jones twee homeruns in de eerste wedstrijd van de World Series tegen New York Yankees. Van 1998 tot 2007 won hij elk jaar de ‘golden glove’ als beste speler op de positie van midverrevelder. Honkbalicoon Willie Mays noemde Jones de beste verdediger in de geschiedenis van het Amerikaanse honkbal. In het seizoen 2005 sloeg de man uit Willemstad de meeste homeruns (51) van alle spelers in de competitie. Volgens veel kenners hoort hij thuis in de Hall of Fame, de eregalerij voor de allerbesten. Maar de verantwoordelijke stemmers lijken hem zijn abrupte neergang na zijn periode in Atlanta kwalijk te nemen. Jones speelde vanaf 2008 nog wat mindere seizoenen bij andere MLB-clubs, waaronder de New York Yankees, en sloot af in de Japanse competitie. In 2012 werd hij gearresteerd wegens geweldpleging tegen zijn toenmalige vrouw. Ook dat zou zijn uitverkiezing bemoeilijken. Voor de huidige generatie honkballers uit het Koninkrijk der Nederlanden is Jones een pionier. De honkballer plaveide het pad voor spelers als Didi Gregorius (Philadelphia Phillies), Jonathan Schoop (Detroit Tigers), Jurickson Profar (San Diego Padres), Kenley Jansen en Ozzie Albies (beiden Atlanta Braves). Jones, momenteel adviseur bij zijn oude club Atlanta, speelde meermaals voor het Nederlandse koninkrijksteam, onder meer op de World Baseball Classics van 2006 en 2013. Later was hij assistent van bondscoach Hensley Meulens. Het lijkt onwaarschijnlijk dat zijn zoon Druw voor het team zal uitkomen. Het supertalent is geboren en getogen in de Verenigde Staten en heeft geen Nederlands paspoort. Dat hij daarvoor wel in aanmerking komt, maakt hem speelgerechtigd voor toekomstige World Baseball Classics. Jones senior houdt zich vooralsnog op de achtergrond als het over zijn zoon gaat. ‘Hij heeft het gereedschap om het te maken, weet goed wat hij moet doen’, zo zei hij vorig jaar tegen de website van de MLB. ‘Ik wens hem het beste en hoop dat ik mijn kennis op hem kan overbrengen.’ Het zal nog even duren voordat Druw Jones zijn debuut in de MLB zal maken. De club die hem selecteert, zal hem, zoals gebruikelijk is met jonge talenten, enkele jaren klaarstomen in de opleidingscompetities onder het hoogste podium. ‘Als hij zo goed is als we denken, zou hij in 2024 klaar kunnen zijn’, zegt McDaniel. ‘Dan zou hij pas 20, 21 jaar oud zijn, een leeftijd waarop de meeste spelers pas worden weggeplukt bij hun universiteit. De club die hem kiest, zal heel lang plezier van hem kunnen hebben.’||https://www.volkskrant.nl/sport/van-vader-op-zoon-druw-jones-heeft-alles-om-net-als-andruw-een-honkbaltopper-te-worden~b76da6e4/
2022-07-10||De advocaat die het plan bedacht om Trump in het Witte Huis te houden ||John Eastman kwam op de proppen met de theorie dat vicepresident Mike Pence op 6 januari alsnog de definitieve verkiezing van Joe Biden kon tegenhouden, ook al had een heel leger van rechters alle klachten van het Trump-kamp over fraude afgewezen. Volgens hem mocht Pence de ‘frauduleuze’ lijsten met kiesmannen voor Biden in de prullenmand gooien en Trump desnoods eigenhandig tot winnaar uitroepen. Het plan mislukte, omdat Pence weigerde mee te doen. In plaats van als een ‘eminent staatsrechtgeleerde’, zoals hij op de Trump-betoging op 6 januari werd gepresenteerd, staat hij nu te boek als een dubieus figuur die bezig was de Amerikaanse democratie te ondermijnen. ‘Het heeft alles van een staatsgreep op zoek naar een juridische onderbouwing', zo typeerde een rechter zijn poging de verkiezing van Biden met een gekunstelde uitleg van de grondwet tegen te houden. ‘Ik zal je het beste juridische advies geven dat je ooit gratis zult krijgen: neem een strafrechtadvocaat in de arm!', zei een jurist van het Witte Huis, daags na de bestorming van het Capitool tegen Eastman. Inderdaad zit hij nu tot over zijn oren in de problemen. De commissie van het Huis van Afgevaardigden die onderzoek doet naar de 6e januari beschouwt hem als een van de hoofdverdachten van wat zij ziet als een poging tot staatsgreep. Agenten van de FBI namen vorige week zijn mobiele telefoon in beslag in opdracht van het ministerie van Justitie. Dat onderzoekt naar verluidt of hij met een Trump-gezinde hoge ambtenaar samenspande om het ministerie te laten verklaren dat het bewijzen van kiesfraude had gevonden. Eastman klaagt dat hij niets heeft misdaan. Ook na de chaotisch verlopen bestorming van het Capitool zegt hij er nog steeds van overtuigd te zijn dat Pence het recht had Bidens verkiezing tegen te houden. Dat maakt het volgens de nieuwssite Politico voor het ministerie van Justitie lastig een zaak tegen hem aan te spannen: het is nu eenmaal niet strafbaar voor een advocaat om zijn cliënt een verkeerd advies te geven. Daar staat tegenover dat Eastman, net als enkele andere hoofdrolspelers bij de bestorming van het Capitool, meteen na 6 januari zou hebben gevraagd of Trump hem bij voorbaat gratie zou kunnen verlenen. Dat wijst erop dat hij wel degelijk wist dat hij met iets illegaals bezig was. Daarvoor hadden verscheidene geschrokken medewerkers van het Witte Huis hem eerder al gewaarschuwd. Volgens Greg Jacob, de juridisch adviseur van Pence, had Eastman in een discussie met hem zelf toegegeven dat zijn theorie over de bevoegdheden van Pence geen schijn van kans zou hebben bij het Hooggerechtshof. Ook zijn opvatting dat Kamala Harris als vicepresident onder Biden niet hetzelfde zou mogen doen als hij van Pence verwachtte, doet afbreuk aan zijn ‘oprechte’ overtuiging. Waarom zou zij niet dezelfde 'grondwettelijke’ bevoegdheden hebben? Tegenstanders van Eastman zeggen dat hij vooral door politieke motieven in plaats van juridische argumenten werd gedreven. Hij is al tientallen jaren actief voor conservatieve organisaties, onder meer als hoofdjurist van de National Organization for Marriage, die campagne voert tegen het homohuwelijk. Het besluit van het Hooggerechtshof het homohuwelijk te erkennen noemde Eastman destijds een voorbeeld van ‘gerechtelijke tirannie’. Al ver vóór de verkiezingen betoogde hij bovendien in een artikel in Newsweek dat Biden en Harris niet het recht hadden om president en vicepresident te worden, Harris niet omdat zij geen geboren Amerikaan zou zijn, en Biden niet omdat hij de constitutie niet zou willen verdedigen. 41 professoren schreven naar aanleiding van de Harris-aantijging een stuk waarin zij Eastmans argumenten met de grond gelijk maakten, en Newsweek moest excuses maken. In de Amerikaanse media wordt gespeculeerd dat het ministerie van Justitie Eastman mogelijk zal aanpakken in de hoop dat hij zich tegen zijn vroegere opdrachtgever zal keren. Daarmee zou hij zich kunnen indekken tegen het gevaar dat Trump alle schuld op hem afschuift met het argument dat hij slechts afging op de juridische adviezen van de ‘eminente staatsrechtgeleerde’. Maar of Eastman zich daarvoor zal lenen, is nog de vraag. Tot nog toe is Trumps voormalige advocaat Michael Cohen, de man die het pornomodel Stormy Daniels voor Trump afkocht, de enige die hem ooit heeft laten vallen, merkt de site Politico.com op. De rest rekent er kennelijk op dat Trump hun, zoals beloofd, gratie zal verlenen als hij terugkeert in het Witte Huis.||https://www.volkskrant.nl/nieuws-achtergrond/de-advocaat-die-het-plan-bedacht-om-trump-in-het-witte-huis-te-houden~b8df6936/
2022-07-10||Van ‘onvermijdelijk’ tot ‘dat had niet gehoeven’: Engelsen zijn verdeeld over val van Boris Johnson||‘De val van Boris was onvermijdelijk, denk je niet?’ Er zit wat teleurstelling verborgen in de stem van Martin, een roeicoach die met een The Sunday Telegraph onder de arm en smeerkaas in zijn hand over het plein van Henley-on-Thames loopt. ‘Inhoudelijk gezien,’ legt de vijftiger uit, ‘heeft hij het niet slecht gedaan, met Brexit, covid en zijn steun aan de Oekraïne, maar hij is vergeten dat er ook wordt gekeken naar hoe je je gedraagt. Hij is meer een staatsman dan een politicus, al zal niet iedereen dat met me eens zijn.’ De roeistad aan de Theems is de plek waar Boris Johnson in 2001 afgevaardigde werd, een functie die hij bekleedde tot hij zeven jaar later bedacht dat het burgemeesterschap van Londen een betere springplank was naar de macht. Johnson volgde indertijd een andere flamboyante conservatief op: Michael Heseltine, de man die eind jaren tachtig de val van Margaret Thatcher inluidde. Het was een symbolische wisseling van de macht, want ‘Hezza’ was altijd een fervente eurofiel. Lord Heseltine reageerde dan ook verheugd op de ‘Clownfall’, zoals The Economist het drama op Downing Street omschreef. De 89-jarige noemde het vertrek van Mr Brexit tevens het einde van Brexit, wat misschien ietwat voorbarig is. Blij was waarschijnlijk ook Theresa May. De oud-premier, die in de buurt van Henley woont, werd vrijdag dansend op video vastgelegd bij een feest tijdens de Henley Regatta, het roeifestival. Dat werd door commentaren gezien als dansen op het politieke graf van haar nemesis. Vanuit 10 Downing Street kwam het gerucht dat Johnson zou overwegen zich kandidaat te stellen in strijd om de leiderschap van de partij die nu is ontbrand. Uit een opzienbarende opiniepeiling bleek dat een meerderheid van de conservatieve partijleden het liefst hadden gezien dat Johnson gewoon was aangebleven. Maar vaststaat dat de fractieleden de omstreden premier nooit gaan kiezen, nog afgezien van het feit dat zo’n kandidatuur tegen de partijreglementen blijkt te zijn. Op het marktplein van Henley heeft de gepensioneerde taxateur Richard Kwiecienski weinig goede woorden over voor Johnson. ‘Hij heeft het hele koninkrijk instabiel gemaakt met zijn valse Brexit-beloften,’ zegt deze zoon van een Poolse oorlogsheld. ‘We hebben met alle buren ruzie, van de Schotten tot de Ieren en de andere Europeanen. Nu zitten we met de puinzooi.’ Of hij misschien ook iets positief heeft gedaan? Kwiecienski moet nadenken. ‘Mijn vrouw is een Londense en vertelde me over die Boris Bikes, de huurfietsen. Verder weet ik niets.’ Wie Johnson gaat opvolgen is volstrekt onduidelijk, zeker nu de favoriet van de gokkantoren, Ben Wallace, heeft gezegd dat hij geen kandidaat is. Nu staat bij de bookmakers Rishi Sunak genoteerd als grootste kanshebber. Al een dag na Johnsons afscheidsrede kwam de oud-minister van Financiën met een gelikte video over zijn achtergrond als telg van hardwerkende en succesvolle immigranten uit India. Het zorgde voor het vermoeden dat hij de Ready for Rishi-video al had laten maken vóór zijn baas ten val kwam. Een andere favoriet, Penny Mordaunt, is in de problemen gekomen omdat ze in het verleden heeft gezegd dat transvrouwen wat haar betreft ook vrouwen zijn, een omstreden standpunt onder feministen en conservatieven. In de persoon van Kemi Badenoch heeft ook een jonge belofte uit de partij zich in de strijd geworpen. De oud-staatssecretaris van Plaatselijk Bestuur, Geloof en Gemeenschappen is populair bij de conservatieven wegens haar kritiek op het idee van institutioneel racisme. Deze strijd gaat voorbij aan twee jonge stelletjes, die samen hondje Darcy verkoeling zoeken bij de Theems, ter hoogte van het clubhuis van de Upper Thames Rowing Club dat ooit door Johnson is geopend. De vier blijken het erover eens te zijn dat Johnson niet had hoeven opstappen. ‘Dat partygate deed me weinig,’ zegt Oliver, ‘ik kan me best voorstellen dat werknemers op Downing Street na een dag werken wat wilden drinken. Weet je: dat het wijn was, en geen fris, dat was denk ik het probleem.’ Johnson heeft het zwaar voor de kiezen gekregen, kijkt Alana terug, ‘Met corona en de oorlog. Hij heeft het uiteindelijk niet zo slecht gedaan.’ Haar partner Matt vult aan: ‘Engelsen lopen altijd te klagen over hun premier.’ Minder positief waren de beschouwingen in de Engelse zondagspers. ‘Als je een kroon op het hoofd van een clown zeg, dan maak je hem nog geen koning,’ schreef Andrew Rawnsley in The Observer, ‘je verandert het paleis in een circus. Wat een armzalig en schaamtevol carnaval is dit geweest.’ Simon en Ann, een echtpaar dat langs de Theems loopt te flaneren, zijn het daarmee eens. Simon blijkt Johnson te hebben meegemaakt. ‘Ik werkte bij Have I got news for you toen Boris daar gast en presentator was. Zijn clowneske optreden bezorgde hem bekendheid. De rest is geschiedenis.’ Zijn Ierse vrouw toont zich optimistisch. ‘In elk land komt wel eens een schelm aan de macht. Wij Ieren hadden in de jaren tachtig Charles Haughey, een premier die alles deed wat God had verboden. Maar Ierland heeft het overleefd.’||https://www.volkskrant.nl/nieuws-achtergrond/van-onvermijdelijk-tot-dat-had-niet-gehoeven-engelsen-zijn-verdeeld-over-val-van-boris-johnson~b2f84950/
2022-07-10||Het pro-boerensentiment is een door sociale media aangejaagde uiting van het internationale fascisme||Na romances met de grootste fascistfluencer van Nederland (Thierry Baudet) en Frankrijk (Julien Rochedy), is de pas 25-jarige Eva Vlaardingerbroek nu de verloofde van Will Witt, een populaire ‘conservatieve’ vlogger in Amerika. Nadat Vlaardingerbroek een tijdje voor Forum voor Democratie in Brussel zat, en in Stockholm wat videootjes maakte voor een Youtubekanaal van de Zwedendemocraten, verschijnt ze tegenwoordig af en toe bij de show van Tucker Carlson op Fox News. Zoals afgelopen week, toen ze de kijkers op een stortvloed aan leugens over de stikstofcrisis trakteerde, met als uitsmijter dat Nederland een communistische dictatuur is. Nu kan het goed dat dit alles u geen bal interesseert en hoewel dat op zich vóór u pleit, wil ik hiermee een belangrijke en angstaanjagende ontwikkeling illustreren: het ontstaan van een internationaal fascisme. Want de ‘carrière’ van Vlaardingerbroek laat zien hoe extreemrechts van lullige Janmaatzaaltjes is gegroeid naar een internationale franchise, met volop uitwisseling en een zekere glamour, voor wie geen last heeft van smaak. Hoewel extreemrechts zich voortdurend druk maakt over de ‘globalisten’, is er weinig zo snel geglobaliseerd als extreemrechts. De complottheorieën gaan altijd over het World Economic Forum (WEF), zijn verspreid over de hele wereld, en de boosdoeners zijn overal dezelfde Amerikaanse miljardairs en een zekere Duitse meneer Schwab. Het liberalisme wordt overal anders uitgelegd en ook de sociaal-democratie en christen-democratie hebben in zo’n beetje ieder Europees land hun eigen variant, zo bewijst de Europese fractie van de christen-democraten, waartoe tot 2021 zowel de CDU/CSU van Angela Merkel als het Fidesz van de Hongaarse potentaat Victor Orbán behoorde. Maar het internationale fascisme is opvallend eenvormig en geglobaliseerd; met wereldwijd dezelfde onderwerpen (migratie, klimaat) en dezelfde trukendoos van misplaatst slachtofferschap, selectief gejammer over de vrijheid van meningsuiting, platitudes over ‘niet gehoord worden’ en aangifteschwalbes bij elke vorm van kritiek. Onze eigen Tucker Carlson, Wierd Duk, noemde de boeren deze week ‘frontsoldaten in het conflict tussen de grondgebonden somewheres en de welvarende anywheres, die de rest van de samenleving het liefst een veganistische levensstijl willen opdringen’. In de wetenschap dat de nazi’s en de communisten over ‘Heimatlosen’ respectievelijk ‘kosmopolieten’ spraken wanneer ze op de Joden doelden, de zoveelste bedenkelijke hondenfluit van historicus Duk. Het is bovendien precies andersom. Wie de agressieve borden en spandoeken langs onze snelwegen leest, met verwijzingen naar het WEF en de ‘communistische agenda’ van onze ‘linkse dictatuur’, ziet toch vooral een vergezochte globalistische verklaring voor het toch zeer lokale Nederlandse stikstofprobleem. Het pro-boerensentiment is dus allesbehalve grondgebonden, het is een door sociale media aangejaagde uiting van het internationale fascisme. Wie denkt dat wat in Amerika gebeurt ver weg is, is naïef. Nederland is het meest Amerikaanse land van Europa: bijna net zo rijk en conservatief, en met een vergelijkbare culturele en intellectuele armoede, die ervoor zorgt dat het vrijheidsbegrip niet verder strekt dan opkomen voor het eigen belang en plat anti-overheidssentiment. Ook hier is een online ecosysteem ontstaan met een groep redelijk lijkende figuren, die echter allemaal een ordinaire gateway drug zijn naar de echte radicalen. Dat er zoveel vrouwen meedoen, zowel passief als actief, laat de brede aantrekkingskracht zien van dit welvaartsfascisme; de decennialang met aanrechtsubsidies gestimuleerde achterlijkheid wreekt zich nu in de vorm van wellnessrechts. Ik maak de komende zes weken plaats op deze plek om vakantie te vieren, en te werken aan een boekje onder de werktitel Sander en de Brug, als vervolg op mijn serie Sander en De Kloof. Misschien kom ik in september wat hoopvoller terug, maar ik zou er niet op rekenen.||https://www.volkskrant.nl/columns-opinie/het-pro-boerensentiment-is-een-door-sociale-media-aangejaagde-uiting-van-het-internationale-fascisme~b109ad4e/
2022-07-10||‘Schiap’, de geniale aartsrivaal van Coco Chanel, had een levensverhaal uit de categorie ‘smeuïg’||Iedereen die ook maar een greintje verstand van mode heeft weet: Schiaparelli, Schiap voor vrienden, dat was de geniale aartsrivaal van Coco Chanel, die twee handen op één buik was met Salvador Dalí en andere kunstenaars. De vrouw die zo handig was om zich cyclaamroze toe te eigenen en er haar signatuurkleur van te maken: shocking pink. Vandaar ook de naam van de tentoonstelling die afgelopen week opende in het prestigieuze Musée des Arts Décoratifs (MAD) op de Rue de Rivoli in Parijs, in de noordwestvleugel van het Palais du Louvre. Maandagavond 4 juli stond er een kloeke rij voor het MAD met genodigden voor de vernissage van Shocking!. Die dag was precies goed uitgekiend. Het was het begin van de halfjaarlijkse Parijse haute-coutureweek, wanneer welgestelde coutureklanten en redacteuren van glimmende modebladen in de Franse hoofdstad neerstrijken. Modehuis Schiaparelli had die hele modekliek plus nog wat coryfeeën geïnviteerd. Logisch dus dat het een va et vient was van bont en peperduur uitgedoste types: een knalroze jurk met sleep hier, een hoedje in de vorm van een kop en schotel daar. Anna Wintour van de Amerikaanse Vogue was er, uiteraard, in een witte jurk met groene print. Farida Khelfa, muze van zowel Jean Paul Gaultier als Azzedine Alaïa zaliger, stond beeldig te wezen op een paar Schiaparelli-pumps met gouden tenen. Stijlicoon Inès de la Fressange droeg een kauwgumroze setje. De Engelse zangeres Rita Ora arriveerde behangen met goudkleurige, oorschelpvormige oorbellen. Actrices waren er ook: Philippine Leroy-Beaulieu die de bitse Sylvie Grateau speelt in Emily in Paris. Natasha Lyonne uit Russian Doll met lakleren hotpants, een truitje met gouden tepels en een malle puntmuts. Hunter Schafer uit Euphoria in een zwart jurkje met gouden kettingen en zwartleren lieslaarzen. Er werd geposeerd, geluchtkust, van champagne genipt en geprietpraat tussen de paspoppen gehuld in de nieuwste haute couture van het huis. Men had het over amazing en sooo good to see you en darling, alles met uitroeptekens, maar er werd amper gepraat over de reden van het samenzijn: de fonkelnieuwe expositie over leven en werk van Elsa Schiaparelli, naamgeefster van het modehuis. Het levensverhaal van Schiap is er een uit de categorie ‘smeuïg’. Het begint in Rome, de stad waar ze op 10 september 1890 in het Palazzo Corsini ter wereld kwam als Elsa Luisa Maria Schiaparelli. Haar ouders waren rijke, mondaine intellectuelen: vader Celestino werkte als decaan aan de Universiteit, was gespecialiseerd in oosterse talen en culturen en bestierde de manuscriptenbibliotheek van het Palazzo. Moeder Maria-Luisa Madera de Domenichi kwam uit een aristocratische Napolitaanse familie. Die omgeving bracht Elsa al jong in contact met wetenschappers en kunstenaars. Op haar 21ste werd ze toegelaten tot de Universiteit van Rome om er filosofie te gaan studeren. Toen ze rond diezelfde tijd de erotische gedichtenbundel Arethusa uitbracht, waren haar ouders zo geshockeerd dat ze haar naar Londen stuurden om er nanny te worden. Dat vertikte de stronteigenwijze Elsa. Eenmaal in Londen struinde ze societyfeestjes af in zelfgenaaide jurken en ging ze naar lezingen. Tijdens een voordracht van de jonge Bretons-Poolse theosoof (en graaf) Wilhelm Wendt de Kerlor viel ze als een blok voor de blonde spreker, met wie ze zich een dag later verloofde. Eenmaal getrouwd vertrok het stel naar New York, waar ze in kunstenaarswijk Greenwich Village dadaïsten Francis Picabia en Marchel Duchamp en fotografen Edward Steichen en Man Ray leerden kennen. Omdat de graaf en zijn vrouw het niet breed hadden, moest Schiaparelli werken voor de kost: ze hield beursberichten bij op Wall Street, zocht en verkocht antiek en speelde figurantenrollen. In 1920 werd Schiaparelli’s dochter geboren: Yvonne ‘Gogo’ de Kerlor. Toen ze twee jaar later door de ontrouwe graaf werd verlaten, vertrok Schiaparelli met Gogo, die aan polio leed, naar Europa. Met allerhande baantjes wist ze geld bij elkaar te sprokkelen voor een behandeling van haar dochter in Zwitserland. Zelf ontdekte ze het Parijse nachtleven en raakte ze bevriend met kunstenaars als Pablo Picasso, Jean Cocteau en haar grote idool Paul Poiret, de bekende ontwerper. Poirets eigen succes was tanende, maar voor Schiaparelli zag hij een grote toekomst weggelegd. In 1925 werd ze aangesteld als hoofdontwerper van het inmiddels vergeten Maison Lambal, maar Poiret moedigde haar aan voor zichzelf te beginnen. In januari 1927 presenteerde ze haar eerste collectie in haar appartement aan de Rue de l’Université. Het betrof een verzameling handgebreide sweaters met surrealistische grafische patronen die dankzij haar contacten met de hoofdredacteur al snel in de Franse Vogue terechtkwamen. Een jaar later presenteerde ze een collectie truien met ingebreide grapjes. Vooral de trui met een trompe l’oeil-halsstrik werd een dikke hit tot aan de Verenigde Staten aan toe – met dank aan haar vriendin, de invloedrijke kunstverzamelaar Peggy Guggenheim, die haar voorstelde aan een Amerikaanse importeur. Na een financiële injectie van de zakenman Charles Kahn werd Schiaparelli’s handeltje een serieus bedrijf, en verhuisde haar nieuwe maison naar de Rue de la Paix nummer 4. Schiap had nu echt de smaak te pakken. Terwijl haar tijdgenoot Coco Chanel onaangenaam werd verrast door het snelle succes van haar Italiaanse rivaal, tekende Schiaparelli het ene nieuwe truimodel na het andere. Ze maakte versies met tatoeages, Maltezer kruizen en röntgenstralen – allemaal optisch bedrog, uiteraard. Daarna volgden avondjurken, badpakken, jumpsuits, hoeden, schoenen en sjaals. Vooral haar gebreide ‘Madcap’-puntmutsje uit 1931 werd immens populair. Het is die diversiteit die Schiaparelli als ontwerper kenmerkt. Niet het uitvinden van een bepaald silhouet of een iconisch kledingstuk, maar juist de veelheid aan kledingstukken en de buitenissigheid van haar creaties, die vaak ontsproten aan samenwerkingen met kunstenaars. Noem een tijdgenoot en ze maakte er iets fraais mee. Jean Dunand, Elsa Triolet, Alberto Giacometti, Jean Schlumberger, Jean-Michel Frank, Raoul Dufy, Jean Cocteau: allen drukten hun artistieke stempel op Schiaparelli’s knopen en sieraden, op etalages en winkelinterieurs, op dessins en hoeden. Belangwekkendste compagnon en vriend voor het leven was de Spaanse schilder (en markies) Salvador Dalí. Hun kruisbestuiving resulteerde onder meer in stof bedrukt met een collage van krantenknipsels over Schiaparelli, een hoed in de vorm van een schoen en een witte jurk met daarop een grote, rode door Dali geschilderde kreeft. Die kreeft stond symbool voor Dali’s angst voor castratie. Een detail dat nog saillanter werd toen Wallis Simpson, de gescheiden Amerikaanse voor wie de Britse Edward VIII zijn koningstitel opgaf, er kort voor hun huwelijk door Cecil Beaton in werd gefotografeerd voor Vogue. De kreeftjurk staat in het hart van de expositie, die werd gecureerd door museumdirecteur Olivier Gabet en hoofdcurator Marie-Sophie Carron de la Carrière. Het is een klassieke, zorgvuldig en chronologisch opgestelde expositie, verdeeld over twee verdiepingen. Het begin is ijzersterk, met een ruimte die volledig, van vloer tot en met wanden, bekleed is met behang waarop tientallen van Schiaparelli's schetsen staan afgebeeld. In 1973, het jaar waarin ze in haar slaap overleed, doneerde Schiaparelli de 6.387 tekeningen die ze tussen 1933 en 1955 had gemaakt aan L’Union Française des Arts du Costume. De allereerste vitrine is gewijd aan Schiaparelli’s pompeuze mouwen en surrealistische handschoenen met rode nagels en gouden klauwen. Er zijn portretten te zien van de ontwerpster, zowel geschilderd als gefotografeerd door de grote kunstenaars van haar tijd: Man Ray, Kees van Dongen, Edward Steichen, Teddy Piaz. Tientallen knopen en juwelen staan er uitgestald, flessen waarin haar succesvolle parfums Shocking en Le Roy Soleil werden verkocht, poederdozen, meubelstukken uit de poepsjieke couturesalon die ze in 1935 opende aan de Place Vendôme 21 – drie deuren naast Hôtel Ritz, waar Coco Chanel permanent logeerde. Kledingstukken zijn er ook, natuurlijk, al zijn voor een grote overzichtstentoonstelling de volumes en vooral de jaren van herkomst best beperkt. Maar wát er staat en ligt is wel fantastisch: te beginnen met een aantal stuks van Schiaparelli’s mentor Paul Poiret en haar zelfontworpen truien en spencers uit 1927 met ingebreide stropdassen, matrozenkragen en strikken. Daarnaast liggen zwart-witfoto’s van een wat plomp model die ze met een uitgestreken snoet toont. Voor hedendaagse begrippen oogt de mannequin wat gewoontjes in die truien, maar in haar tijd waren simpele truien juist spectaculair en revolutionair. Verder zijn het vooral stukken uit 1937, 1938 en 1939 die opgesteld staan, uit collecties waarvoor Schiaparelli zich liet inspireren door onder meer Metamorfosen van Ovidius, circus en muziek. Thema’s die ze vrij letterlijk maar komisch vertaalde in vlinderprints, geborduurde circusolifanten, harlekijnruiten, notenbalkprints en knoopjes in de vorm van harpen. Er worden fragmenten vertoond uit Hollywoodfilms uit de jaren vijftig waarin Mae West, Zsa Zsa Gabor, Marilyn Monroe en Jane Russell gekleed gaan in ontwerpen van Schiaparelli. Uit de oorlogsjaren, die Schiap grotendeels ver van haar salon in de Verenigde Staten doorbracht, is er logischerwijs minder te zien. Een ander en veel groter hiaat is de periode tussen 1954, toen Schiaparelli in verband met tegenvallende naoorlogse resultaten besloot om haar modehuis te sluiten en 2019, toen de huidige hoofdontwerper van het huis aantrad. En dat terwijl het slapende maison al in 2006 werd aangekocht door Diego Della Valle, de grote man achter de Italiaanse Tod’s-groep. De reden zal zijn dat de tussenpausen die het huis aanstelde weinig modezoden aan de dijk zetten. De grote Christian Lacroix maakte in 2013 weliswaar een eenmalige kleine collectie, maar opvolger Marco Zanini maakte in 2014 slechts twee collecties eer hij weer opstapte, waarna Bertrand Guyon vier jaar bleef plakken, van 2015 tot 2019. De bebaarde Texaan Daniel Roseberry, die voor hij de mode inging nog serieuze plannen had om net als zijn vader anglicaans priester te worden, wist het huis wel wakker te kussen. Sinds 2017 showt het merk weer op de officiële Parijse couturekalender, en sinds twee jaar regent het ronkende recensies en worden Roseberry’s moderne citaten uit Schiaparelli’s vocabulaire gulzig gedragen door beroemdheden. Zo zong Lady Gaga bij de inauguratie van Joe Biden het volkslied gehuld in een jurk van Roseberry’s hand. Op de cocktailparty de avond voor de opening was Roseberry er zelf uiteraard ook, geflankeerd door zijn favoriete model Maggie Maurer: hoogblond, hoogzwanger en net als Elsa Schiaparelli een jolie laide, een onconventionele schoonheid. Door de platformlaarzen met gouden tenen die ze droeg oogde ze als een reuzin, of misschien meer nog als een hippe giraf, die hoog boven de andere glamoureuze gasten uittorende. Schiap zelf had het vast énig gevonden.||https://www.volkskrant.nl/cultuur-media/schiap-de-geniale-aartsrivaal-van-coco-chanel-had-een-levensverhaal-uit-de-categorie-smeuig~b7eb83ce6/
2022-07-10||Djokovic verslaat Kyrgios op Wimbledon en pakt 21e grandslamtitel||Ook in zijn achtste Wimbledon-finale toonde Djokovic waarom hij als ’s werelds beste grastennisser te boek staat. Sinds 2017 verloor de nu zevenvoudig winnaar geen wedstrijd op het Britse grandslamtoernooi. Ook nu kwam Djokovic nauwelijks in de problemen, ondanks een uitstekend begin van Kyrgios. De Australiër pakte de eerste set, maar de daaropvolgende drie sets gingen naar de Serviër. Djokovic’ weg naar de finale leidde onder meer langs de Nederlander Tim van Rijthoven in de vierde ronde. Maar het lastigst had hij het tegen de Italiaan Jannik Sinner in de kwartfinale, toen hij een 2-0 achterstand ongedaan moest maken. Met de overwinning greep Djokovic zijn 21e grandslamtitel. Daarmee heeft hij er één meer dan Roger Federer en één minder dan Rafael Nadal. Deze editie van Wimbledon leek uit te lopen op een clash tussen Djokovic en de Spanjaard in de finale. Maar de Spanjaard moest in de halve finale afhaken met een blessure. Daardoor kreeg Kyrgios een relatief makkelijke route naar zijn eerste grandslamfinale.||https://www.volkskrant.nl/nieuws-achtergrond/djokovic-verslaat-kyrgios-op-wimbledon-en-pakt-21e-grandslamtitel~b826f592/
2022-07-10||Koersval bitcoin voorlopig gestuit, opmars van cryptobeheerders zet door||De koersval van de bitcoin is de laatste week gestuit, bitcoins zijn zelfs weer iets meer waard. Maar nog altijd is de koers van de meest populaire cryptomunt gehalveerd sinds begin 2022. Vooral jonge beleggers zullen geld verloren hebben, zo valt af te leiden uit een studie van de Autoriteit Financiële Markten (AFM). Van alle jongvolwassenen tussen de 18 en 34 jaar heeft 16 procent geld gestoken in cryptomunten. Ter vergelijking: van 55-plussers investeert slechts 3 procent in dergelijke munten. Het gaat om relatief lage bedragen. Van de beleggende jongeren steekt ruwweg de helft minder dan 500 euro in crypto, toch heeft 5 procent van deze groep wel meer dan 10 duizend euro geïnvesteerd in munten als de bitcoin. Onder beleggers tussen de 45 en 55 jaar zijn er meer die zulke grote bedragen inleggen, zo’n 17 procent. De daling van de cryptokoersen heeft deels te maken met de angst voor recessie. Doordat tegoeden tijdelijk zijn bevroren bij de grote aanbieder Celcius zijn beleggers ook bevreesd dat meer beheerders van crypto transacties niet kunnen afwikkelen. De koersdalingen van cryptomunten hebben nieuwe beheerders van platforms niet afgeschrikt. Het aantal aanbieders van bitcoin en vergelijkbare munten in Nederland is ondanks de koersdalingen dit jaar verder opgelopen. Volgens de meest recente telling van De Nederlandsche Bank (DNB) zijn er 31 officiële aanbieders van cryptodiensten. Begin dit jaar waren dat er 27. De grote groei voor aanbieders lijkt wel voorbij. Nadat DNB in oktober 2020 met het register begon, hebben veel crypto-aanbieders zich gemeld. De registratie bij DNB houdt alleen in dat deze bedrijven zich aan de witwas-wetten houden. De bedrijven worden niet gecontroleerd door de Autoriteit Financiële Markten of de bescherming van consumenten op orde is.||https://www.volkskrant.nl/nieuws-achtergrond/koersval-bitcoin-voorlopig-gestuit-opmars-van-cryptobeheerders-zet-door~b14ab1b5/
2022-07-10||Boeren willen ons toch niet dwingen vlees te eten?||Jaren geleden voerde de VPRO-kantine de ‘meatless monday’ in: op maandagen werd er geen vlees geserveerd. Dit was onderdeel van een sociaal experiment voor een televisieprogramma. De immer progressieve medewerkers van de immer progressieve omroep kwamen massaal in opstand. Heel veel mensen riepen ‘schande!’ en ‘vrije keuze!’. Bij het fijne restaurantje onder aan de dijk bij mij in de buurt hetzelfde verhaal. Eén dag in de week is dat volledig vegetarisch. Maar ‘als mensen per se vlees willen eten en dat van tevoren aangeven, dan kan dat’. Wat bezielt die mensen? Waarom is het zo erg een keer géén vlees te eten? Zijn ze bang voor groenten? Vinden ze het een gekker idee iets te eten wat in de aarde is gegroeid dan een geslacht beest? Als het eten lekker is zonder dier, dan is het toch gewoon lekker? Veel verstokte carnivoren zullen na een heerlijke melanzane alla parmigiana of een verrukkelijke aloo gobi het vlees niet hebben gemist. Vegetariërs en veganisten roepen agressie op bij vleeseters. Onder een bericht over de onlangs gepresenteerde 3D-geprinte biefstuk van restaurant Loetje verschenen vele verontwaardigde berichten. Mensen vonden het belachelijk, vreesden dat ze straks allemaal gedwongen werden vegetariër te worden en plaatsten foto’s van de enorme lappen vlees die zij soldaat gingen maken: drie ons per persoon, lekker bloederig. Maar, lieve vleeseters, vanwaar die kwaadheid? Loetje is een hypercommerciële biefstukketen die door het groeiend aantal vegetariërs een deel van de markt mist. Om die klanten te kunnen bedienen en dus meer geld te kunnen verdienen, hebben ze die vegavariant ontwikkeld. Dat is geen idealisme, dat is zakelijk. Je hóéft hem niet te eten, maar stel nou dat hij net zo lekker is als een dood dier, zou dat niet juist hartstikke fijn zijn? Dat scheelt een hoop mest, dierenleed en de uitstoot van broeikasgassen en stikstof. Daarom kan ik ook niet wachten op kweekvlees. Als ik in het gezelschap van een vegetariër vlees eet, dan voelt dat niet fijn. Als ik hem dan zo tevreden zie kauwen op zijn bloemkoolsteak, dan voel ik soms een klein beetje woede opkomen. Zelfs als hij niks zegt over mijn keuze. Wie denkt hij wel dat hij is om zich zo moreel superieur te gedragen? Is hij soms beter dan ik? Zijn keuze voelt als een terechtwijzing van de mijne. Die komt aan, omdat ik diep van binnen weet dat hij gelijk heeft. Om allerlei redenen is het beter minder of geen vlees te eten. Zou het kunnen dat die mensen die zo kwaad worden op Loetje dit ergens in hun hartjes ook zo voelen? Verschillende koffiezaakjes in Amsterdam hebben de extra toeslag die tot nu toe werd geheven op plantaardige alternatieven voor melk afgeschaft. Een havercappuccino is nu dus even duur als eentje met koemelk. Eerlijk, zou je zeggen. Waarom zou je een concurrentievervalsende maatregel die koemelk voortrekt in stand houden? De klanten hebben nu een vrije keuze. Boeren uit de omgeving zijn het er niet mee eens: ‘Melk komt uit een dier, niet uit een plant.’ Een groot deel van de klanten denkt er (helaas voor hen) anders over. Daar is weinig aan te veranderen. Boeren kunnen ons toch niet dwingen dierlijke producten te eten en drinken?||https://www.volkskrant.nl/columns-opinie/boeren-willen-ons-toch-niet-dwingen-vlees-te-eten~b5fe3408/
2022-07-10||Kabinet moet welwillende boeren belonen; verzet mag niet lonen||Zelfs de 16-jarige Jouke die is uitgegroeid tot het symbool van het boerenverzet is best bereid om na te denken over inkrimping van zijn veestapel. ‘Ik wil wel biologisch worden, ik wil wel een beetje kleiner worden’, zei hij tegen de Volkskrant-verslaggevers, die afgelopen week bij hem op bezoek waren. ‘Het maakt me allemaal niet uit. Als ik maar boer kan blijven.’ Het laat eens te meer zien dat het hoog tijd is om met individuele boeren te gaan praten over de toekomst van hun bedrijf. Nu gaat het kabinet eerst wachten op Johan Remkes, die op vakantie is, zich daarna gaat inlezen en dan aan het werk gaat. Hij is gevraagd te bemiddelen, maar de vraag is tussen wie precies, want niemand van de boeren wil met hem aan tafel, en het kabinet laat weten dat er eigenlijk niets te bemiddelen valt: de stikstofdoelen zijn ononderhandelbaar. Remkes heeft zelf als voorzitter van de naar hem genoemde commissie in 2020 al geconcludeerd dat er geen andere weg is. De veehouders kunnen wel als groep demonstreren, maar niet als groep onderhandelen. Boerenorganisatie LTO doet pogingen om alle boeren te vertegenwoordigen, maar tot nu toe tevergeefs; keer op keer kiezen radicale boeren hun eigen weg. De belangen van de individuele boeren lopen te veel uiteen, lijkt het. Met hoeveel de stikstofuitstoot moet worden teruggebracht hangt sterk af van waar een bedrijf is gevestigd. Wie dichtbij een natuurgebied zit, moet meer offers brengen. Elke boer zal bovendien een eigen ideale toekomst voor zich zien. De een wil best stoppen omdat hij geen opvolger heeft en is vooral geïnteresseerd in compensatie, de ander wil biologisch worden, de derde wil zich misschien laten omscholen tot landschapsbeheerder en wie echt zeer gehecht is aan zijn huidige bedrijfsvoering wil misschien wel verhuizen naar een plek waar hij of zij meer stikstof kan uitstoten. Het heeft dus weinig zin om de veehouders als groep te benaderen. Elk van hen zit in een volstrekt unieke situatie. Bovendien denkt elke boer uiteindelijk in de eerste plaats aan zichzelf, hij wil overleven. Premier Mark Rutte kondigde vrijdag aan dat hij in gesprek gaat met de boeren, de ministers Henk Staghouwer (Landbouw) en Christianne van der Wal (Stikstof) doen met hem mee. De vraag is wat het doel is van de gesprekken. De tijd van begrip tonen is wel voorbij, en bovendien een verkeerd signaal. Wie ministers en anderen bedreigt, wie voortdurend snelwegen platlegt en natuurgebieden vernielt, heeft zijn recht op begrip verspeeld. Het is de hoogste tijd om met elke boer te bespreken hoe de stikstofuitstoot omlaag kan. Het kabinet zou er vooral voor moeten zorgen dat de provincies, die de gesprekken moeten voeren, voldoende instrumenten en financiën hebben om die tot een goed einde te brengen. Begin bij de welwillenden. Loof een extra premie uit voor de boeren die als eerste meedoen. Nu doen boeren vaak niet mee aan uitkoopregelingen omdat ze hopen dat de vergoedingen door de boerenopstand omhoog zullen gaan. Het is tijd om uit te stralen dat voortdurend verzet juist niet loont.||https://www.volkskrant.nl/columns-opinie/kabinet-moet-welwillende-boeren-belonen-verzet-mag-niet-lonen~b2fbc261/
2022-07-10||Waarom heet ik Boris?||Dat Boris Johnson zich niet louter uit zorg over Russisch revanchisme bekommerde om het lot van Oekraïne, was bekend. Dat de manier waarop hij zich voor Oekraïne inzette, rechtstreeks correspondeerde met de schandalen thuis – Zelensky werd gebeld of bezocht op de momenten dat de behoefte aan afleiding acuut was – viel te leren uit reconstructies van de laatste maanden van zijn premierschap. Erfenis van dit opportunisme zijn de Oekraïense jongensbaby’s die in 2022 ‘Borys’ zijn genoemd. Over twintig jaar kunnen die jongens hun ouders vragen: ‘Waarom heet ik naar zó’n opportunist?’ Die ouders kunnen wellicht het beste een leugentje bezigen: ‘We vernoemden je niet naar de Britse premier, maar naar Borys Antonenko-Davydovych’ (groot Oekraïens schrijver die de Goelag overleefde).||https://www.volkskrant.nl/columns-opinie/waarom-heet-ik-boris~b41cbecd/
2022-07-10||De vraag die een antwoord op alles is: hoe kan dat nou?||Het schijnt dat ‘de geesten’ in Den Haag ‘rijp’ zijn om iets aan de scheefgroei te doen. Da’s niks te vroeg, maar de VVD’er die al eeuwen premier is wekte niettemin de indruk dat het verschijnsel onlangs rauw op zijn dak is gedonderd: ‘Er zijn verschillen in vermogensverdeling waarvan je zegt: hoe kan dat nou?’ Ik scheur in tweeën als ik zoiets lees. Wat de ene kant denkt is helaas niet publicabel. U kunt er eventueel Delacroix’s beroemde schilderij van de Franse volksopstand bij visualiseren, dan ben ik, een tikje hoogmoedig wellicht, die vrouw met de vlag en de ontblote borst. De andere kant is juist jaloers. Zo’n verendek waar elk druppeltje verantwoordelijkheid moeiteloos van afglijdt, wat moet dat comfortabel zijn! Gewoon geen column inleveren, pompidommend alle alarmsignalen van de redactie negeren, en de volgende dag verbijsterd het kantoor van de hoofdredacteur binnenvallen: ‘Zeg Pieter, op de voorpagina staat een lege plek waarvan je zegt: hoe kan dat nou?’||https://www.volkskrant.nl/mensen/de-vraag-die-een-antwoord-op-alles-is-hoe-kan-dat-nou~b2409286/
2022-07-10||Oekraïners in Nederland zijn nog steeds dankbaar,  maar worstelen meer en meer||‘Een hand op het hart, een lach. Het was echt ontroerend’, zegt Oskana Huzenko. Tijdens de Oekraïense mars van dankbaarheid, zaterdag in Den Haag, werd de organisator vooral geraakt door de respons van passanten. ‘We spreken ons vaak uit tegen de oorlog. Nu wilden we eens expliciet stilstaan bij onze dankbaarheid voor de Nederlandse gastvrijheid. We hebben een warm welkom gekregen.’ Zo’n honderd moeders en kinderen liepen mee. De meeste met gemengde gevoelens, zegt Huzenko. ‘De gezinnen leven in grote onzekerheid. Over hun mannen, vaders en andere familieleden die nog in Oekraïne zijn. Over hun toekomst en die van hun kinderen. Dankbaar, verdrietig, bezorgd – we voelen alles tegelijk.’ Steeds duidelijker wordt dat een aanzienlijk deel van de circa 68 duizend Oekraïners die sinds maart in Nederland verblijven met mentale klachten kampen, zegt Maria Shaidrova van de Displaced People Unit, een organisatie die zich inzet voor ontheemden in Nederland. ‘Als je net een oorlog bent ontvlucht en aankomt in een vreemd land, zijn een veilig heenkomen vinden en een inkomen vergaren de eerste noden. Maar nu die basale behoeften zijn vervuld, daalt besef in en spelen psychische problemen op.’ Uit een steekproef onder ruim vijfhonderd Oekraïense vluchtelingen blijkt dat circa een kwart psychische klachten heeft. Veelal gaat het om stress, angsten, neerslachtigheid, vermoeidheid en slaapproblemen. In naar schatting tien procent van de gevallen zijn de problemen ernstiger. ‘Depressie tot, in het uiterste geval, suïcidale neigingen.’ ‘We zijn niet allemaal getraumatiseerd, maar we hebben wel allemaal een trauma meegemaakt’, zegt Valentyna Parobiy. Zij is psycholoog en voorzitter van het Oekraïense genootschap van cognitieve en gedragstherapie. Zelf kwam ze met haar twee zoons van 10 en 13 in maart naar Nederland. Ze maakt onderscheid tussen trauma’s met een T en een t. In de eerste categorie vallen directe ervaringen met oorlogsgeweld bijvoorbeeld. In de tweede categorie de impact van een plotse wending in het leven, zoals een vlucht met achterlaten van familie en je moeten aanpassen in een ander land, vol onzekerheden. Ze liep mee met de dankbaarheidsmars, maar ervaart zelf hoe het is om er als moeder met twee opgroeiende kinderen alleen voor te staan. ‘Mensen zijn veerkrachtig. In crisismodus kunnen ze een eerste periode doorstaan. Maar de rek is eruit. Na drie tot vijf maanden breekt een kritieke fase aan waarin, zo weten we uit onderzoek, bij 10 procent van de mensen met een groot trauma een posttraumatische stressstoornis (ptss) kan toeslaan.’ Voor landgenoten in de gemeentelijke opvanglocaties begint de sociale dynamiek van een gebrek aan privacy en rust en oplopende ergernissen hun tol te eisen. Bestaande klachten worden geïntensiveerd door voortdurende praktische beslommeringen. Hoewel Oekraïners op een bewijs van verblijf kunnen rekenen, een jaar geldig, moet dat bevestigd worden met een sticker in het paspoort. Die is nodig om te kunnen reizen. Shaidrova: ‘Maar de meesten wachten daar al maanden op.’ Een groot probleem is dat om hulp vragen niet in de Oekraïense aard ligt, aldus Parobiy. ‘We laten kwetsbaarheid niet zien, uit angst om te breken.’ Als in een opvang iemand vraagt hoe het gaat, is het antwoord steevast: ‘Prima.’ ‘Maar als je dan even kletst, breekt iemand soms in tranen uit. Zo prima gaat het blijkbaar niet.’ Veelzeggend: onder de meest gebruikte medicijnen waarvan het apothekersgenootschap KNMP de bijsluiters vertaalde in het Oekraïens zijn kalmeringsmiddelen Oxazepam en Temazepam. Met (vage) fysieke klachten zoals buikpijn melden ze zich bij de dokter, is de ervaring van huisarts Joost Zaat. ‘Maar daarachter gaan dan vaak psychische klachten schuil.’ Voor gespecialiseerde hulp ontbreekt echter een centraal orgaan of verwijssysteem. Voor Nederlandse psychologen zijn lange wachtlijsten. Bovendien, zegt Zaat: ‘Iemand met diabetes kan ik met Google Translate nog wel helpen, iemand die getraumatiseerd is na weken in een schuilkelder zeker niet.’ Het is ondoenlijk om in wat niet je eigen taal is over je diepste gevoelens te praten, onderschrijft psycholoog Parobiy. Inmiddels is er een informeel netwerk van zo’n 150 professionele Oekraïense psychologen in Nederland, veelal zelf gevlucht, zoals zij. Zij doen wat ze kunnen om hun landgenoten bij te staan. Maar de omstandigheden zijn verre van optimaal. In de meeste gemeentelijke opvanglocaties is geen geschikte ruimte voor een gesprek, zegt Parobiy. ‘En je kunt niet even buiten op het gras gaan zitten met iemand met ptss.’ Het werk is bovendien vrijwillig. ‘Als er hulp nodig is in Almelo, zijn de reiskosten al een hindernis’, zegt Parobiy. ‘We voelen ons moreel verplicht. Maar we moeten ook zelf het hoofd boven water zien te houden. Ik zie dat collega’s zelf overspannen raken. Dit kan niet blijven duren.’ Bureaucratische obstakels verhinderen dat ze hun werkzaamheden kunnen formaliseren. Diploma’s worden niet of moeilijk erkend, een bedrijf beginnen is lastig en zorgverzekeraars vragen om verslaglegging in het Nederlands. Vorige week nam de Tweede Kamer op initiatief van D66 een motie aan om het inzetten van Oekraïense psychologen in Nederland (onder de hoede van Nederlandse collega’s) te vergemakkelijken. Dat is een belangrijke eerste stap, vinden Shaidrova en Parobiy. ‘Er is veel generositeit. Maar er is ook veel dat we zelf kunnen doen.’||https://www.volkskrant.nl/nieuws-achtergrond/oekrainers-in-nederland-zijn-nog-steeds-dankbaar-maar-worstelen-meer-en-meer~ba0cf725/
2022-07-10||Na tegenslagen veren voetbalsters sterk terug ||Ze zouden er staan als het toernooi zou beginnen, zeiden Nederlandse voetbalsters de afgelopen weken. Een dikke nederlaag tegen Engeland, futloze potjes tegen zwakke landen, het maakte allemaal niet uit. Bij de start van het EK wilden ze bewijzen dat ze hun titel niet zomaar uit handen zouden geven. Het klonk een beetje als hopen tegen beter weten in, maar na de eerste wedstrijd is die hoop nog wel levend. Nederland moest ervoor knokken, maar sleepte tegen het sterke Zweden een gelijkspel uit het vuur. De voetbalsters kwamen achter, verloren onderweg twee ervaren krachten, wankelden, maar vochten zich knap naast Zweden en hielden stand. ‘Gebeurtenissen, mijn beste jongen, gebeurtenissen’, zou Harold Macmillan, de Britse premier tussen 1957 en 1963), ooit hebben geantwoord op de vraag wat zijn grootste uitdaging was. Zijn landgenoot Mark Parsons kreeg zaterdagavond de voetbalversie ervan voor zijn kiezen. Toch kunnen de tegenslagen wel eens goed uitpakken voor het team. De bondscoach van Nederland koos op Brammall Lane in Sheffield, dat met ruim 21.000 toeschouwers voor tweederde was gevuld, net als de afgelopen weken weer voor zijn vertrouwde basis met ervaren krachten. Maar na een hectische en moeizame eerste helft moest hij zijn plannen wel bijstellen. Eerst kwam keeper Sari van Veenendaal hard in botsing met Stefanie van der Gragt. Het leek erop dat de verdediger het meest last had van de klap, maar zij speelde ondanks een pijnlijke ribbenkast door. Het was juist de geroutineerde doelverdediger, aanvoerder bovendien, die niet meer verder kon, omdat ze te veel last van haar schouder had. Twente-keeper Daphne van Domselaar (22), die in februari debuteerde en pas haar tweede interland speelde, verving haar. Een kwartier later moest ook haar teamgenoot Marisa Olislagers (21) het veld in, nadat de enkel van centrale verdediger Aniek Nouwen was dubbelgeklapt. Ondertussen was Zweden in de chaos op 1-0 gekomen en leek het alleen nog een kwestie van tijd voordat er meer bij zouden komen. Vooral vlak na rust ontsnapte Nederland, omdat twee grote kansen slecht werden uitgespeeld. ‘Er waren veel emoties in de rust’, vertelde Vivianne Miedema, die de aanvoerdersband overnam, na afloop over de sfeer in de kleedkamer. ‘Maar het zorgt ook voor saamhorigheid.’ Bovendien was er wel een plan om het tij te keren. Op suggestie van Miedema schoof rechtsbuiten Jill Roord naar het midden, waar ze meer in het spel betrokken was en dichter bij Miedema zelf kwam te spelen. Juist die combinatie zorgde, vlak na de twee Zweedse kansen, voor de ommekeer. De gelijkmaker viel na een prachtige actie van Vivianne Miedema, die aan de zijlijn met een lichaamsschijnbeweging een Zweedse het bos in stuurde en even los was. De aanval leek te stranden, maar de bal kwam met een beetje geluk terecht bij Roord, die hard en laag in de hoek schoot. Geluk, doorzettingsvermogen, zichtbare saamhorigheid, dat ontbrak er juist aan in de voorbereiding. ‘Die vechtlust hebben we natuurlijk wel een beetje gemist’, erkende Stefanie van der Gragt, die zelf het goede voorbeeld gaf door ‘met adrenaline’ door te gaan. Met de spanning van het toernooi erbij en gedwongen door de omstandigheden richtte Nederland zichzelf op. Zweden had weliswaar meer het initiatief, maar de ploeg die defensief zo kwetsbaar kan zijn, kwam in de tweede helft niet echt meer in gevaar. En voorin was er meer dynamiek, vooral door de zwervende en combinerende Miedema en Roord, die nog een goeie kans kreeg. De effecten van de gebeurtenissen zullen nog wel even doorwerken. De ernst van de blessures van Van Veenendaal en Nouwen was zondagavond nog niet bekend, maar het zag er op het eerste gezicht niet naar uit dat ze woensdag tegen Portugal mee kunnen doen. Zondag kwam daar ook nog een coronabesmetting bij van Jackie Groenen, die tegen Zweden ijzersterk speelde. Niet alle personele wisselingen hoeven per se een verzwakking te betekenen. Door de blessure van Aniek Nouwen keerde Dominque Janssen terug in het centrum, die daar veel liever speelt dan als linksback. Keeper Van Domselaar en Olislagers zijn weliswaar relatief onervaren, maar hielden zich tegen Zweden prima staande. De keeper van Twente leek bij haar eerste bal heel even mis te grijpen, maar kon de hoge bal toch pakken. Zij hield haar hoofd koel, ondanks de tegentreffer niet lang nadat ze in het veld kwam, en had in de tweede helft een prima safe op een afstandsschot. Het grote gat tussen geroutineerde basis en onervaren bank is zo opeens kleiner geworden, noodzakelijk op een toernooi als dit. Van Portugal en Zwitserland kan gewonnen worden. Nederland heeft nog zicht op de eerste plek in de groep en daarmee eventueel op een wat minder sterke tegenstander in de kwartfinale. Er moet nog veel beter, zeiden spelers en coach niet voor het eerst deze weken, maar na zaterdag is er meer perspectief om in het toernooi te groeien.||https://www.volkskrant.nl/sport/na-tegenslagen-veren-voetbalsters-sterk-terug~bf1d03de/
2022-07-10||Wildkampeerders biedt seksloze afritsbroekachtige kneuterigheid – een verademing||Soms, als je ergens in een natuurlijke omgeving bent en stelletjes in dezelfde outfit voorbij ziet fietsen of wandelen, zou je je kunnen afvragen: waarom? Een betere vraag is: hoe? Hóé worden deze mensen gemaakt? Waar is het laboratorium? Waar staat de fabriek? Het antwoord is sinds enkele weken op zaterdag te zien op SBS 6 en heet Wildkampeerders. Het is een datingprogramma, gesponsord door de ANWB en eigenlijk weet je dan al genoeg. Het concept is briljant in al zijn eenvoud: twee mensen die elkaar niet kennen gaan een nachtje samen kamperen midden in de natuur. Als ze na die nacht met elkaar verder willen – of elkaar in ieder geval nog eens willen zien – trekken ze de volgende ochtend de overeenkomende outfits aan die ze mee hebben gekregen. In de uitzending van zaterdag verscheen als eerste Paul ten tonele, een sympathieke man van 48, maar ook iemand die het woord ‘woonachtig’ gebruikt. ‘Daten en kamperen’, zei Paul, ‘dat vind ik een heel mooie combinatie. Hij keek wel op tegen de kou, ‘maar goed, we liggen met tweetjes. Misschien bloeit de romantiek op en kunnen we het samen gezellig maken en wordt het heel snel warm in de tent.’ Hij kreeg gezelschap van de frisse en goedlachse 43-jarige Marloes, die in het voortgezet onderwijs werkt en houdt van ‘alle spontane dingen in het leven’. (Dat lijkt me een schromelijke overschatting van hoe leuk alle spontane dingen zijn. Ik zou Marloes aanraden eens dat woord te googlen). Uit de drie afleveringen Wildkampeerders die ik tot nu toe heb gezien en de zes koppels die daarin voorbijkwamen, kan ik een aantal voorzichtige conclusies trekken. Allereerst: veel stomender dan Pauls opmerking wordt het op seksueel gebied niet. Verwacht bij Wildkampeerders geen schuddende tentdoeken of onhandig gegiechel in het holst van de nacht. De uitsluitend witte heteromannen en -vrouwen zitten ’s avonds wat voor hun tentje, bakken pannekoeken, drinken misschien nog een wijntje en wensen elkaar daarna keurig welterusten. Het zijn allemaal natuurminnende go-getters, die weten hoe je een tent moet opzetten en het over ‘activiteiten’ hebben. De lat ligt soms wel erg laag. Gevraagd naar wat ze graag bij een man ziet, antwoordde Marloes: ‘Er moet wel ergens nog haar zitten.’ Maar juist in die volstrekt seksloze afritsbroekachtige kneuterigheid schuilt de charme van Wildkampeerders, dat in het overvolle landschap aan (voornamelijk ordinaire) datingprogramma’s een vertederende en innemende toevoeging is. Dat het tot de nok aan toe gesponsord is, doet daar weinig aan af. Na samen de nacht doorgebracht te hebben, kwamen Paul en Marloes de volgende ochtend een voor een hun tent uit, beiden gekleed in een grijze broek en blauw vest. Of het vuurwerk was geweest, zullen we nooit weten. In ieder geval droop de romantiek van Pauls woorden. ‘Het feit dat we allebei de kleren aan hebben betekent dat we het leuk hebben gehad en nog een keertje af gaan spreken. Dus we gaan elkaar nog een keer zien.’ Het wordt een hete zomer.||https://www.volkskrant.nl/columns-opinie/wildkampeerders-biedt-seksloze-afritsbroekachtige-kneuterigheid-een-verademing~b6d441b9/
2022-07-10||Voormalig verzetsvrouw Selma van de Perre (100): ‘Soms moet je je principes laten varen’||Selma van de Perre schrikt niet van mijn pijnlijke verspreking, als ik haar opzoek in haar woonplaats Londen. Op de vraag in welk hotel ik overnacht, is mijn antwoord: ‘Vlak bij metrohalte Ravensbrück.’ ‘Je bedoelt zeker Ravenscourt?’, zegt ze kalm. En: ‘Ik vergis mij ook weleens.’ Ravensbrück is de beladen naam van het concentratiekamp voor vrouwen waar ze in september 1944 als politieke gevangene onder haar valse naam Marga van der Kuit werd opgesloten en in mensonterende omstandigheden dwangarbeid moest verrichten. Ze slaagde er wonderwel in haar Joodse identiteit verborgen te houden, zoals dat ook al was gelukt tijdens haar verzetswerk. De angst ontdekt te worden kostte haar wel veel slapeloze nachten. En nog steeds zijn de nachten rusteloos. ‘Ik ben elke dag blij dat ik leef. Wel is het moeilijk te verteren dat ik sinds een jaar last heb van maculadegeneratie, waardoor ik nog maar weinig zie. Ik was gewend veel te lezen, bridgen, schrijven en schilderen. Dat gaat niet meer. Ik luister audioboeken, kook mijn avondeten en dwing mijzelf dagelijks een rondje door het park te lopen. Dan zeg ik: ‘Hup Selma, eruit.’ ‘Het was een fantastische dag. Mijn zoon Jocelin had een zaal gehuurd op de golfclub, waar ik tot twee jaar geleden heb gegolfd. Het was zulk mooi weer dat we buiten konden zitten. Er waren meer dan 65 gasten, ook familieleden en vrienden uit Nederland. Door het boek over mijn leven dat ik in 2020 heb gepubliceerd (Mijn naam is Selma, red.) hebben verre familieleden mij ontdekt, zoals een achterneef en achternicht. Daar ben ik heel blij mee, omdat ik in de oorlog veel familieleden heb verloren. De Nederlandse ambassade had ook een verjaardagsfeest georganiseerd. Vriendinnen hadden 45 schilderijen van mijn hand tentoongesteld in de Dutch Church in hartje Londen, die zijn allemaal verkocht. De opbrengst gaat naar goede doelen.’ ‘En nu wil je zeker weten hoe ik dat gedaan heb? Wat kan meespelen, is dat ik altijd actief ben gebleven. Ik heb tot een paar jaar geleden golf en tennis gespeeld. Nu doe ik mee met tv-spelletjes waarbij je je hersenen moet gebruiken, wandel ik en loop in huis de trappen op en neer. Verder heb ik een opgeruimd karakter. Ik accepteer een situatie zoals die is. Maar ik geloof dat 100 worden vooral genetisch bepaald is. Mijn oudste broer is 91 jaar geworden. Als hij niet was besmet met het sarsvirus, had hij misschien ook de 100 gehaald. Als mijn oma niet in Auschwitz was vermoord, had ze ouder dan 84 kunnen worden.’ ‘Ik noem het geluk, maar een goede vriendin zegt: ‘Het was geen geluk, je nam de juiste beslissingen. Ik denk dat ze gelijk heeft. Van binnen voelde ik wat ik moest doen, zoals die dag in november 1942. Onderweg naar de bontfabriek, waar ik werkte, kreeg ik een onbehaaglijk gevoel en besloot rechtsomkeert te maken. Een paar uur later viel de Sicherheitsdienst de fabriek binnen, alle Joodse medewerkers werden opgepakt en afgevoerd. ‘Mijn karakter kan ook meespelen: als het nodig is, handel ik. Zoals in de jaren zestig, toen ik hoorde dat een moeder van een ernstig ziek kind dat in het ziekenhuis lag, alleen tijdens het bezoekuur mocht langskomen. Bespottelijk. Met het comité Moeders met kinderen kregen we het voor elkaar dat elke moeder in Engeland bij haar zieke kind mocht blijven. Dat is nog steeds zo. ‘Ik geloof ook dat je in sommige omstandigheden je principes moet laten varen. Een deel van de vrouwen in kamp Ravensbrück werd tewerkgesteld in de Siemens-fabriek, die ernaast stond. Sommigen weigerden, omdat het een Duitse fabriek was. Zij werden afgevoerd en afgemaakt. Belangrijker dan principes in zo’n situatie vind ik in leven blijven, om anderen te helpen overleven. Met meebewegen kun je proberen een situatie naar je hand te zetten.’ ‘Ik had gehoord dat het werk in de fabriek fysiek niet zo uitputtend was. Op een vroege ochtend ging ik met een vriendin in de rij staan van een geselecteerde groep vrouwen die elke dag vanuit de barakken naar de Siemens-fabriek moest lopen. Het lukte om ongemerkt binnen te komen. Maar het werk, metalen draadjes solderen, lukte mij niet. Mijn handen trilden van de zenuwen. Ik was bang om ontdekt en vermoord te worden. De telefoon in de fabriek rinkelde vaak, ik nam elke keer op en riep dan de chef. Die zei algauw dat ik zijn secretaresse moest worden en zo geschiedde.’ ‘Niet goed. Na elk interview denk ik: ik had het anders moeten zeggen. Het schrijven en publiceren van het boek hebben veel overhoop gehaald. Ik ben mezelf veel vragen gaan stellen. Waarom ben ik in het verzet gegaan? Waarom ben ik niet gewoon op de kamer van mijn onderduikadres blijven zitten om daar de oorlog af te wachten, zoals veel mensen deden? Het antwoord is: ik weet het niet. Omdat ik hulpvaardig van karakter ben, bood ik mijn hulp aan toen ik hoorde dat het verzet mensen tekortkwam. Tijdens mijn opdrachten voor het verzet heb ik veel angstige momenten beleefd, maar ik ging door, totdat ik werd gearresteerd.’ ‘Ik kan zwijgen, ik kan praten, maar de pijn is er altijd. Ik heb niet zozeer last van wat ik zelf heb meegemaakt, wel van wat mijn ouders en zusje Clara hebben moeten doorstaan. Ik weet dat mijn moeder en Clara in Sobibor zijn vermoord en mijn vader in Auschwitz is omgebracht, maar ik weet niet wat daaraan vooraf is gegaan. Nog steeds word ik vaak vroeg wakker met nare dromen. Vanochtend nog, ik had gedroomd dat mijn moeder en zusje Clara in een treinwagon werden gegooid. ‘Mijn twee oudere broers, die konden overleven doordat ze tijdens de oorlog in Engeland waren, in dienst van de Nederlandse strijdkrachten, hebben niets geweten van mijn kampervaringen. Niemand vroeg ernaar, zij ook niet. Uit mezelf kon ik er niet over beginnen. ‘In november 1945 was ik uitgenodigd op de Nederlandse ambassade in Londen. Ik kreeg een baan en huisvesting aangeboden, geregeld door mijn broers. Een huisgenote vertelde mijn jongste broer David dat ik ’s nachts vaak lag te huilen. Hij kwam langs, vroeg naar het waarom en zei dat ik ermee moest stoppen, er zijn immers zoveel mensen die geen ouders en zusje meer hebben. Maar die zijn niet allemaal zo gruwelijk aan hun einde gekomen, reageerde ik. Bij dit korte gesprek is het gebleven. Met mijn vriendinnen uit kamp Ravensbrück kon ik wel praten én soms wrange grappen maken.’ ‘Ja, verschillende keren, ook in 1979, na het overlijden van mijn man Hugo. Hoe Engels ik ook geworden ben, als op Wimbledon een Nederlander speelt, zoals vorige week Tim van Rijthoven, hoop ik dat die wint. Ik bleef in Londen omdat mijn zoon in Engeland woont, ik hier een grote vriendenkring heb opgebouwd, ik tennis en golf speelde en op schilderles zat. Mijn man werkte als correspondent voor Nederlandse en Belgische kranten. Zijn opdrachtgevers vroegen na zijn overlijden of ik zijn werk wilde overnemen. Ik zegde mijn baan als docent wiskunde op en werd journalist. Ook dat werk wilde ik niet opgeven, ik vond het een mooi eerbetoon aan Hugo. ‘De eerste jaren dat ik in Londen woonde, heb ik mij heel eenzaam gevoeld. Mijn broers hadden hun eigen leven, hun vrouwen waren heel religieus en daar voelde ik mij niet bij thuis. Na verloop van tijd heb ik mijn weg gevonden. Ik ging bij de BBC werken, sociologie en antropologie studeren, werd docent en leerde Hugo van de Perre kennen. Hij was een rustige man, dat was heel goed voor mij.’ ‘Ik geloof dat de meeste mensen goed zijn, of goed willen zijn, maar soms niet kunnen. Nog steeds vind ik het moeilijk om anderen te vertrouwen. Ik heb veel dingen gezien: ouders die hun kinderen en kinderen die hun ouders verraadden, omdat zij in het verzet zaten. Je moet voorzichtig zijn met iemand een verrader noemen, want je weet niet wat eraan voorafgegaan is. Ik weet dat sommigen pas gingen praten nadat hun teennagels waren uitgerukt. ‘Ofschoon ik van nature geen bang mens ben, voel ik tot op de dag van vandaag angst als ik hoor dat er iemand achter mij loopt. Dan kijk ik via het glas van een winkel wie dat is. En zeg ik tegen mezelf: ‘Toe Selma, schei uit.’’ ‘Ik ben in een heel open, liberaal gezin opgegroeid. Er was veel humor. Mijn vader was artiest, daardoor verhuisden we veel en leerde ik mij overal aan te passen. Een van mijn mooiste herinneringen is schaatsen op de Amsterdamse grachten en de slootjes bij Diemen. Ik hield van heel hard schaatsen, en later van hard rijden met de auto. Ik heb lang een sportauto gehad, met open dak.’||https://www.volkskrant.nl/mensen/voormalig-verzetsvrouw-selma-van-de-perre-100-soms-moet-je-je-principes-laten-varen~b3a8f06b/
2022-07-10||Bewoners nemen afscheid van hun geboortegrond: ‘De Donbas is verloren, welk leger er ook wint’||Ver achter de voorste linies trekt een graafmachine een diepe, donkere kloof door de glooiende velden van de Donbas. De loopgraaf ligt zelfs achter Kramatorsk, Slovjansk en Bachmoet, steden die het Oekraïense leger volledig in handen heeft. Het leger houdt nu al rekening met hun val. De meeste Donbassers geven hun geboortegrond op, na acht jaar te hebben geleefd in de nabijheid van de oorlog. ‘Bewoners willen weg, ze weten wat er gaat komen’, zegt een vrijwilliger van een evacuatieteam, terwijl hij mensen met tassen naar het enige nog functionerende treinstation begeleidt. Het Russische leger is begonnen de provincie Donetsk van drie kanten aan te vallen, nadat het vorige week het laatste deel van de provincie Loehansk veroverde. Oekraïne heeft nog iets minder dan de helft van de provincie Donetsk onder controle. Als dat verloren gaat, bezet Rusland de hele Donbas. Maar wat valt er voor Rusland nog te bezetten, behalve heuvels met kloven? Volgens president Poetin draait de ‘speciale operatie’ om ‘de bevrijding’ van Russischtalige bewoners van de Donbas. Maar er zijn nauwelijks mensen meer. Bij een gebombardeerd plein in het centrum van Kramatorsk stalt een vrouw in zomerjurk de oogst van haar moestuin uit, maar er zijn weinig kopers. Winkels zijn dicht, op stoepen staan anti-tankkruizen klaar. Door de verlaten straten rijden alleen nog oude Lada’s – iedereen met een duurdere auto is vertrokken. ‘Ik dacht altijd dat ik hier zou sterven, ik wist al op welke begraafplaats ik zou komen te liggen’, zegt Gennadi Aleksejevitsj, die na 76 jaar de Donbas verlaat. De voormalige rij-instructeur voor vrachtwagenchauffeurs van de zware industrie in de Donbas neemt afscheid van zijn geboorteregio samen met Masja, een poes die hij in een tas met zich meedraagt. ‘Hou vol, Masja, je moet volhouden’, fluistert hij tegen de poes terwijl hij in de warmte wacht op een trein naar het westen. Terwijl de mensen vertrekken, blijven de grondstoffen achter. De Donbas is sinds de 19de eeuw een industriegebied waar het naar kolen en chemische dampen ruikt. Grijze piramidevormige heuvels van mijnsteen steken met fabriekspijpen hoog uit boven de velden. Maar lucratief lijkt de provincie Donetsk niet voor Rusland. De industrie is na acht jaar oorlog zwaar beschadigd. In 2020 schatte een groep economen al dat er 21 miljard euro nodig zou zijn voor herstelwerkzaamheden, en dat was nog voor de verwoesting van de artillerie-oorlog die Rusland in februari begon. Na de vernietiging van kolossale fabrieken, zoals de Azovstal-fabriek in Marioepol, dreigt hetzelfde lot voor de industriegebouwen in het gebied dat Rusland nu onder vuur neemt. Zaterdag werden veertig plaatsen aangevallen, stelt het Oekraïense leger. In het dorp Tsjasiv Jar kwamen die dag zeker 15 mensen om bij een raketaanval op een flatgebouw. In Avdiivka werd een grote cokesfabriek meer dan tien keer beschoten. Vrijdag raakten Russische explosieven een elektriciteitscentrale in Svitlodarsk. ‘Wij zijn verdoemd hier’, zegt de 77-jarige Anatoli Ivanenko, een van de laatste achterblijvers in het stadje Siversk, waar de bommen al weken vallen. ‘De Donbas is verloren, welk leger er ook wint.’ Vanuit het stadje zijn de rookwolken te zien die opstijgen aan het front. Iets buiten Siversk vatte een olieraffinaderij verscheidene malen vlam door beschietingen, totdat het Russische leger het complex innam en nog iets dichterbij kwam. Er zijn nog wel ongehavende bedrijven over in de provincie Donetsk. Bij het dorp Soledar ligt de grootste zoutmijn van Oekraïne. In Bachmoet staat een wijnmakerij uit de tijd van Stalin, met onder de grond 13 miljoen flessen mousserende wijn. En Kramatorsk beschikt over de bijna honderd jaar oude NKMZ, naar eigen zeggen ‘de grootste machinebouwfabriek van op maat gemaakte producten in Europa’. Maar zelfs als deze bedrijven een Russisch offensief overleven, zullen ze de verwoesting in de Donbas niet kunnen compenseren. Het lijkt Poetin in de Donbas niet te doen om mensen of geld, maar simpelweg om grond. Hij liet zijn imperialistische ambities vorige maand doorschemeren bij de viering van de 350ste geboortedag van Peter de Grote. Poetin vergeleek zichzelf met de 17de-eeuwse tsaar en zei dat hij net als Peter de Grote het recht heeft om ‘van oudsher Russische’ gebieden ‘terug te nemen’. De Russische inname van de Donbas is geen zekerheid. De Oekraïense president Zelensky zei vorige week dat zware wapens uit het Westen eindelijk ‘op volle capaciteit’ functioneren aan het front. Het Oekraïense leger vernietigde in de afgelopen dagen naar eigen zeggen tal van Russische munitiedepots. Het Russische leger zegt dat de slag om de provincie Donetsk de komende tijd heviger zal worden. Rusland heeft de tijd in Oekraïne, zei Poetin vorige week. ‘Iedereen moet weten dat we nog niet eens echt zijn begonnen.’||https://www.volkskrant.nl/nieuws-achtergrond/bewoners-nemen-afscheid-van-hun-geboortegrond-de-donbas-is-verloren-welk-leger-er-ook-wint~b34362af/
2022-07-10||PSV schrikt een beetje van schrobbering in Duitsland: 4-0-verlies in oefenduel||Achter het rustiek gelegen, klassieke Heidewald Stadion in Gütersloh spreekt trainer Ruud van Nistelrooij kordaat, in korte broek, waardoor zijn imposante spitsenlijf van voorheen accent krijgt: ‘We zijn bezig met een missie waarin je snel zaken voor elkaar moet hebben. Vandaag, in een oefenwedstrijd, is dat er niet uitgekomen. We kunnen dit meenemen.’ PSV heeft net met 4-0 verloren van Arminia Bielefeld. In zijn stem klinkt een vleugje ongeduld, het greintje onzekerheid dat de voormalige topvoetballer begeleidt op zijn weg naar de top als trainer, met begin augustus het eerste, cruciale duel in de voorronde van de Champions League. Ja, hij weet dat het oneerlijk is om streng te oordelen, in deze fase van de voorbereiding. De nieuwe aanvoerder Luuk de Jong en de middenvelders Xavi Simons en Guus Til doen voor het eerst mee, een helft, na een week training. Rechtsachter Ki-Jana Hoever en doelman Walter Benitez wennen nog volop. De Braziliaan Savio sluit binnenkort aan. André Ramalho en Ibrahim Sangaré, vorig seizoen de steunpilaren, zitten nog op de tribune. Het PSV van Van Nistelrooij zal een ander PSV zijn dan de ploeg van de vertrokken Roger Schmidt. Het huis is hetzelfde, het interieur verschilt. De nieuwste meubels zijn binnen en ontdaan van verpakking. Het is schuiven nu. Voorzichtig, om niets kapot te maken. Misschien staat die stoel toch beter tegen de korte wand. En van dat vermoeiende geschuif profiteren de Duitsers, uit de Tweede Bundesliga nota bene. Ze beginnen komend weekeinde aan hun competitie. Ze zijn klaar, gretig en vreten PSV met huid en haar op. Dus blijven de Duitse supporters even hangen tussen het lommer rond het stadion van Gütersloh, waar zo’n accommodatie ligt om te zoenen, met staanplaatsen en veel hout. Ze spoelen knapperige Bratwurst weg met sprankelend witbier. Een enkeling roept met spot ‘Champions League’, als de bus van PSV vertrekt, gevolgd door ‘Tweede Bundesliga’, de huidige biotoop van Arminia, na het hoe dan ook bijzondere duel. PSV is volledig weggepoetst door Duitse dynamiek. Daarom is hij ook ietwat onrustig, Van Nistelrooij. Over de 1-0: ‘Dat slaat natuurlijk nergens op.’ Marco van Ginkel geeft een bizarre terugspeelbal, vlak onder de lat. Doelman Benitez kan de bal alleen met de handen verwerken, maar dat mag niet na een terugspeelbal. Indirecte vrije trap. Heel PSV op de doellijn. Routinier Fabian Klos ramt de bal in de kruising. PSV speelt ‘ouderwets’ 4-3-3, best statisch ten opzichte van het bewegingsvoetbal van Schmidt in zijn goede duels vorig seizoen. Cody Gakpo en Noni Madueke op de vleugels en Luuk de Jong als spits. Dat is de droomvoorhoede op papier, maar De Jong krijgt niet één voorzet om eens lekker te koppen. Van Nistelrooij wil aan het moderne evangelie van vroege druk, oude Nederlandse waarden van combinatievoetbal en gedegen opbouw toevoegen. Dat kost tijd die er bijna niet is. En hij heeft met andere zaken af te rekenen. Gebaartjes naar de scheidsrechter van menig PSV’er, zeurend om vrije trappen. Legio balverlies van Joey Veerman. En is linksachter Philipp Max nog zo blij, nu het Duitse gehalte is gemarginaliseerd? Twijfelt Gakpo niet tussen blijven en een grote transfer? Wat kan Marco van Ginkel nog? Het zijn gebruikelijke taferelen in een voorbereiding, al wacht de Champions League op niemand. Marcel Brands, terug bij PSV als algemeen directeur nu, met td John de Jong binnenhuisarchitect van de inrichting, aanschouwt het ontluisterende duel in de zen-modus. Totale concentratie, ongetwijfeld om later zijn bevindingen te delen. De supporters in het vak, met honderden gekomen uit Eindhoven om omstreken, vallen stil. Xavi Simons, een hype op kicksen, heeft 4,5 miljoen volgers op Instagram, pakweg zeven keer zoveel als de club PSV, maar hij is nog niet helemaal ontwaakt uit de droom van voetballen met Messi. Van PSG naar PSV is een grotere verandering dan één letter. Het engelenhaar danst rond zijn jongensachtige trekken, hij kan kort combineren en wijst veel, maar laat balverlies voor de 3-0 te makkelijk door anderen oplossen, die dat ook niet doen. En Derrick Luckassen is nog steeds centrale verdediger, al is hij al een paar keer te licht bevonden voor PSV. Van Nistelrooij: ‘Het was gewoon niet goed. 4-0 telt, ook in de voorbereiding. Het was zeer onwennig, zeer statisch, met veel misverstanden. Veel balverlies, en we oogden wat vermoeid.’ En ook, en dat is logisch: ‘De tweede helft was beter, maar dat was een meer op elkaar ingespeeld geheel.’ Toen voetbalden vooral jongens van Jong PSV, van wie hij vorig seizoen trainer was. ‘Vanuit de trainingsweek had ik een andere wedstrijd verwacht. Maar zo liggen de kaarten.’ Zeker is dat Luuk de Jong de nieuwe aanvoerder is, met al zijn status. Hij zegt: ‘Het is een hele eer. Dat wil ik ook uitstralen.’ Daarbij hoort de rust van de routinier. ‘De uitslag telt niet. We speelden de eerste 45 minuten met elkaar en we zijn fit gebleven. Maar het doet altijd pijn, 4-0 verliezen. En het is goed dat al dat slordige balverlies nu is afgestraft.’||https://www.volkskrant.nl/sport/psv-schrikt-een-beetje-van-schrobbering-in-duitsland-4-0-verlies-in-oefenduel~bf07ff62/
2022-07-10||Ferrari-coureur Leclerc haalt Verstappen drie keer in en wint F1-race in Oostenrijk||Verstappens vader Jos voorspelde voor de camera van Viaplay kort voor de start al dat het geen simpele zege zou worden voor zijn zoon, ook al was Verstappen een dag eerder nog de snelste in de sprintrace en had hij al vier keer eerder gewonnen in Oostenrijk. Hij kreeg snel gelijk. Verstappen kon nog wel de Ferrari’s voorblijven na de start, maar daarna werd duidelijk dat hij simpelweg snelheid tekort kwam door snel slijtende banden. Leclerc haalde Verstappen in de twaalfde ronde voor het eerst in. Direct daarna maakte Verstappen een pitstop, waarmee hij op een andere bandenstrategie dan Leclerc kwam te zitten. Vanaf dat moment had Ferrari het initiatief. Leclerc maakte zijn eerst stop aanzienlijk later dan Verstappen en kwam zo op versere, snellere banden weer de baan op achter de Nederlander. Binnen zeven ronden had hij Verstappen alweer ingehaald. Twintig ronden later herhaalde dat scenario zich, waardoor Leclerc Verstappen in totaal drie keer inhaalde voor de met 50.000 Verstappen-fans volgepakte tribunes op de Red Bull Ring. Op dat moment leek Verstappen zich te moeten verzoenen met de derde plek. Achter hem zag hij de andere Ferrari van Carlos Sainz snel dichterbij komen. Maar net toen de Spanjaard Verstappen wilde inhalen, ontplofte de Ferrari-motor. De vlammen sloegen daarbij uit de achterkant van zijn auto. Sainz zette zijn bolide stil langs de baan, waarna de wedstrijd werd geneutraliseerd middels een virtual safety car. Verstappen en Leclerc maakten van dat moment gebruik door te wisselen naar snellere, nieuwe banden. In de laatste, resterende tien ronden kon Verstappen het Leclerc alleen geen moment moeilijk maken, ook al had de Monegask problemen met zijn gaspedaal. Verstappen stond gelaten oud-coureur David Coulthard te woord bij het interview direct na de race. ‘We worstelden met alle bandentypen. Ik had gewoon te veel last van slijtage om Charles te kunnen aanvallen. Tweede is dan een goed resultaat op een moeilijke dag.’ Door zijn zege meldt Leclerc zich weer enigszins in de titelstrijd. Hij neemt de tweede plek in de WK-stand over van Verstappens teamgenoot Pérez en verkleint het gat richting WK-leider Verstappen tot 38 punten.||https://www.volkskrant.nl/sport/ferrari-coureur-leclerc-haalt-verstappen-drie-keer-in-en-wint-f1-race-in-oostenrijk~b00191cd/
2022-07-10||Harry Styles bezorgt een elektrisch geladen Ziggo Dome een hartverwarmende avond ★★★★☆||Soms gebeurt tijdens een popconcert iets waarvan je als recensent direct weet dat vermoedelijk álle recensenten ermee zullen openen en dat je dat, desondanks, zelf ook zult doen, omdat het de avond samenvat, veel zegt over de artiest, domweg te mooi is om er níét je openingsscène van te maken. Vanaf het podium van de uitverkochte Ziggo Dome in Amsterdam kijkt het Engelse popidool Harry Styles (28) al een uur uit over een zee van kleurige vlaggen, zelfgemaakte bordjes met lieve teksten, opblaasregenbogen, felgekleurde boa’s en opgewonden meisjesgezichten, als hij het bord van Lena ziet: ‘Please out me to my dad.’ Vrij vertaald: help me uit de kast te komen tegenover mijn vader. ‘Is je vader hier?’, vraagt Styles. Nee, hij zit thuis. ‘Zal ik hem bellen? Wil je dat ik dat doe?’ Daar komt Lena’s telefoon. Styles belt. ‘Ik heb Peter aan de lijn’, zegt hij. Lena kijkt verschrikt: ze weet dat het raak is. Styles spreekt even met haar vader, discreet, zonder het toestel op de luidspreker te zetten. Die empathie en integriteit typeren hem. Dan rapporteert hij. ‘Je vader houdt van je. Hij kijkt ernaar uit je snel te zien.’ Even stilte. ‘Volgens mij heb je een fantastische vader.’ Styles’ plek in het popaanbod doet denken aan die van Robbie Williams, twintig jaar geleden. Hij is de jongen uit een hysterisch populaire boyband (One Direction, die van Williams was Take That) die écht iets kan en als soloartiest is doorgestoten naar nog grotere glorie. Williams beleefde zijn zenit in 2003 aan de overkant, in de huidige Johan Cruijff Arena. Styles had die misschien ook wel kunnen vullen, maar staat nog in de Ziggo Dome, elektrisch geladen met adoratie en opwinding. Hij wil weleens in een jurk ten tonele verschijnen, androgyn, met make-up. Vanavond draagt hij een cowboy-overall in roze en lila. Hij is prachtig, innemend naturel, al kijkt hij er soms wat streng bij. Hij lijkt zich ervan bewust dat hij tien jaar ouder is dan veel van zijn fans. En ja, hij kan veel. Zo’n krachtige, herkenbare zangstem als Robbie Williams heeft hij niet, maar hij zingt wel zuiver en goed, en hij heeft een natuurlijk charisma: soms serieus, soms guitig, maar nooit bot als Williams, die soms een jonge vrouw in het publiek ongevraagd een indringende tongzoen gaf. Dat zou Styles nooit doen. 2022 is anders dan 2002. De nadruk in het optreden ligt zwaar op Harry’s House, zijn in mei verschenen derde album. In de funky elektronische opener Music for a Sushi Restaurant wordt Styles nog overstemd door duizenden meisjesstemmen, maar dat is hij gewend: hij vindt snel het evenwicht, heeft een solide band achter zich die, met wat elektronisch stutwerk, laat horen waar Styles muzikaal de mosterd haalt. Boyfriends had een Fleetwood Mac-song kunnen zijn en de enorme hit As It Was (voor de toegift bewaard) een vergeten synthesizerjuweel van A-ha. Naar synthpopgroepen als Phoenix en Zoot Woman heeft hij vermoedelijk ook veel geluisterd. De voorstelling is strak geregisseerd, de setlijst elke avond dezelfde, maar te gelikt wordt het nooit. Als de zaal spontaan een oer-Hollands ‘Lang zal ze leven!’ voor een jarige bezoekster inzet, reageert Styles uit de losse pols: ‘Wat is dat? Een Nederlands verjaardagslied? Veel leuker dan dat saaie Happy Birthday!’ Treat People with Kindness is zowat zijn lijflied, het enige One Direction-liedje van de avond (What Makes You Beautiful) heeft een fijne gitaarriff. In de toegift zit, behalve As It Was, ook de vrolijke wereldhit Watermelon Sugar, waarna hij een levendige, afwisselende en hartverwarmende avond popmuziek hard rockend afsluit met Kiwi. Uitstekend gedaan. Elke toeschouwer krijgt een klein pakketje liefde mee naar huis dat wonderlijk persoonlijk aanvoelt. ‘Pak de hand van de persoon naast je’, zegt hij ergens halverwege. ‘Kijk elkaar aan en zeg tegen de ander: ik hou van je.’ Zo kreeg de collegiale verstandhouding van uw recensent met Jasper van Vugt (Trouw) een onvoorziene impuls. Dankzij Harry.||https://www.volkskrant.nl/cultuur-media/harry-styles-bezorgt-een-elektrisch-geladen-ziggo-dome-een-hartverwarmende-avond~b043657e/
2022-07-10||Choy Fa Kai heeft een charmant rommelige, multidisciplinaire manier van maken ★★★★☆||Verwacht geen kant-en-klare voorstellingen bij de in Berlijn neergestreken Singaporese film- en dansmaker Choy Ka Fai. ‘Ik perform het proces’, benadrukt hij in toelichtingen op zijn meerjarig project SoftMachine. Daarin stelt hij intrigerende vragen over de sporen van eeuwenoude dansculturen in hedendaagse dans in Aziatische landen, waar klassieke rituelen nog springlevend zijn, zoals Japan, China, Indonesië, India en Singapore. Fa Kai is het niet te doen om diepgravende kennisoverdracht: hij brengt geen danstradities uitputtend in kaart. Wel pluist hij levensgeschiedenissen uit van een handvol (westers georiënteerde) Aziatische dansers en muzikanten. Die mengt hij met opnamen van door jong en oud beoefende riten rond de verering van voorouders en goden. Op toneel kijken we naar zijn charmant rommelige, multidisciplinaire manier van maken. Via een (soms haperende) zoomverbinding introduceert hij live vertolkte muziek van overzee, zoals elektronisch overstuurde percussie en songs. Op beeld zien we fragmenten uit interviews en documentaires. En op toneel performen dansers solo’s, die ook weer, realtime, via computeranimatie tot avatars van bijvoorbeeld hindoegoden worden getransponeerd. Het zijn veel lijntjes die wonderwel samensmelten tot fascinerende inzichten over traditie en vernieuwing, extatische lichaamsbeleving en genderfluïditeit. Zo maakt de Noors-Taiwanese voguedanser Sun Phitthaya Phaefuang met twee hypersensuele solo’s duidelijk dat zijn genderfluïde verlangen, uitbundig beleefd in de queerscene, volstrekt natuurlijk past bij oeroude sjamanistische rituelen in Yishun. Tijdens de Nederlandse première van Yishun Is Burning in Julidans zien we hoe hij zonder reserves wordt opgenomen in een kleurrijk ritueel van vrouwelijke sjamanen, wier lichamen al jaren worden bezocht door mannelijke en vrouwelijke goden als Kali en Kuan Yin. Tijdens festival Spring deed Ka Fai iets soortgelijks, in Postcolonial Spirits, maar dan met het extatisch kopzwiepen uit de traditionele Javaanse dans Dolalak. Ook inmiddels herkenbaar uit hippe dansfeesten.||https://www.volkskrant.nl/cultuur-media/choy-fa-kai-heeft-een-charmant-rommelige-multidisciplinaire-manier-van-maken~bd9d1277/
2022-07-10||Taalkundige die niets voor vanzelfsprekend aannam en een archiefkist met publicaties achterlaat||De crematie was in Nieuw-Vennep, een plaatsnaam die de overledene ongetwijfeld had geïnspireerd. Waar slaat Vennep op? Hoezo Nieuw-Vennep? Wat is er van Oud-Vennep geworden? Over namen schreef taalkundige Riemer Reinsma elke maand een column in het tijdschrift Onze Taal. Eindredacteur Kees van der Zwan koestert de herinnering aan de vele telefoontjes met Reinsma. ‘Geen gesprek ging voorbij zonder dat we allebei heel hard moesten lachen om iets.’ De laatste column die de auteur zelf nog in druk zag verschijnen, in het meinummer, ging over Beijing. ‘Voor velen een steen des aanstoots’, zo begint hij zijn stukje. Waarom moest het Beijing worden? Waarom voldeed Peking niet meer? Dat legt Reinsma vervolgens vlot en helder uit. ‘De toon van iemand die min of meer toevallig iets te weten gekomen is en daarover luchtig vertelt’, aldus collega Marc van Oostendorp in een in memoriam. Riemer Reinsma overleed op 8 juni, 81 jaar oud, nadat een potje tafeltennis hem te veel was geworden. Hij moest gaan zitten en kon niet meer overeind komen. In het ziekenhuis bleek zijn lichamelijke toestand hopeloos. Aders waren dichtgeslibd. Opereren ging niet mee. Toen Willemijn Reinsma arriveerde, was haar vader al niet meer aanspreekbaar. ‘Terwijl hij de week daarvoor nog bij me was geweest en zichzelf op de borst klopte omdat hij zich nog zo fit voelde.’ De neerlandicus Riemer Reinsma laat een archiefkast aan publicaties achter. Als de lexicograaf die hij van huis uit was, verschoof zijn belangstelling van woordenboeken naar naamkunde. Zo spitte hij straat- en plaatsnamen uit om hun oorspronkelijke betekenis te achterhalen. Daarnaast schreef Reinsma een populair handboek over leesbaarheid en eentje over de taalgrens in België. ‘De cartograaf van de Nederlandse taal’, aldus vat Tjit Reinsma de betekenis van zijn broer samen. Ze groeiden op in Den Haag, een gereformeerd nest waarover Tjit onder zijn pseudoniem Nicolaas Matsier schreef in Gesloten Huis. Als de paar jaar oudere broer gidste Riemer hem door de puberteit. ‘Tijdens zijn studie kwam hij in de weekends thuis met wonderbaarlijk interessante boeken. Daar konden we urenlang over praten.’ Die Sprache der Blumen ging over bloemen als uitdrukking van cultuurgeschiedenis. En A history of orgies deed iets soortgelijks met orgieën. ‘Riemer was de eerste vrijdenker bij ons thuis.’ Geregeld wandelden ze samen ’s nachts urenlang door de duinen, tevens een oefening in niet bang zijn. Dat wandelen heeft Riemer Reinsma zijn leven lang gedaan, ook als een actiemodel voor conversaties. Die wandelingen behoren tot de vroegste herinneringen van Willemijn. Zij voorop met de kinderwagen, hij erachter aan met een poppenwagentje. Zij bepaalde welke kant ze op gingen en waarover werd gesproken. Hij stelde vooral vragen; eerder een vriend dan een vader en altijd een onderzoeker. Die nachtelijke wandelingen in zijn jeugd hadden er ook toe geleid dat Riemer Reinsma niet bang was te verdwalen. Tjit: ‘Daar was hij heel onbekommerd in. Hij vond het juist leuk om te verdwalen, om iets nieuws te ontdekken.’ Die niet te stillen nieuwsgierigheid hield hem tot op het laatst aan de slag. Niet alleen bleef Reinsma schrijven, er stonden alweer internationale congressen op stapel waaraan hij ook zelf bijdragen zou leveren. Willemijn: ‘Mijn vader was nog lang niet klaar met leven.’ In het crematorium te Nieuw-Vennep werd Riemer Reinsma herinnerd als een levensgenieter die niets als vanzelfsprekend beschouwde. En als de aardigste man die de sprekers hadden gekend. Tjit Reinsma: ‘Niet de aardigste taalkundige, nee, de aardigste man.’||https://www.volkskrant.nl/mensen/taalkundige-die-niets-voor-vanzelfsprekend-aannam-en-een-archiefkist-met-publicaties-achterlaat~bfdf551b/
2022-07-10||‘Ik moet niet al gelost zijn voordat de grupetto wordt gevormd’||‘De afgelopen dagen zijn wat wisselend geweest. Vrijdag, in de etappe naar La Planche des Belles Filles had ik een slechte dag. Ze reden een irritant tempo om het kopgroepje terug te halen. Daar moesten we toch flink voor rijden. En als je dan slechte benen hebt, doet dat pijn. Zaterdag naar Lausanne was dan weer een prima dag: betere benen en ik voelde me wat meer relaxt. Daardoor heb ik een beetje om me heen kunnen kijken en zag de grasvelden met grote hooiblokken die ik van tv ken. En van die mensen langs de kant die een fiets vormen, waar altijd een helikoptershot van is. Dat zijn wel de echte Tour de France-beelden en het gaf me een Tour-gevoel. Ik heb nog geen kasteel gezien, maar dat komt vast nog wel. Alleen, ik zit niet voor de tv, dus ik mis het commentaar erbij: wanneer het kasteel is gebouwd en de geschiedenis ervan. Onderweg heb je in zo’n rit wel tijd voor een praatje, maar niet veel. Want al heel snel in de koers gaan alle ploegen heel georganiseerd bij elkaar rijden. Voor het geval er iets onverwachts gebeurt met hun klassementsmannen. Die wil je meteen kunnen helpen. Soms vind ik dat wel irritant: waarom moet je nou de hele dag bij elkaar rijden? Er is daardoor niet veel tijd om met andere renners te praten en de jongens van mijn eigen ploeg zie ik al de hele dag. Die heb ik niet veel mee te delen. Dus is het: beetje achter elkaar aan rijden, beetje om je heen kijken en dan kom je vanzelf een keer bij de finish. De komende etappes wordt mijn taak anders. Dan gaan we klimmen en dat is niet echt mijn specialiteit. In het begin van zo’n bergetappe moet ik vooral Louis Meintjes, die hier voor het klassement is, zoveel mogelijk uit de wind houden en proberen te helpen waar mogelijk. Het is vooral zaak dat ik in een bergrit niet gelost word voordat de grupetto is gevormd. Ik wil in die bus, een grote groep niet-klimmers, zitten voordat we bij de op een na laatste of laatste klim komen. Zit je niet in die groep, dan wordt het zwaar en kun je buiten de tijd binnenkomen. Het hangt van het profiel van een bergetappe af, wat er gebeurt. Als het eerst enigszins vlak is met aan het eind een indrukwekkende slotklim, dan is het een kwestie van met z’n allen naar de voet van die klim rijden en rustig omhoog. De tijdslimiet haal je dan toch wel. Als een bergrit eerst wat heuvels heeft, zoals zondag naar Châtel, dan hoop je vooraf dat de vroege vlucht, de eerste kopgroep, vóór de eerste klim wordt gevormd, zoals gelukkig gebeurde. Daarachter reed het peloton in een enigszins gecontroleerd tempo en had ik een best wel een makkelijk dagje. Was de vroege vlucht niet weg geweest voor de eerste klim, dan is het de hele dag volle bak koers. Dan was het een zware dag voor me geworden, want ik wil niet lossen. Dan rij ik de hele tijd alleen en wordt het vechten om de tijdslimiet te halen. Het wordt helemaal lastig als aan het begin van een etappe veel klimmen zitten. Dat krijg je donderdag bij de rit naar Alpe d’Huez, want die begint meteen met de Galibier naar ruim 2600 meter hoogte. Dan wordt het peloton helemaal uit elkaar gereden. Dat zijn écht dagen waarin ik ga afzien in de bergen.’||https://www.volkskrant.nl/sport/ik-moet-niet-al-gelost-zijn-voordat-de-grupetto-wordt-gevormd~b7bb6cfe/
2022-07-10||Racefans in Oostenrijk misdragen zich, Formule 1 spreekt van ‘onaanvaardbaar’ gedrag||De organisatie van de Formule 1 kwam met deze verklaring nadat er op sociale media tal van meldingen van seksistisch, racistisch en homofoob gedrag verschenen. Vooral Nederlanders zouden zich hier schuldig aan hebben gemaakt. ‘Het is alsof ze nog nog nooit een vrouw hebben gezien’, schrijft een vrouwelijke twitteraar, die werd nagefloten en seksistisch bejegend. Een ijsverkoopster zou voortdurend zijn lastiggevallen door ‘oudere, dronken mannen’. Een andere vrouw, die fan is van Verstappens rivaal Lewis Hamilton, beschrijft hoe haar jurk omhoog werd getrokken door vijf Nederlandse Verstappen-fans. ‘Toen ik daar iets van zei, zeiden ze dat een Hamilton-fan geen respect verdient.’ In Oostenrijk werd dit weekeinde de elfde Formule 1-race van het seizoen verreden. De wedstrijd is al jaren populair onder fans van Max Verstappen. Dit jaar reisden zeker 50 duizend Nederlanders af naar de baan in de Alpen. De Nederlandse Nienke (23) was ook bij de race. Zij vertelt dat het evenement voor haar begon op de camping met de opmerking dat ze alleen mee was om te koken voor haar vader en broertje. Omdat ze een pet droeg van de Thais-Britse coureur Alexander Albon, kreeg haar vader van een Max Verstappen-fan te horen ‘dat ik niet goed opgevoed was en alleen maar een Albon-pet op had omdat ik ‘bruine mannetjes lekker vind’’. Tijdens een feest op zaterdagavond werd ze verschillende keren in haar billen geknepen, en op weg terug naar de camping sloeg een Nederlandse man onverwachts een arm om haar heen. ‘Hij kwam met zijn gezicht heel dicht bij mij en ik moest hem echt een duw geven.’ Misdragingen van mannelijke autosportfans zijn niet nieuw, melden raceliefhebbers op sociale media. Elizabeth Blackstock, redacteur van autonieuwssite Jalopnik, schrijft op Twitter dat ze in 2015 niet eens alleen naar de wc durfde op de camping bij de Grand Prix in Oostenrijk. ‘Het is erg jammer dat dit sindsdien niet is veranderd.’ Thijs (20) was vorig jaar aanwezig in Oostenrijk en zag daar Nederlandse mannen, in sommige gevallen met hun kinderen, massaal vanaf de tribunes naar vrouwen joelen en fluiten. ‘Daar moet een piemel in’, klonk het regelmatig in koor. ‘Het gebeurde eigenlijk het hele weekend door zodra een vrouw langsliep, met uitzondering van momenten dat er Formule 1-auto’s op de baan waren’, laat hij desgevraagd weten. Een Twitteraar bundelde een aantal meldingen vanaf het circuit: De Formule 1 schrijft dat de problemen inmiddels zijn besproken met de lokale organisatie en beveiliging op de Red Bull Ring: ‘Dit soort gedrag is onacceptabel en zal niet worden getolereerd.’ Max Verstappen werd zondag na de Formule 1-race bevraagd over het gedrag van de fans. Hij noemde de berichten ‘duidelijk niet oké’ en zei dat dergelijke zaken ‘nooit mogen gebeuren’. Verstappen: ‘Ik zou dit niet eens moeten zeggen. Een normaal mens moet toch weten dat hij zich niet zo kan gedragen?’ De leiding van zijn team Red Bull liet weten ‘geschokt’ te zijn. ‘We hopen dat de beveiliging en de autoriteiten dit snel aanpakken.’ Zevenvoudig kampioen Hamilton ‘walgde’ van de berichten en riep fans via Instagram op proactief naar de organisatie of beveiliging te stappen als ze zien dat iets niet in de haak is. Vrijdag kwamen fans op de Red Bull Ring ook al negatief in het nieuws toen ze juichten na een crash van Hamilton in de kwalificatie. ‘Ik hoorde het pas achteraf en keur het absoluut niet goed. Een coureur kan na zo’n crash wel in het ziekenhuis belanden’, zei Hamilton daarover. De Formule 1 worstelt al langer met het gedrag van sommige fans op circuits. Zo werd Max Verstappen vorige week uitgejoeld op Silverstone. Vorig seizoen waren er in de intense titelstrijd tussen Verstappen en Hamilton meerdere momenten waarop beide coureurs boegeroep te horen kregen. Mogelijk gaat het daarbij om fans die pas recent fan zijn geworden van de sport, onder meer door de populaire Netflix-serie Drive To Survive. Daarin worden persoonlijkheden uitgelicht en tegenover elkaar gezet, wat op de circuits tot een meer ‘voetbalachtige’ sfeer heeft geleid. Max Verstappen liet zich in een recent interview met de Britse krant The Guardian kritisch uit over de joelende supporters, die volgens hem ‘niet echt Formule 1-fans’ zijn. ‘Ze kunnen niet genieten van wat er nu gebeurt: veel toprijders die daadwerkelijk met elkaar de strijd kunnen aangaan. Het is jammer dat ze dat niet kunnen waarderen.’||https://www.volkskrant.nl/sport/racefans-in-oostenrijk-misdragen-zich-formule-1-spreekt-van-onaanvaardbaar-gedrag~bc2593d4/
2022-07-10||Van alle gangsters in The Sopranos, was Tony Sirico (1942-2022) de meest authentieke||Nieuwe scriptschrijvers van The Sopranos werden op karakteristieke wijze verwelkomd door Tony Sirico. ‘Als je ooit een script schrijft waarin ik sterf’, waarschuwde de vrijdag op 79-jarige leeftijd overleden acteur, ‘ga ik eerst dood, en dan jij.’ En dan keek en klonk hij precies als zijn personage in de serie, Tony Soprano’s trouwe en snel gekwetste capo Paulie ‘Walnuts’ Gualtieri. Want eigenlijk was er niet zoveel verschil tussen de mens Tony en zijn tv-alter ego Paulie. Sirico was de acteur die David Chase’s baanbrekende serie over de misdaadbaas die bij een psychiater loopt, verzekerde van dat extra beetje geloofwaardigheid, met zijn getrouwe onderwereld-spreekstijl, die permanent op geweld ingestelde lichaamstaal (altijd armen voor je borst) en dat met haarspray gemodelleerde kapsel met de grijze slapen - geen kapper op de set mocht er met een vinger aankomen. En er was nog een eis waar de makers van de serie zich aan dienden te houden om met Sirico te werken. Die wenste onder geen beding een ‘rat’ te spelen, want dan kon hij zich niet meer in ‘de buurt’ vertonen; dus de rol van spijtoptant was uitgesloten voor Paulie Walnuts. Gennaro Anthony Sirico jr, in 1942 geboren als zoon van een Italiaans-Amerikaanse dokwerker, groeide op in de wijk Bensonhurst in Brooklyn. Hij werd op zijn zevende voor het eerst opgepakt wegens diefstal. Het was de eerste van een lange reeks arrestaties voor overvallen, afpersing, verboden wapenbezit. Sirico verkeerde in de kringen van de New Yorkse Colombo-misdaadfamilie. Hij zat twee keer een straf uit in de beruchte Sing Sing gevangenis. Een bezoek van een uit ex-gedetineerden bestaand toneelgezelschap bracht hem op het idee voor een acteercarrière. Dat beperkte zich decennialang tot kleine en piepkleine rolletjes als misdadiger en een enkele een politieagent: van The Godfather II en de tv-series Kojak en Miami Vice tot Martin Scorsese’s jaren negentig gangsterepos Goodfellas. Woody Allen maakte veelvuldig gebruik van zijn diensten, in Bullets over Broadway, Mighty Aphrodite, Deconstructing Harry en hun laatste samenwerking Wonder Wheel uit 2017, waarin Sirico - iets langer maar toch weer kort - optrad als gangster. The Sopranos brachten een omwenteling in 1999 het leven van de edelfigurant en acteur, die in de bouw werkte en bij zijn moeder inwoonde toen hij werd gecast voor de serie. Paulie Walnuts was eindelijk eens een kloeke en, naarmate de seizoenen opliepen, ook uitstekende betaalde rol, als middenkader-maffioso van de oude stempel. Sirico’s rol was een van de juwelen van de serie: die van een snoeiharde en wat kleinzielige gangster, aan wie dat zogenaamde ‘cachet’ van de cosa nostra geheel voorbij was gegaan. Hij speelde mee in 74 afleveringen van de serie, verdeeld over de volle zes seizoenen. In interviews gaf Sirico zelf aan dat Tony en Paulie in elkaar overliepen; hij speelde deels zichzelf, maar dat speelde hij dan ook perfect. Nadien speelde de acteur ook nog in de misdaadserie Lilyhammer, met Sopranos-kompaan Steven Van Zandt. Ook deed hij de stem van hond Vinny in de animatieserie Family Guy. Sirico leed de laatste jaren van zijn leven aan dementie en woonde in een huis met zorgassistentie. Zijn jongere broer Robert, een bekend priester en voorvechter voor gelijke huwelijksrechten voor alle seksen, leidt deze week de uitvaart. Sirico had twee kinderen, die hij overhield aan een al vlot geklapt huwelijk.||https://www.volkskrant.nl/cultuur-media/van-alle-gangsters-in-the-sopranos-was-tony-sirico-1942-2022-de-meest-authentieke~b3ff5e19/
2022-07-10||Janneke Schopman, coach Indiase hockeysters: ‘Zelfontplooiing is belangrijker dan de sport’ ||De Indiase hockeysters vielen in aanloop naar het WK bijna van hun stoel toen bondscoach Janneke Schopman tijdens een bespreking vertelde dat ze vroeger ook zenuwen had voor een belangrijke wedstrijd. En dat het helemaal niet erg was om nerveus te zijn voor het WK. De kwetsbare en open opstelling van hun bondscoach hadden ze nooit verwacht. Ze konden zich evenmin voorstellen dat een oud-speelster van het grote Nederland spanning heeft gevoeld. ‘In India vinden veel vrouwen het lastig om eerlijk te zijn en te zeggen hoe ze zich echt voelen’, vertelde Schopman op het WK hockey in Amstelveen, waar India drie groepsduels speelde. De 212-voudig oud-international hamert er dagelijks op dat haar speelsters zich uitspreken. ‘In het begin gaven de meiden antwoorden waarvan ze dachten dat de coach die wilde horen. Dat is nu langzaamaan aan het veranderen. Ook geven ze vaker weerwoord.’ Zo stapte dit voorjaar een groep speelsters op Schopman af, halverwege een zeven weken durend trainingskamp. De bondscoach had beloofd dat de vrouwen een keer een paar dagen vrij zouden zijn, maar daar was het nog niet van gekomen. ‘We hebben echt vier dagen rust nodig’, was hun verzoek. Schopman: ‘Ik was heel blij dat ze dat durfden te vragen en heb direct ingestemd. Zo’n stap is echt bijzonder in een land waar vrouwen het gewend zijn om minder verantwoordelijkheid te krijgen.’ Schopman werd bijna een jaar geleden aangesteld als eerste vrouwelijke bondscoach van de Indiase hockeysters. Na de Olympische Spelen van Tokio promoveerde ze van assistent tot bondscoach van India. Schopman, eerder werkzaam als bondscoach van de hockeysters van de VS, volgde haar landgenoot Sjoerd Marijne op die India op de Spelen naar de vierde plek loodste. Haar ambities met de ploeg in opbouw zijn groot. Op termijn wil Schopman met India (de huidige nummer negen van de wereldranglijst) structureel een plek in de mondiale topvijf veroveren. Voor dit WK zijn de verwachtingen ongekend hoog gespannen in het hockeygekke India; er wordt niet minder dan een medaille verwacht. India speelde zondagavond in en tegen Spanje voor een plek in de kwartfinales. Die wedstrijd was nog niet afgelopen toen deze krant werd gedrukt. Hoewel Schopman op het veld grootse plannen heeft met de Indiase vrouwen reiken haar ambities buiten het veld nog veel verder. Ze vertelt dat ze de hockeysport ziet als een metafoor voor het leven. ‘Ik probeer heel erg te stimuleren dat mijn speelsters in het veld zelfstandig beslissingen nemen’, zegt Schopman die in 2008 met Nederland olympisch kampioen werd. ‘Als de meiden zich in het veld ontwikkelen en verantwoordelijkheid durven nemen, hebben ze daar later buiten het veld alleen maar profijt van. Ik ben hier niet alleen om ze als hockeyster beter te maken, maar zeker ook om ze te helpen zich als mens te ontwikkelen. Ik hoop dat ze gaan inzien dat ze kunnen bereiken wat ze willen in het leven. Zelfontplooiing en zelfredzaamheid zijn belangrijker dan het hockeyspel.’ Het zijn bijzondere woorden uit de mond van Schopman die bezeten is van hockey. De oud-verdediger van Den Bosch stond als speelster te boek als een leider met een uitgesproken karakter; bloedfanatiek en keihard voor zichzelf én voor medespelers. Wie Schopman op het WK langs de lijn aanschouwt, komt al snel tot de conclusie dat ze aan leiderschap en fanatisme niks heeft ingeboet als bondscoach. Op de vraag of ze ook hard kan zijn voor haar speelsters, blijft het even stil. ‘Ik denk het uiteindelijk wel. Als ik vind dat het in het veld niet goed gaat, horen de meiden dat zeker. Maar ik probeer het tegenwoordig wel op een meer constructieve manier te doen. Als coach heb ik geleerd dat je met boosheid niks opschiet. Als je als coach boos reageert, gaat het vaak over je eigen frustraties.’ Schopman werkt nu 2,5 jaar in India. Grote delen van het jaar verblijft ze met haar ploeg op een sportcampus (‘een soort Papendal’) in Bangalore waar de faciliteiten uitstekend zijn. De hockeysters hebben de beschikking over een waterveld en dagelijks zorgen drie terreinbeheerders ervoor dat de accommodatie er tiptop bij ligt. In het dagelijks leven blijft Schopman zich verbazen over de ondergeschikte positie van vrouwen. ‘Als coach van India heb ik daar geen last van omdat ik een bepaald aanzien geniet. Ik moet ook zeggen dat de hockeybond zeer ondersteunend is. Het enige wat mij vaak overkomt, is dat op het vliegveld opeens van alle kanten mannen komen aangelopen die mijn koffer willen dragen.’ Wel ziet Schopman van nabij dat veel Indiase vrouwen worstelen met zaken waar Nederlanders zich geen voorstelling van kunnen maken. Laatst kwam er een speelster naar haar toe met de mededeling dat haar vader een man voor haar had gevonden. ‘Vind je dat ik met hem moet trouwen?’, vroeg de hockeyster aan haar bondscoach. ‘Jij moet er achter staan’, benadrukte Schopman. ‘Als jij wilt trouwen prima, maar als je het niet wilt, moet je dat ook tegen je vader durven zeggen.’ Na haar eerste aarzeling besloot de speelster dat ze toch haar ja-woord gaat geven. Wel mag ze van haar toekomstige echtgenoot blijven hockeyen.||https://www.volkskrant.nl/sport/janneke-schopman-coach-indiase-hockeysters-zelfontplooiing-is-belangrijker-dan-de-sport~b4cd27f4/
2022-07-10||De Volkskeuken: Royale jarenzestigsalade||Het is een prachtige gewoonte. Op een zonnige dag laat je de boeken waarvan je afstand wilt doen gewoon achter op een bankje in het park. Zo kreeg ik laatst het boekje Wir essen gut in Amsterdam in mijn bezit. Een prachtig weesgeschrift! In 1963 publiceerde gravin Corry van Limburg Stirum deze reisgids annex kookboek. Ze voert ons langs veertig restaurants, waarvan sommige nog altijd bestaan, en geeft negentig recepten. Op een inlegvel staat een stemmig zwart-witportret van de gravin, voorzien van biografische informatie. Ze vertelt hoe moeilijk het is om tussen twee oorlogen in een huishouden te voeren. Koken zonder boter en zonder enige fantasie? Het dreef haar kokkin vaak tot wanhoop. Gelukkig bezat de vrouw des huizes voldoende creativiteit om die problemen het hoofd te bieden. Daarnaast viel het natuurlijk niet mee om met drie puberzonen op een Amsterdamse woonboot te verblijven, terwijl ze tezelfdertijd een oliemolen in Zuid-Frankrijk tot woonhuis transformeerde. Haar kookboekje nam ik mee op vakantie naar Duitsland. Van de cocktail Marie Thérèse, bedacht door de chef-kok van het Apollo Paviljoen in Amsterdam-Zuid, is geen exacte ingrediëntenlijst beschikbaar. De gravin prijst de inventiviteit van de chef, zo dient hij Poulet Waikiki op in een kokosnoot. Cocktail Marie Thérèse topt hij af met de dressing. Het geheel serveert hij koud. Ik besloot een andere afslag te nemen. Kruid de kippendijreepjes en bak ze goudbruin in wat olijfolie. Wok de champignonplakjes kort en blus af met een scheut rode wijn. Snijd de selderijreepjes in dunne plakjes en bak ze in een ruime hoeveelheid olie goudbruin. Schik de ingrediënten op een mooie schaal en garneer met wat groen. In Duitsland verkopen ze kleine knollen met loof, in Nederland zijn ze een stuk groter en doorgaans zonder groen verkrijgbaar. U kunt de salade garneren met wat peterselie en mandarijnpartjes, in Duitsland gebruikte ik wat van het selderijgroen. Maak de dressing. Meng de mayonaise, de tomatenpuree en de zure room in een kom. Voeg dan de worcestershiresaus en peper en zout toe. Breng op smaak met de brandewijn of whisky. Meng goed. Lepel de dressing over de cocktail. Ik serveerde hem lauwwarm.||https://www.volkskrant.nl/beter-leven/de-volkskeuken-royale-jarenzestigsalade~bc0c64fdd/
2022-07-10||‘Ik zei tegen Jeugdzorg: ‘Jullie lieten haar allemaal stikken’’||‘Dit is het wreedste wat ik ooit heb meegemaakt. Ik werd op de zaak gezet van een onderkoeld, bijna dood, 12-jarig meisje. Ambulancemedewerkers die haar na een 112-melding naar het ziekenhuis brachten, zeiden dat ze heel smerig was. Haar nachtjaponnetje zat onder de urine en, net als haar haren, vol zand. ‘Het ziekenhuis deed een melding bij Jeugdzorg: dit zit niet goed. Een buurvrouw, die de ambulance had zien wegrijden, belde: ‘Op dat adres staan soms kinderen halfbloot buiten in de kou, hun mond dichtgeplakt met tape.’ ‘‘Ze gaat het niet redden’, meldde een forensisch kinderarts die wij hadden ingeschakeld. Mijn team, het Team Grootschalig Onderzoek (TGO), moest uitzoeken of hier sprake was van doodslag of moord. We gingen die ouders tappen. Het ziekenhuis gaf ons geen informatie, maar over de tap hoorden we dat het meisje ondervoed en onderkoeld in zeer kritieke toestand aan een hart-longmachine lag. ‘Het nieuws haalde de lokale krant, met een foto van het gezin erbij. Toen kregen we meldingen uit het hele land: mensen hadden hen gezien in een pretpark. Van de vier aanwezige kinderen moest het oudste meisje ver achter de rest lopen, tegen haar werd voortdurend geschreeuwd. De drie jongste kinderen werden met de auto naar school gebracht. Het 12-jarige meisje – samen met een uit huis geplaatst broertje uit een eerder huwelijk van die vader – moest naar dezelfde school fietsen. De school zei: ‘Dat meisje pikt het brood van kinderen uit haar klas.’ ‘Op een avond hoorden we over de tap dat ze uit haar coma was ontwaakt. Ik belde de officier van justitie. We waren bang dat die moeder haar iets zou aandoen, dus we lieten ma arresteren. Een vreselijke dictator. In het verhoor verzon ze alles aan elkaar. Dat ze goed voor het meisje zorgde, maar dat het veel ziektes had. We trokken alles na. Allemaal leugens. ‘Ik kreeg een confrontatie met mijn baas. Toen die hoorde dat het meisje het had overleefd, zei hij: ‘Oké, dan kan TGO eraf en moet jeugd/zeden ermee verder. Ik zei: ‘Voel je je wel lekker? Dat kind is zo ongeveer vermoord! En jij geeft die zaak aan twee parttimers van zeden?’ Dat werd me niet in dank afgenomen, maar ik mocht doorgaan. Dat is wat dit incident mij vooral heeft gebracht: knok voor een zaak als je voelt dat dat moet, ook al zeggen je meerderen: ‘Laat het los.’ ‘We namen de telefoon van die moeder in beslag en schrokken ons dood. Daarop stonden filmpjes van pure kindermishandeling. Schreeuwend werd het meisje gedwongen een vieze substantie te eten uit een hete steelpan die ze met haar blote hand moest vasthouden. Ze kotste het uit, en moest toen ook haar kots opeten. Haar 15-jarige broer, het andere stiefkind van die moeder, mocht niet naar de wc. Toen hij in z’n broek plaste, schreeuwde ze dat hij buiten in de vrieskou zijn broek en onderbroek in een emmer moest wassen, zijn mond dichtgeplakt met tape. ‘Het meisje en haar broer werden beurtelings opgesloten in een hok waar alleen een matrasje in paste. Omdat hij moest poepen, gooide die jongen z’n poep door een dakraampje naar buiten. Die moeder ontdekte dat, ging over de rooie en liet het hem uit de dakgoot halen. ‘Een politiepsychiater begeleidde ons bij het bekijken van die filmpjes. Te gruwelijk. Sorry... ik moet er weer om janken. Hoe kan iemand zoiets doen? Een weerloos kind, dat stelselmatig wordt gepest en door de duvel en z’n ouwe moer in de steek is gelaten. Heel die jeugdzorgellende heeft destijds gefaald. Meer dan dertig instanties bemoeiden zich ermee. Die waren allemaal bang voor de woedeaanvallen van die moeder en legden zich er steeds bij neer dat ze het meisje niet te zien kregen. Ik hield eens voor Jeugdzorg een presentatie, en zei keihard: ‘Jullie hebben met z’n allen dat meisje laten stikken.’ ‘Het bewijs tegen die ouders stapelde zich op. Uit een gesprek met de drie jongste kinderen bleek dat het onderkoelde meisje aan tafel eens haar plas niet kon ophouden. Die moeder liet haar d’r broekje uittrekken, wrong dat uit in een glas en dat moest ze opdrinken. Het meisje was doodsbang, maar tijdens ons verhoor toch heel loyaal aan die ouders, hoewel die haar koud douchten en de nacht voordat ze onderkoeld werd gevonden op de betonnen vloer in het tuinhuisje bij min 6 graden lieten slapen, in dat dunne nachtjaponnetje. ‘Die ouders zijn veroordeeld. Wij hadden de nieuwe pleegouders aangeboden om het meisje en haar broertje in de rechtbank rond te leiden, zodat ze wisten wat er ging gebeuren. De officier en ik kwamen in de familiekamer, en daar zat ze: frisgewassen, haren netjes gekamd, mager, maar niet meer zo uitgemergeld als op die filmpjes. Ze gaf me netjes een hand, ze keek me aan – shit, ik schiet er weer van vol – en voor het eerst zag ik haar lachen.’||https://www.volkskrant.nl/mensen/ik-zei-tegen-jeugdzorg-jullie-lieten-haar-allemaal-stikken~b9872972/
2022-07-10||Poetic Licence heeft wat veel elementen voor een voorstelling van anderhalf uur ★★★☆☆||‘’We hadden nooit geboren moeten worden’, zeggen de mannen tegen elkaar. Dat klinkt treurig, en dat is het ook: Joe en Kenneth zijn twee homoseksuele mannen in Engeland van de jaren zestig. Seks tussen mannen is verboden, alles moet in het geheim, de gevangenis wacht. Ze zijn, zoals ze zelf zeggen, veroordeeld tot ‘een leven lang in grijs gebied’. Michaël Bloos (regie) en Frank Siera (tekst) maakten met Poetic Licence een voorstelling over de Engelse toneelschrijver Joe Orton en zijn vriend Kenneth Halliwell. Over hun onmachtige pogingen zich een plek in de ‘normale’ wereld te veroveren, maar ook over hun afkeer van de burgerlijke moraal. Orton schreef zwarte, satirische komedies die de geldende moraal aantasten, Halliwell voelde zich meer en meer ontkend. Aan hun relatie kwam een eind toen de een de ander met een hamer de hersens insloeg en daarna zelfmoord pleegde. Poetic Licence laat fragmenten uit dat getroebleerde leven zien, maar waaiert ook behoorlijk uit. Deze productie is onderdeel van Bloos’ project Universum van de Waanzin en gaat dan ook over hoe de gekte langzaam in de hoofden van afgewezen mensen kruipt. Daartoe dient de verteller die de voorstelling hier en daar van een informatie voorziet. Als derde element gaat Poetic Licence ook over het theater zelf, en de rol van het personage, de acteur en het publiek daarin. Wie is wat, wie speelt welke rol, en waar kijken we precies naar? Het is al met al wat veel voor een voorstelling van nog geen anderhalf uur. Maar die verschillende lagen worden wel op intelligente manier verweven met het biografische verhaal van die twee met zichzelf en de wereld worstelende mannen. Theater als denkoefening én spiegelpaleis.||https://www.volkskrant.nl/cultuur-media/poetic-licence-heeft-wat-veel-elementen-voor-een-voorstelling-van-anderhalf-uur~b0496f40/
2022-07-10||Poetin wil land, geen vrede, er valt niks te ruilen. Dat maakt van realisten wensdenkers||Hoe een eind te maken aan een vreselijke oorlog? Laat Oekraïne land ruilen voor vrede, suggereerde onlangs Henry Kissinger in wat sommigen prezen als een bewijs van werkelijkheidszin. De gedachte is dat de Oekraïners niet opgewassen zijn tegen de Russische overmacht en daarom maar beter concessies kunnen doen. Alles liever dan een slepende oorlog die slechts leidt tot meer menselijk leed, meer verwoestingen, meer economische ontwrichting in de rest van Europa en in Afrika. Ik snap de redenering, tegelijkertijd zeg ik: Oekraïners en westerse leiders, stink er niet in, negeer de sirenenzang van realisten als Kissinger. De Amerikaanse oud-minister, 99 inmiddels, is een achtenswaardig man. Hij had zijn streken maar bezit als het om geopolitieke zaken gaat een goeroe-achtige status. ‘Hogepriester van de realpolitik’, noemt The New York Times hem. Niet zelden hebben realisten als hij de pretentie beter dan wie ook te weten hoe de wereld in elkaar steekt. Ze kijken een beetje neer op hun tegenhangers, de moralisten, die moraal boven macht stellen. Ik weet hoe het voelt, ik zag en zie mezelf primair als een machtsdenker en realist. Maar wat Kissingers realisme inzake Oekraïne betreft, zou ik iedereen was in de oren willen stoppen opdat men niet bezwijkt voor dit soort lokroepen. Want wat is er realistisch aan het idee dat de Oekraïners beter land voor vrede kunnen ruilen als ze te maken hebben met een Poetin die vindt dat hij net als Peter de Grote de heilige taak heeft gebieden die ooit Russisch waren ‘terug te nemen’. Tot hoever reiken zijn neo-imperiale ambities dan wel niet? Behalve Oekraïne ook tot de Baltische staten en Moldavië? Tegen zoveel landhonger valt niet op te ruilen. Bovendien wil Poetin zelf niet onderhandelen. Hij wil land, geen vrede, er valt niks te ruilen. Dat is op dit moment de bittere werkelijkheid en die maakt van realisten wensdenkers. Voorstellen voor onderhandelingen zijn niet alleen zinloos, zij zijn ook onwenselijk. Bij de huidige stand van zaken kan praten maar één ding betekenen: dat Oekraïne in een scenario wordt geduwd waar het gestript van zo’n eenvijfde van zijn grondgebied weer uitkomt. Immers, Poetin gaat echt niet zijn veroveringen weer inleveren en de Oekraïners zullen geprest worden hun verlies te nemen – zonder de zekerheid dat Rusland later niet alsnog een greep doet naar de rest van het land. Dit is geen ruilen, dit is vragen om te capituleren. Moeten we dat willen? De Oekraïners zeggen nee, en zijn daarmee realistischer dan de realisten. Overigens: wat is realisme? Kissinger schreef in de Koude Oorlog dat de communistische uitdaging niet zou verdwijnen. ‘Deze toestand is niet van voorbijgaande aard.’ Als realpolitiker streefde hij daarom naar een modus vivendi met de Sovjet-Unie. Toen kwam Reagan. Die koos voor confronteren in plaats van accommoderen, verklaarde de democratie met haar vrijheid en welvaart superieur, noemde het Sovjetcommunisme met zijn armoede en onderdrukking mislukt, voerde de bewapening op en droeg zo mede bij aan de ondergang van het Sovjetrijk. Dat bleek tòch van voorbijgaande aard. Wie was hier nu de grotere realist? Reagan bracht nadrukkelijk de kracht van de democratische ideeën in stelling en juist op dat punt zijn klassieke realisten al gauw bereid principes op te offeren in dienst van een vermeend hoger belang. Ook nu in Oekraïne. Als de oorlog lang gaat duren, het wegvallen van goedkoop Russisch gas de bodem slaat uit het Duitse en Europese groei- en welvaartsmodel en de pijngrens bij ons lager zal blijken te liggen dan in Rusland, dan vrees ik dat de ‘realistische’ druk zal toenemen om te komen tot een nieuwe modus vivendi met Poetin. Dat zal gebeuren met de beste bedoelingen, maar het leidt er onvermijdelijk toe dat West-Europa opnieuw Oost-Europa laat barsten, net als in 1938 (München), 1939 (geen actie na aanval Hitler en Stalin op Polen) en 1945 (Jalta). Daar waren destijds allemaal redenen voor, maar kap anno 2022 eens met deze reflex, voeg niet een nieuw schandjaar toe aan het historische patroon van verraad. Codificeer of legitimeer nimmer met halfbakken afspraken of akkoorden Poetins landjepik in Oekraïne. Wie omwille van het herstel van de vrede accepteert dat een democratisch en soeverein land wordt verscheurd, verliest meer dan hij wint.||https://www.volkskrant.nl/columns-opinie/poetin-wil-land-geen-vrede-er-valt-niks-te-ruilen-dat-maakt-van-realisten-wensdenkers~b10cbc96/
2022-07-10||In Angry Young Men tillen de spelers het drama naar een hoger plan ★★★☆☆||Twee vrienden groeien op in dezelfde achterstandswijk. Als ze 17 zijn, schiet de een de ander dood tijdens een mislukte aanslag. In de voorstelling Angry Young Men (14+) krijgen we te zien waar het misging. Of tenminste, op welke momenten het in het leven van deze jonge jongens is misgegaan. Regisseur Floris van Delft maakte samen met de Rotterdamse hiphopartiest Winne deze theatervoorstelling met snelle, korte scènes en hiphopsongs. Ze baseerden het verhaal op nieuwsberichten over minderjarigen die geweldsdelicten plegen, aangevuld met eigen onderzoek. Het is een van de titels die afgelopen openingsweekend te zien was op Over het IJ, een theaterfestival in Amsterdam-Noord. Van Delft maakt met zijn groep Wat we doen theater over maatschappelijke dilemma's. Dit keer staat de groeiende kloof tussen sociale klassen centraal. De toeschouwers, die in een kring om het speelveld zitten, worden subtiel op hun privileges gewezen. Ondertussen zien we de levens van de twee jongens ontsporen, zonder dat hun moeders (vaders zijn afwezig) er iets aan kunnen doen. Er is geen toezicht in de slecht aangeschreven wijk, de docent kan niets doen, een jongerenwerker evenmin. Enigszins tegenvallend is dat de voorstelling niet verder komt dan wat we via kranten of een documentaire als Klassen al te weten kwamen. Er is geen origineel nieuw inzicht. Tegelijkertijd tillen de spelers (Imanuelle Grives, Laurien van Rijswijk, Mees Hilhorst en Juan Zyad) het drama naar een hoger plan. Hun intense, transparante manier van spelen, op minder dan een halve meter van de kijker, trekt je als vanzelf mee in de tragische levens van deze kleine gangstertjes.||https://www.volkskrant.nl/cultuur-media/in-angry-young-men-tillen-de-spelers-het-drama-naar-een-hoger-plan~bca57831/
2022-07-10||Zelensky roept negen ambassadeurs terug, onder wie omstreden ambassadeur in Berlijn||Media brengen Melnyks vertrek in verband met omstreden uitlatingen die hij onlangs heeft gedaan in een Duits interview. Daar nam hij het op voor Stepan Bandera, een Oekraïense partizaan, maar ook een antisemiet die verantwoordelijk zou zijn geweest voor de dood van duizenden Joden en Polen in de Tweede Wereldoorlog. Melnyk noemde dat een Russische verdraaiing van de feiten, waarna hij van alle kanten met kritiek werd overstelpt. Melnyk is al sinds januari 2015 ambassadeur en staat bekend om de ongezouten meningen die hij ventileert in interviews, talkshows en op Twitter. Bondskanselier Olaf Scholz noemde hij ‘een beledigde leverworst’. De Duitse president, Frank-Walter Steinmeier, was volgens Melnyk een man die zijn oren te veel naar Rusland liet hangen. Zelensky heeft geen uitleg gegeven bij zijn besluit, alleen dat het ging om een ‘normale roulatie’. Behalve Melnyk zouden ook de ambassadeurs van Noorwegen, Tsjechië, Hongarije, India, Bangladesh, Sri Lanka, Malediven en Nepal zijn teruggeroepen. Formeel heeft Rusland ‘een operationale pauze’ ingelast na de verovering van Severodonetsk en Lysytsjansk: de laatste steden van de provincie Loehansk die nog in Oekraïense handen waren. Die pauze betekent echter niet dat er niet geschoten wordt. Russische troepen richten hun vizier nu verder naar het westen, waar ze dit weekeinde vijf Oekraïense steden en stadjes hebben beschoten met artillerie en raketten. Veel slachtoffers vallen daarbij doorgaans niet, maar bewoners weten dat de beschietingen een voorbode zijn van meer. The New York Times schrijft dat veel bewoners eerder al de gevechten in het oosten zijn ontvlucht. Zij voelen wat er komen gaat. ‘Dit is nog maar het begin’, citeert de krant Lyudmila (61). De zwaarste klap was een inslag in het stadje Chasiv Yar waar een Russische raket zaterdag een appartementsgebouw trof. Het dodental was daar zondag al gestegen tot 15, terwijl nog 24 mensen vermist werden. Zondagochtend waren vijf mensen levend vanonder het puin gehaald. In de berichten wordt er steeds op gewezen dat de Russische projectielen niet geavanceerd zijn, en dus vaak missen, of iets raken wat niet de bedoeling was. Dit in tegenstelling tot onder meer de nieuwste Himars-raketsystemen uit de Verenigde Staten, die volgens de berichten met hun precisiezoeksystemen steeds meer gevoelige schade aanrichten aan Russische kant. Het heeft het verloop van de oorlog nog niet kunnen keren, maar Oekraïners putten er hoop uit. Die hoop is nu bijvoorbeeld gevestigd op Cherson in het zuiden. Vrijdagavond riep de Oekraïense vicepremier Irina Veresjtsjoek de bevolking van de stad – die in Russische handen is – op om Cherson snel te verlaten. Oekraïense troepen zouden volgens haar op het punt staan de stad te ontzetten, en het beloofde ‘een enorm gevecht’ te worden. In de omgeving van Cherson hebben de Oekraïense troepen al grondgebied heroverd. Maar alles kost tijd. The New York Times schrijft dat de invasie is verworden tot een ‘battle of inches’, een oorlog die centimeter voor centimeter voortkruipt. En elke centimeter moet zwaar worden bevochten. Dat zou uiteindelijk in het voordeel kunnen zijn van Vladimir Poetin, die hoopt dat met het verstrijken van de tijd de westerse hulp en de Oekraïense wil om te vechten zullen afnemen. Maar ook Poetin heeft te kampen met logistieke problemen en met een tekort aan nieuwe troepen.||https://www.volkskrant.nl/nieuws-achtergrond/zelensky-roept-negen-ambassadeurs-terug-onder-wie-omstreden-ambassadeur-in-berlijn~b003a982/
2022-07-10||De smaak van de lunchbowl van Bonduelle smaakt naar ergens halverwege een erwt en een wortel||Onze Franse vrienden van Bonduelle (‘de verrassende groente van vandaag’) hebben hun vizier op de lunch gericht. Er is een moment geweest dat we een salade in een kom een ‘bowl’ zijn gaan noemen, bekend van Instagram (een foto van een salade is eigenlijk een bowl, zoiets). Bonduelle meldt zich nu op de insta-bowlmarkt met een zogenaamde lunch bowl, die in drie varianten komt. We hebben de ‘wortel, kikkererwten, mais, quinoa’-variant geprobeerd. Bereidingswijze: knip de zak open, kieper de inhoud in een kom. Je kunt het ook warm maken, maar waarom zou je dat doen? De groenten zijn ‘op hoogtepunt’ geoogst, meldt de fabrikant. En met deze groenten heb je een ‘perfecte combinatie’. Dat kan zo zijn, maar de smaak neigt ook een beetje vlak, naar ergens halverwege een erwt en een wortel. Tip: sprankel er wat citroen overheen en voeg er wat rucola aan toe. Ook beter voor de foto trouwens. Cijfer: 6,5||https://www.volkskrant.nl/cultuur-media/de-smaak-van-de-lunchbowl-van-bonduelle-smaakt-naar-ergens-halverwege-een-erwt-en-een-wortel~b6b62ee6/
2022-07-10||Alles in het leven van 12-jarigen van nu is voorzien van kleurige led-verlichting||Je kunt zeggen van de jeugd wat je wilt – dat ze door twee jaar corona anarchistisch zijn geworden, te veel tiktokken, verslaafd zijn aan telefoons en lachgas, en, grootste misdaad tegen de oudere mensheid, dat ze facetimen in de bus – maar ze hebben wel een constructieve nieuwe hobby en dat is zelf computers bouwen. Ik baseer dit op mijn eigen zoon, maar het is wijdverbreid: op TikTok zie je tieners aanhoudend in dertig seconden pc’s in elkaar knutselen, doorzichtige pc’s, zodat je alle kabels en moederborden lekker kunt zien zitten, en natuurlijk voorzien van alsmaar van kleur veranderende led-verlichting, want alles in het leven van 12-jarigen van nu is voorzien van kleurige led-verlichting. In mijn jeugd – ach, ik zal maar niet eens vertellen hoe het in mijn jeugd zat, iedereen weet heus wel dat we de hele dag in de stortregen met een houten, vierkanten hoepel aan het spelen waren en geen idee hadden wat een computer was, laat staan kleurige led-verlichting. De vakantie van mijn zoon was begonnen, hij was al weken bezig om via Marktplaats zo ongeveer al zijn bezittingen te verkopen en nog liggende spaargelden bij elkaar te harken, en toen kwam er een dag waarop er aanhoudend bezorgers aanbelden met vage dozen met daarin dingen als een processor of een geluidskaart (ik weet niet of een geluidskaart bestaat, maar zoiets). Hij pakte die dozen dan heel enthousiast uit, liet een klein zwart vierkanten dingetje aan mij zien, en zei: ‘Wat denk je dat dit is?’ Dan zei ik: ‘Het geheugen?’ En dan zei hij: ‘Bijna goed’ en legde uit wat het wél was, wat ik niet helemaal heb onthouden, want ik heb zelf geen geheugen. Ik waarschuwde hem steeds dat het bouwen misschien wel lang zou duren, zou tegenvallen, dat bepaalde snoertjes net niet in bepaalde gaatjes zouden passen, dat het sowieso niet zo zou gaan als op TikTok, dat hij op een gegeven moment gek van frustratie zou worden, dat we dan de bevriende vader van jongens die al eens een pc gebouwd hadden zouden opbellen, dat het heus goed zou komen, maar niet meteen, misschien pas na de zomervakantie. Verwachtingsmanagement heet dat in de opvoedkunde, en daar ben ik goed in: altijd lage verwachtingen scheppen, behalve van de Efteling. Hij knikte en ging aan de slag. De eettafel lag vol snoeren en kleine schroefjes. ’s Avonds was ik weg. Ik kwam thuis, en daar stond hij. Een computer als een jarentachtigdisco, vol lampjes en kleuren en hij deed het ook echt, kijk, daar flakkerde Windows al aan. De volgende dag zetten mijn man en ik samen een Ikea-bureau in elkaar, om de computer op te zetten. Liep anders.||https://www.volkskrant.nl/columns-opinie/alles-in-het-leven-van-12-jarigen-van-nu-is-voorzien-van-kleurige-led-verlichting~be45854a/
2022-07-10||PvdA trekt Ceta-handelsverdrag met Canada over de streep in de Eerste Kamer||Ruud Koole, PvdA-fractielid in de Eerste Kamer, schrijft in de Volkskrant dat de internationale situatie de doorslag geeft. ‘In de huidige instabiele wereld staat de op regels gebaseerde internationale rechtsorde onder druk en woedt op het Europese continent een oorlog. Het in stand houden en versterken van de band met Canada, dat net als ons land een groot voorstander van die internationale rechtsorde is, is daarom uitermate belangrijk.’ Ook wijst hij met nadruk naar Duitsland, waar de coalitie met de Groenen en de SPD onlangs besloot Ceta te zullen ratificeren. ‘Samen met landen als Canada en Duitsland kan de internationale progressieve strijd voor een klimaat- en werknemersvriendelijke internationale orde met kracht worden gevoerd.’ Daarmee staat voor het kabinet alsnog het licht op groen om het verdrag dinsdag met een gerust hart in stemming te laten brengen in de Eerste Kamer. De afloop daarvan was zeer onzeker sinds de Tweede Kamer het verdrag begin 2020 aannam met de kleinst mogelijke meerderheid. De PvdA stemde tegen, ook al had de latere partijleider Lilianne Ploumen, toen ze nog minister van Handel was, vurig voor het verdrag gepleit. In de senaat heeft de coalitie geen meerderheid en moest er dus minstens één oppositiepartij worden overtuigd. De PvdA heeft zes zetels, net genoeg om het kabinet uit de brand te helpen. Bij een nee van de Eerste Kamer zou het verdrag, dat in de praktijk al sinds 2017 grotendeels van kracht is, buiten werking worden gesteld voor de hele EU. Dat scenario is afgewend nu de PvdA om is. Het handelsverdrag is bedoeld om de handel tussen Canada en de EU gemakkelijker te maken, onder meer door het afschaffen van importheffingen. Het verdrag stuit buiten de coalitie op een bonte politieke oppositie. Bij de SGP overheersen de zorgen over toenemende concurrentie voor Nederlandse veehouders door Canadese boeren, bij linkse partijen zijn er vooral bezwaren tegen de minder strenge Canadese milieu- en dierenwelzijnsregels en tegen de veronderstelde toenemende macht van multinationale bedrijven. PVV en Forum voor Democratie zijn tegen omdat zij vinden dat Nederland met zo’n supranationaal verdrag te veel soevereiniteit uit handen geeft. Minister Sigrid Kaag, die het verdrag in de Tweede Kamer destijds verdedigde, snapte weinig van al die kritiek. Zij wees er onvermoeibaar op dat het verdrag al sinds september 2017 van kracht is en dat Nederland er vooral van heeft geprofiteerd. Meteen in 2018 liet de handel tussen Canada en de EU een fors stijgende lijn zien. De PvdA-fractie in de Eerste Kamer vindt de voordelen over de hele linie groter dan de nadelen, schrijft Koole. ‘Ceta is een goed verdrag voor werknemersrechten en het klimaat. Voor Ceta gelden de klimaatdoelen van Parijs. En door Ceta onderschrijft ook Canada de fundamentele protocollen van de Internationale Arbeidsorganisatie (ILO) voor fatsoenlijke arbeidsomstandigheden.’ Koole wijst erop dat het afwijzen van Ceta ertoe zou leiden dat de oude handelsverdragen met Canada weer gaan gelden. Daarin zijn die zaken minder goed geregeld. ‘En dan zeg je als Europa nee tegen een land dat net als wij de internationale rechtsorde wil bevorderen en de klimaatcrisis wel serieus neemt. Je verzwakt dan Europa, en dat is gewoon wat we nu niet kunnen hebben, gegeven de internationale verhoudingen.’||https://www.volkskrant.nl/nieuws-achtergrond/pvda-trekt-ceta-handelsverdrag-met-canada-over-de-streep-in-de-eerste-kamer~b27b17b4/
2022-07-10||PvdA-senaatsfractie: Ceta is goed voor een krachtig Europa en duurzame handel||De fractie van de PvdA in de Eerste Kamer stemt voor het handelsverdrag van de Europese Unie met Canada (Ceta), omdat het de positie van Europa in een instabiele wereld verstevigt en grote stappen vooruitzet naar een duurzame economie. De Tweede Kamerfractie van de PvdA stemde in 2020 nog tegen, maar er is sindsdien een aantal zaken rondom het verdrag veranderd waardoor wij vinden dat dit handelsverdrag met Canada beter is dan terugval naar de oude situatie zonder Ceta. Een handelsverdrag van de EU met een ­gelijkgezind land als Canada is om geo­politieke redenen belangrijker geworden dan ooit. In de huidige instabiele wereld staat de op regels gebaseerde internationale rechts­orde onder druk en woedt op het Europese continent een oorlog. Het in stand houden en versterken van de band met Canada, dat net als ons land een groot voorstander van die internationale rechtsorde is, is daarom uitermate belangrijk. Een land bovendien dat het streven met ons deelt naar een duurzame economie, waarin bescherming van het klimaat en goede arbeidsomstandigheden centraal staan. Samen met landen als Canada en Duitsland, waar de nieuwe coalitie met de Groenen en de SPD drie weken geleden heeft gezegd Ceta te zullen ratificeren, kan dan de internationale progressieve strijd voor een klimaat- en werknemersvriendelijke internationale orde met kracht worden gevoerd. Want Ceta (Comprehensive and Economic Trade Agreement) zet belangrijke stappen vooruit. Maar er is meer nodig en dat is alleen mogelijk met internationale samenwerking. Nederland moet zich daarom in de EU niet (opnieuw) opsluiten in een ‘neen’-kamp. Sommigen zeggen dat handel slecht is voor het milieu en dat je daarom sowieso geen handelsakkoorden moet sluiten. Maar handel kan wel degelijk bijdragen aan minder schade aan het milieu, omdat landen zich specialiseren; geen land kan het alleen. Bovendien is Ceta is een goed verdrag voor werknemersrechten en het klimaat. Voor Ceta gelden de klimaatdoelen van Parijs. En door Ceta onderschrijft ook Canada de fundamentele protocollen van de Internationale Arbeidsorganisatie (ILO) voor fatsoenlijke arbeidsomstandigheden. Er wordt gezegd dat het handelsakkoord nationale wetten over gezondheid en klimaat kan ‘overrulen’. Dat klopt niet, elk land dat meedoet in Ceta behoudt volledig de bevoegdheid om zelf regels te stellen in het publieke belang ten aanzien van gezondheid en milieu. De democratie wordt niet aangetast. Er bestaat de angst dat als het Investeringsgerecht (Investment Court System, afgekort ICS) van Ceta van kracht wordt, multinationals het voor het zeggen gaan hebben. We begrijpen die zorg wanneer het gaat om oude verdragen, maar juist niet bij Ceta. Een buitenlandse investeerder kan bij Ceta naar de nationale rechter stappen of naar het ICS, wanneer dit bedrijf meent dat het oneerlijk door de overheid is behandeld. De rechters van het ICS baseren zich op algemene beginselen van behoorlijk bestuur, vergelijkbaar met die in Nederland. Wanneer de Nederlandse overheid zich houdt aan de Nederlandse regels, zal een claim van een bedrijf niet succesvol zijn. Die rechters van het ICS zijn echt onafhankelijk en onpartijdig en niet zoals voorheen benoemd door de strijdende partijen zelf. Van groot belang is dat in het ICS hoger beroep mogelijk is, wat eerder niet zo was. Ceta is een modern verdrag waarin ‘duurzaamheidshoofdstukken’ zijn opgenomen. Daarin staan juridisch bindende afspraken over bescherming van het klimaat en verbetering van arbeidsomstandigheden. Belangrijk is dat deze ook worden nageleefd. Daarom is er een nieuw klachtenmechanisme opgezet. Daardoor kunnen (kleine) bedrijven, vakbonden en maatschappelijke organisaties (ngo’s), eenvoudig een klacht bij de Europese Commissie over niet-naleving indienen, die dan snel moet worden behandeld. Ook dat is een reden waarom wij nu wel voor Ceta kunnen stemmen. Dit klachten­mechanisme met aangescherpte procedures en bindende termijnen was er nog niet in 2020, en is nu op nadrukkelijk verzoek van de fractie van de PvdA in de Eerste Kamer door de Europese Commissie vastgelegd. Het geldt niet alleen voor Ceta, maar voor alle EU-­handelsverdragen. Toen de Duitse regeringscoalitie met ­Sociaal-democraten en Groenen zei vóór Ceta te gaan stemmen, zei zij er gelijk bij nog verdere stappen te willen zetten en nauwkeurig te willen monitoren of de milieustandaarden en werknemersrechten van toekomstige Europese handelsverdragen worden hooggehouden. Dat lijkt ons verstandig. En het is ook mogelijk. De EU is een economische wereldmacht, die door het zetten van standaarden wereldwijd veel invloed uitoefent. Zo kan het dereguleringsdogma van het neoliberalisme worden bestreden: verlaging van handelstarieven op voorwaarde van het accepteren van strenge regels. Als Ceta verworpen wordt gaan de oude handelsverdragen tussen landen weer gelden. Daar zitten niet de klimaatdoelen van Parijs in, noch betere handhaving van werknemersrechten, noch de nieuwe klachten­procedure voor vakbonden, MKB en maatschappelijke organisaties als de milieubeweging. En dan zeg je als Europa nee tegen een land dat net als wij de internationale rechtsorde wil bevorderen en de klimaatcrisis wel serieus neemt. Je verzwakt dan Europa, en dat is ­gewoon wat we nu niet kunnen hebben, gegeven de internationale verhoudingen.||https://www.volkskrant.nl/columns-opinie/pvda-senaatsfractie-ceta-is-goed-voor-een-krachtig-europa-en-duurzame-handel~b4f0fd4b/
2022-07-10||Na haar zege op Wimbledon krijgt Rybakina alleen vragen over haar Russische verleden  ||Een ongemakkelijk gevoel gaat door de perszaal als Elena Rybakina de vraag krijgt voorgelegd of ze bang is dat Rusland politiek gewin zal slaan uit haar overwinning op Wimbledon. De kersverse kampioen slaakt een zucht. ‘Ik weet het niet. Zoals ik in voorgaande interviews ook al heb gezegd, kom ik al een paar jaar uit voor Kazachstan.’ Vanwege de oorlog in Oekraïne waren tennissers uit Rusland en Belarus dit jaar niet welkom op Wimbledon. Maar met de zege van de 23-jarige Rybakina kreeg het grandslamtoernooi in Londen toch een winnares die geboren en getogen is in Rusland. ‘Ik heb niet gekozen waar ik ben geboren.’ Op Wimbledon had vrijwel niemand rekening gehouden met een zegetocht van de nummer 23 van de wereld. De Kazachse hardhitter was op een grandslamtoernooi nog nooit verder gekomen dan de kwartfinales – Roland Garros 2021. Zaterdag versloeg ze Tunesische Ons Jabeur, de eerste vrouw van Afrikaanse en Arabische afkomst in een grandslamfinale: 3-6, 6-2, 6-2. Rybakina groeide op in Moskou en speelde van jongs af aan tennis. Maar toen de Russische bond vier jaar geleden nog niet bereid was om in haar carrière te investeren, besloot ze op haar 18de het voorbeeld van een aantal van haar landgenoten te volgen: ze vroeg de nationaliteit van Kazachstan aan. De voormalige Sovjetrepubliek is een van de landen die sport gebruiken om het aanzien te vergroten. Talentvolle sporters worden financiële steun en faciliteiten aangeboden als zij bereid zijn voor Kazachstan uit te komen. Rybakina was een van de sporters in wie het Aziatische land toekomst zag. ‘Het was de perfecte timing. Kazachstan zocht spelers en ik was op zoek naar hulp’, aldus Rybakina. ‘Tennis is een dure sport. Zij hebben het voor mij mogelijk gemaakt om door te gaan en me te ontwikkelen.’ Door de goede prestaties van Rybakina kwamen op Wimbledon sport en politiek onbedoeld samen. Met het weren van Russische en Belarussische tennissers had de All England Club de discussie juist zo ver mogelijk buiten de deur proberen te houden. Onder druk van de Britse regering wenste de organisatie niet als propagandamachine voor het regime van president Vladimir Poetin te worden gebruikt en wilde niet dat een lid van het koninklijke huis een prijs moest overhandigen aan winnaars uit die landen. De verregaande maatregel – het was voor het eerst sinds de nasleep van de Tweede Wereldoorlog dat Wimbledon tennissers uit specifieke landen weigerde – gaf in de aanloop naar het grandslamtoernooi de nodige ophef. Spelersvakbonden ATP (mannen) en WTA (vrouwen) spraken van discriminatie en besloten dat in Londen geen punten voor de wereldranglijst te verdienen waren. ‘Ik heb met ze te doen’, zei Rybakina toen ze voor het eerst werd gevraagd naar het weren van de Russische en Belarussische tennissers op Wimbledon. ‘Iedereen wil strijden op de grootste toernooien. Ook zij hebben niet gekozen waar ze werden geboren. Hopelijk is volgend jaar alles weer normaal.’ Na elke partij die ze wist te winnen, nam de belangstelling over haar banden met Rusland toe. Haar ouders wonen nog altijd in Moskou. Zelf hield ze zich op de vlakte toen ze naar haar woonplaats werd gevraagd. ‘Het grootste gedeelte van de tijd ben ik aan het reizen voor tennis. Tussen de toernooien door train ik in Slowakije en ik had een aantal trainingskampen in Dubai. Dus ik woon eigenlijk nergens.’ En voelde ze zich eigenlijk meer Kazachs of Russisch? ‘Het is een lastige vraag. Ik ben geboren in Rusland, maar kom al een paar jaar uit voor Kazachstan en heb namens dat land ook al meegedaan aan de Olympische Spelen in Tokio en de Fed Cup. Ik heb altijd de steun van Kazachstan gevoeld en ben blij dat ik ze nu iets kan teruggeven. Dat is goed voor de sport in Kazachstan.’ Met haar harde, vlakke slagen en vernietigende service wist de 1.84 meter lange tennisster een antwoord te vinden op het gevarieerde spel van Jabeur, de nummer twee van de wereld. Na haar zege stond ze uitgebreid stil bij de aanwezigheid van de president van de Kazachstaanse tennisbond, Boelat Oetemuratov. ‘Ik waardeer het enorm dat hij vanaf de halve finale hier op de tribune zat’, zei Rybakina die als eerste Kazachse tennisser een grandslamtitel wist te winnen. ‘Hij heeft mij altijd gesteund en mij op het hart gedrukt dat Kazachstan in mij gelooft. Ik ben hem heel dankbaar voor alles.’ Op het Centre Court zei Rybakina dat het een eer was om voor de royal box – waar leden van de Britse koninklijke familie zitten – te tennissen. Niet veel later kreeg ze de Venus Rosewater Dish overhandigd uit handen van Kate Middleton, de toekomstige Britse koningin. ‘Ze feliciteerde me en zei dat ik heel goed gespeeld had. De rest heb ik niet zo goed verstaan omdat ik na mijn overwinning in een shock verkeerde. Maar het was geweldig om de prijs uit haar handen in ontvangst te mogen nemen.’||https://www.volkskrant.nl/sport/na-haar-zege-op-wimbledon-krijgt-rybakina-alleen-vragen-over-haar-russische-verleden~b325ec7d/
2022-07-10||Vijftien doden door schietpartij in Zuid-Afrikaanse kroeg||Vijftien mensen zijn om het leven gekomen door een schietpartij in een kroeg in Soweto, het grootste township van de Zuid-Afrikaanse stad Johannesburg. Volgens de politie gebeurde de schietpartij even na middernacht in de nacht van zaterdag op zondag. Twaalf mensen stierven ter plekke, drie anderen bezweken later aan hun verwondingen. Acht mensen liggen nog in het ziekenhuis. Een groep gewapende mannen kwam de kroeg binnen en schoot ‘in koelen bloede’ en willekeurig op gasten die aanwezig waren, meldde een politiewoordvoerder tegen de BBC. Schietpartijen zijn niet ongebruikelijk in Zuid-Afrika en houden veelal verband met bendes of alcoholgebruik. Een dergelijk hoog dodental is echter uitzonderlijk.||https://www.volkskrant.nl/nieuws-achtergrond/vijftien-doden-door-schietpartij-in-zuid-afrikaanse-kroeg~b6a9c3b8/
2022-07-10||Van Krielkip naar ‘Ferrari’ onder de caravans –  de enige Nederlandse caravanfabriek is klaar voor de toekomst  ||In de fabriekshal van Kip Caravans in Hoogeveen kijkt Jaques Jonkman geconcentreerd naar de elektriciteitskabels die hij in één van de caravans moet aanleggen. Elk draadje moet kloppen in de ‘draadboom’, omdat alles erop wordt aangesloten. Jonkman ziet met een timmermansoog of de tekeningen kloppen. ‘Ontbreekt er een draad of is de kleur verkeerd? Ik moet de kop erbij houden.’ Geamuseerd luistert ceo Henk Gunnink naar de uitleg van Jonkman, een vakman die al bijna veertig jaar in dienst is bij Kip. ‘De elektrificatie is misschien wel het meeste complexe deel, alles komt hier samen’, zegt Gunnink. ‘En bij ons wordt veel met de hand gedaan, het bouwen van een caravan is arbeidsintensief.’ Zo heeft Roel Westerbeek al 37 jaar een speciale lade die hij zijn ‘speelbox’ noemt. Hij is de meubelmaker bij Kip, Westerbeek corrigeert elk foutje op de tekeningen. ‘Het is millimeterwerk, het gaat nooit in één keer goed.’ En Gunnink: ‘Die man beheerst diverse trucs, dan gaat het handje naar die la en hup, hij fixt het.’ De caravan staat model voor een bepaalde levenswijze. De bezitters van een kleine Shelter hebben zelfs een eigen club, aldus Gunnink. ‘Op de camping zoeken ze elkaar op. En kijk maar op Marktplaats, een tweedehands Shelter is zelfs na drie, vier jaar nog minstens hetzelfde waard. Het is een mooie investering.’ Kip presenteert zichzelf als de ‘Ferrari’ onder de caravans. In de enige Nederlandse caravanfabriek heeft de directie een museum geopend waarin modellen als ‘Kuiken’ en ‘Krielkip’ te zien zijn. Ze zijn er zijn gemaakt sinds de oprichting van de fabriek in 1934 door Jan Kip. Gunnink wijst naar een klassieke ‘Kip’ uit 1947, die het bedrijf via een verzamelaar wist terug te kopen. In die periode figureerde de familie in reclames voor het caravanmerk. Zo poseert Anna-Sophie Kip op een oude zwart-witfoto naast een van de caravans. ‘Alle neven en nichten deden mee’, vertelt Gunnink. In 1971 werden in Hoogeveen 10 duizend caravans geproduceerd. In 1993 werd Kip Caravans onderdeel van H2, het latere Tirus. Tot twee keer toe lag het bedrijf op de rug, al werd Kip Caravans bij het eerste faillissement in 2007 meegezogen door de malaise bij moederbedrijf Tirus. De doorstart werd geremd door de economische crisis in 2008. Kip Caravans leed een verlies van 1,7 miljoen euro en nog eens ruim 1 miljoen een jaar later. De markt was ingestort. In 2010 was het doek wederom gevallen, tot Gunnink met zijn toenmalige bedrijf Boedelbak en enkele investeerders een overname financierden. Voor het eerst in de toen bijna 80-jarige geschiedenis van Kip werd het bedrijf stilgelegd. Gunnink: ‘We hebben drie maanden genomen om de fabriek te verbouwen. En ik moest de traditioneel sceptische Hoogeveners overtuigen dat we ook een nieuwe bedrijfscultuur wilden opbouwen. In de kantine hadden werknemers van het ene tafeltje soms tien jaar niet gesproken met hun collega’s van een andere tafel. Daarna zat niemand in het bedrijf meer op dezelfde plek.’ De naweeën van de economische crisis bleven lang voelbaar, stelt Gunnink. ‘We kochten het bedrijf toen er in Nederland nog 10 duizend caravans werden verkocht, dat aantal werd nog eens gehalveerd.’ In 2015 maakte Kip Caravans een drastische ommezwaai door een deel van de fabriek te veranderen in een winkel, in die ‘Kip store’ kunnen de bezoekers nu zelf hun caravan uitkiezen. Hoe krijgt het bedrijf weer een hip imago en wordt het vooroordeel van de lompe ‘sleurhut’ bijgesteld tot luxe kamperen in een moderne en compacte caravan? En zijn rijkere pensionado’s die zich een caravan tussen 15 en 40 duizend euro kunnen permitteren nog steeds de voornaamste doelgroep? Kip voerde een gerichte campagne. Twee dertigers maakten een vlog van hun reis door Europa met een Vision Outback, ‘een luxepaardje’ om de caravan een nieuwe dimensie te geven. Gunnink: ‘Zestig procent van onze klanten kopen voor het eerst een caravan, dat is echt veel. Ze komen allemaal uit een tent of vouwwagen. In onze caravans kunnen ze luxe kamperen.’ De caravan is weer het alternatief voor vliegreizen, zeker nu vanwege het personeelstekort op Schiphol duizenden vluchten worden geschrapt. ‘Je ziet ook een andere trend’, stelt Gunnink. ‘De coronacrisis heeft ons doen beseffen dat we anders met onze tijd moeten omgaan. Mensen hebben opnieuw de rust van het kamperen ontdekt.’ Kip Caravans profiteerde indirect al van de covidmaatregelen. In een caravan met keuken en toilet kon je zonder restricties veilig overnachten. ‘En kijk eens’, zegt Gunnink, lachend. ‘We zijn allebei lang, maar we kunnen er moeiteloos in staan toch?’ Elke centimeter in de caravan wordt benut, Gunnink noemt het ‘design in een kleine ruimte’. Het is ook de kunst om de caravan zo licht mogelijk te houden. Een nieuwe machine uit Duitsland ‘voor een paar ton’ kan grotere en lichtere honingraatpanelen met een sterke vezel bewerken, zegt Gunnink. ‘We waren mooi op tijd, nu is deze machine 100 duizend euro duurder. Als je hem al geleverd kunt krijgen.’ Met een caravan ga je bovendien duurzaam met vakantie, zegt Peter Hagenus, marketingmanager bij Kip. De smalle Kip Kompakt is een lichtgewicht, het model wordt steeds vaker aan elektrische auto’s gekoppeld. ‘We hebben zelfs een energielabel A op de caravans. Een hefdak scheelt aanzienlijk aan brandstof of de afstand die je kunt rijden met je elektrische auto voordat je moet opladen.’ Caravanbezitters hoeven ook niet te vrezen voor de hoge gasprijs, met een fles vloeibaar gas kunnen ze maanden vooruit. ‘Die krijg je niet leeg tijdens een normale vakantie’, zegt Gunnink. Natuurlijk viert hij deze zomer vakantie in één van zijn caravans, zijn Outback wordt eind augustus in Spaans Baskenland en Portugal geparkeerd. ‘Er zijn meer plekken om te kamperen dan de Costa del Sol’, zegt Gunnink, lachend. ‘De caravan geeft je een gevoel van vrijheid dat je in geen enkel hotel vindt.’||https://www.volkskrant.nl/nieuws-achtergrond/van-krielkip-naar-ferrari-onder-de-caravans-de-enige-nederlandse-caravanfabriek-is-klaar-voor-de-toekomst~bd4b2283/
2022-07-10||Na de rommelmarkt drinken we bier op een terrasje. Ik zou liever copuleren||Mijn geliefde is een versleten ex-trucker met een hart voor profetische teckels met mosterdkleurige regenjasjes, bipolaire anorectische dichteressen en zogeheten misogyne vunzige hysterische uitzinnige obsolete hardrock. We leven apart, goddank. De voormalige vrachtwagenchauffeur (zo noem ik hem in mijn gedichten) huurt met zijn schamele pensioen een geïnfesteerd satanisch beschimmeld gelijkvloers appartement. De bovenverdieping wordt ingenomen door een schuimbekkende schizofrene gevallen barones uit Maastricht die hem constant lastigvalt met de bespottelijke mandala’s die ze in elkaar flanst wanneer ze de wodkaflessen aan de wilgen hangt. Dat duurt nooit lang. Ik woon in een piepklein vochtig lekkend huurhuisje dat ik deel met twee neurotische aanbiddelijke bastaardhondjes en 3.487 pissebedden. We ondernemen weinig activiteiten samen, de voormalige vrachtwagenchauffeur en ik. En dat komt me goed uit, want ik heb agorafobie en een aversie tegen blijmoedige gebronzeerde makelaars en andere ranzige hysterische optimistische types. Ik spring om de twee dagen binnen bij de voormalige vrachtwagenchauffeur om aardappelen voor hem te schillen en cunnilingus te eisen voor mezelf. Soms kijken we naar Peaky Blinders of Top Gear. We luisteren vaak naar muziek. Ik probeer de voormalige vrachtwagenchauffeur te bekeren tot Alice Cooper en Pink Floyd, en hij tracht me Whitesnake en Lynyrd Skynyrd op te dringen. Whitesnake tot daaraan toe… De gordijnen zijn altijd dicht en de voormalige vrachtwagenchauffeur begint om 13 uur goedkope pilsjes te drinken. Hij is een stugge melancholische drinker, geen schoft of ruziemaker. Wanneer de voormalige vrachtwagenchauffeur erg dronken is, neem ik zijn vingers en prop ik ze in mijn vagina. Gelukkig ben ik een vrouw, en dus heet het niet: misbruik maken van een comateuze drankzuchtige sukkelachtige ex-trucker. Het is geen aanranding. Ik kom uitbundig en extatisch klaar. Iedereen is tevreden, behalve de schizofrene bovenbuurvrouw met haar afgrijselijke ergotherapeutische knutselwerkjes. Soms klaag ik tegen de voormalige vrachtwagenchauffeur: ‘Noem je dit een relatie?! Constant koortsige seks met vieze pokende vingers op je troosteloze gammele keukentafel en in je deprimerende plakkerige synthetische zetel, en nooit eens gezellige dynamische uitjes naar Wenduine en decadente prozaïsche wafels met verzadigende ondubbelzinnige slagroom op de dijk!’ Alsof ik gezellige dynamische uitjes en decadente prozaïsche wafels wil, Jezus! Maar vandaag trotseren we toch maar eens de buitenwereld: we gaan naar de rommelmarkt. De voormalige vrachtwagenchauffeur is vooral geïnteresseerd in benzinereclameaffiches uit Michigan, en in nostalgische sepiafoto’s van zijn sinistere geboortedorp Jabbeke. Ik ga landerig, lethargisch, verdoofd en redelijk onverschillig op zoek naar pluchen pinguïns en tarantula’s achter glas. Wanneer ik de pinguïns en tarantula’s heb gevonden, wil ik ze natuurlijk niet meer. Ik koop een opgezette marter met een panische psychotische blik en een gesigneerde foto van Michael Caine. Ik vond hem fantastisch in The Man Who Would Be King. Maar ook in Jaws: The Revenge kon ik hem fel waarderen. De voormalige vrachtwagenchauffeur heeft zijn blik laten vallen op een oude concertposter van Lynyrd Skynyrd. Er staat helaas een Confederate Flag op de poster. Een probleem? Nee, niet echt. Lynyrd Skynyrd heeft de beruchte controversiële lang prominent gewapperd met die vlag tijdens rockconcerten en festivals, wat in het verkeerde keelgat schoot bij de brave gezapige moraliserende zaagachtige Canadese troubadour Neil Young. Wat dan weer in het verkeerde keelgat schoot bij Lynyrd Skynyrd (‘Well I hope Neil Young will remember / A southern man don’t need him around anyhow’, klinkt het, een tikkeltje snerend en ongastvrij, in hun grootste hit Sweet Home Alabama). Noch Lynyrd Skynyrd, noch de voormalige vrachtwagenchauffeur kan van racisme of xenofobie beschuldigd worden. Bovendien krijgt de voormalige vrachtwagenchauffeur zelden of nooit bezoek over de vloer, dus niemand zal aanstoot nemen aan de minuscule Confederate Flag op die oude concertposter van Lynyrd Skynyrd. Maar ik zal het wel weer helemaal verkeerd zien… Na de rommelmarkt drinken we bier op een terrasje. Ik zou liever copuleren. Ik zeg tegen de voormalige vrachtwagenchauffeur: ‘Laten we naar huis gaan en naar een documentaire over Harry Houdini kijken!’ ‘Is het dat wat je wilt?’ ‘Ik wil dat je me beft.’ ‘Ik dacht het wel.’ We keren terug naar huis, zwijgend. Verslagen. Terug thuis likt de voormalige vrachtwagenchauffeur mijn vagina op de keukentafel. Ik kom klaar en roep: ‘SCOUTSBARAK WINTERPRET VLEERHOND SCHOORSTEENVEGER DUIVELUITDRIJVING BLOEMSUIKER EEN KINDERHAND IS GAUW GEVULD!!!’ Na mijn orgasme kijken we naar een programma waarin een schuifelende mompelende Armeense dieetgoeroe morbide obese ontslagen kraanmachinisten uit Albany en Massachusetts probeert te overtuigen om de emmers gefrituurde kippenbouten te laten staan en vaker hun toevlucht te nemen tot zuiverende selderstengels, heiligmakende sojamelk en aansterkende sneden volkorenbrood zonder cheddarkaas en klodders mayonaise. Het valt op dovemans oren. Al bij al was het een geslaagde dag, ook al ben ik geen pluchen pinguïn rijker. Delphine Lecompte is dichter en prozaïst, en in de maand juli gastcolumnist op volkskrant.nl||https://www.volkskrant.nl/columns-opinie/na-de-rommelmarkt-drinken-we-bier-op-een-terrasje-ik-zou-liever-copuleren~b3dfac9dd/
2022-07-10||Sri Lankaanse president treedt af na bestorming presidentieel complex in ‘failliet’ Sri Lanka||Gotabaya Rajapaksa was vrijdag, aan de vooravond van de protesten, ondergedoken. Zaterdag verzamelden tienduizenden betogers zich voor zijn paleis. Ondanks waarschuwingsschoten van de politie, dranghekken en traangas drongen betogers de residentie binnen waar ze ronddwaalden door de gangen en kamers. Honderden demonstranten namen een triomfantelijke duik in het presidentiële zwembad. Aanvankelijk weigerde Gotabaya Rajapaksa af te treden. Pas onder druk van hoge politici liet hij uiteindelijk bekendmaken dat hij woensdag toch zijn functie zal neerleggen. Premier Ranil Wickremesinghe had zaterdag al eerder bekendgemaakt dat hij bereid was te vertrekken, om plaats te maken voor een regering van nationale eenheid. Het parlement zal binnen een week een waarnemend president benoemen, waarna ook een nieuwe premier en een interim-regering zullen worden aangesteld. Uit heel Sri Lanka waren zaterdag betogers naar de hoofdstad Colombo gekomen om te protesteren tegen het wanbeleid van Rajapaksa, en tegen de uitzichtloze situatie waarin het land nu al maanden verkeert. Interim-premier Ranil Wickremesinghe had Sri Lanka afgelopen week in het parlement onomwonden ‘failliet’ verklaard en gewaarschuwd dat de bevolking zich op het ergste moest voorbereiden. Veel betogers reisden in afgeladen bussen, die nog net genoeg brandstof hadden, naar Colombo. De demonstratie van zaterdag was het sluitstuk van maanden van vaak bloedige protesten tegen het wanbeleid waarmee Rajapaksa en zijn machtige familie het land in de afgrond hebben geduwd. De Rajapaksas plunderden Sri Lanka’s schatkist voor geldverslindende prestigeprojecten. Wanbeleid, de covidpandemie en de oorlog in Oekraïne deden de rest. In mei was Sri Lanka helemaal door zijn buitenlandse valuta heen: het had geen dollars meer om de import van olie, voedsel en medicijnen te betalen. Stroomstoringen, tekorten aan alles, en hyperinflatie waren het gevolg. Onder druk van aanhoudende onrust traden Mahenda en zijn regering in mei al af, maar president Gotabaya Rajapaksa bleef zitten. Hij negeerde de aanzwellende roep om ook te vertrekken. Hij benoemde Ranil Wickremesinghe – die al drie keer eerder minister-president was geweest – tot nieuwe premier. Wickremesinghe ging aan de slag, maar stond voor een gigantische taak: de brandstof in het land is zo goed als op. In mei stonden nog lange rijen voor de benzinepompen, maar ook die zijn verdwenen: alleen essentiële diensten als ambulances en bussen krijgen nog brandstof, maar ook die teren nu op hun allerlaatste reserves. Gotabaya tweette deze week nog dat hij aan de Russische president Poetin heeft gevraagd om olie op krediet, maar daarop is nog geen reactie gekomen. Hier komt bij dat de voedselprijzen omhoogschieten, ze zouden volgens de Britse krant The Guardian zelfs al vervijfvoudigd zijn. Dat heeft geleid tot een gierende inflatie van meer dan 54 procent. Om een uitweg te zoeken is Sri Lanka in gesprek gegaan met het Internationaal Monetair Fonds. Dat heeft een hulppakket van 3 miljard dollar (ruim 2,9 miljard euro) klaarstaan. Maar voordat Sri Lanka dat geld kan krijgen, moet het eerst voldoen aan een serie strikte voorwaarden voor een levensvatbare afbetaling van zijn schulden. Het land is in april opgehouden zijn lopende schulden – toen zo’n 12 miljard dollar – af te betalen. Premier Wickremesinghe vertelde het parlement deze week dat hij eind augustus een rapport naar het IMF hoopte te sturen, maar hij waarschuwde dat dit rapport nog maar het begin zou zijn van een lange discussie met het fonds. Sri Lanka praat nu als een ‘failliet’ land met het IMF, en dat praat veel moeilijker dan wanneer je aanklopt als een ontwikkelingsland, zei hij. President Gotabaya Rajapaksa was in het parlement aanwezig toen de premier sprak, maar toen parlementariërs ‘Gota Go Home!’ begonnen te joelen, liep hij weg. Zaterdag staken betogers ook het huis van premier Wickremesinghe in Colombo in brand. Zondag werd het weer rustig in de hoofdstad. De demonstraties waren voorbij, al lieten videobeelden zien hoe nog steeds honderden mensen door de beschadigde presidentiële residentie dwaalden.||https://www.volkskrant.nl/nieuws-achtergrond/sri-lankaanse-president-treedt-af-na-bestorming-presidentieel-complex-in-failliet-sri-lanka~b42b89cf/
2022-07-10||Biden verdedigt aankomende ontmoeting met Saoedische kroonprins in opiniestuk||In zijn reactie aan de natie zegt Biden dat hij het ‘strategische partnerschap met Saoedi-Arabië’ tijdens het controversiële bezoek wil verbeteren. In het stuk belooft Biden ook om wel trouw te blijven aan ‘fundamentele Amerikaanse waarden’. ‘Ik weet dat veel mensen het oneens zijn met mijn beslissing om naar Saoedi-Arabië te reizen’, schrijft de president. ,,Mijn standpunten over mensenrechten zijn duidelijk en die heb ik al lang. Fundamentele vrijheden staan altijd op de agenda wanneer ik naar het buitenland reis, wat tijdens deze reis niet anders zal zijn”. Door de Russische invasie van Oekraïne en de sancties die de VS daarna tegen Rusland hebben afgekondigd, is Biden op zoek naar andere energieleveranciers. De inflatie is hoog in de VS en ook de benzineprijzen blijven stijgen, tot onvrede van inwoners. Saoedi-Arabië beschikt over grote gas- en olievoorraden en de VS hopen op een verhoging van de productie om de stijging van de energieprijzen tegen te gaan. Het bezoek van Biden aan Saoedi-Arabië is omstreden, omdat hiermee een einde lijkt te komen aan pogingen van de Verenigde Staten om de feitelijke leider van het land, kroonprins Mohammed bin Salman, te boycotten. Amerikaanse inlichtingendiensten concludeerden na uitgebreid onderzoek dat Bin Salman verantwoordelijk was voor de dood van de Saoedische journalist Jamal Khashoggi in 2018. Khashoggi schreef voor The Washington Post en was een uitgesproken criticus van Bin Salman. Als presidentskandidaat zei Biden nog Saoedi-Arabië als een pariastaat te zien vanwege de moord op Khashoggi. Biden liet vorige maand weten geen bilaterale ontmoeting te hebben met Bin Salman zelf tijdens zijn reis naar de regio. Eerder deze week meldde het Witte Huis echter dat een bezoek aan de kroonprins wel onderdeel uitmaakt van de reis. Dat kwam Biden op veel kritiek te staan. ‘Als president is het mijn taak om ons land sterk en veilig te houden’, aldus Biden. ‘Om dit te doen moeten we direct in contact staan met landen die hier invloed op hebben. Saoedi-Arabië is een van deze landen en tijdens mijn ontmoeting met de Saoedische leiders vrijdag, zal mijn doel zijn om onze strategische partnerschap te versterken.’||https://www.volkskrant.nl/nieuws-achtergrond/biden-verdedigt-aankomende-ontmoeting-met-saoedische-kroonprins-in-opiniestuk~b8765aa0/
