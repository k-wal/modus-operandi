2022-09-19||De Volkskeuken: massamansoep||Het komt in vlagen, bij eters en kopers, bij verkopers en producenten, instanties en overheden: zorgen over voedselverspilling. Ja, het is erg. Het is zonde. Het is een schande, zo je wilt. Maar het is ook logisch. We willen én veel keus én we zijn bang. Bang om ziek te worden, om buikgriepen, salmonellavergiftigingen en E. coli-rampen over onszelf af te roepen. Daarom staan er data op de verpakkingen. De meeste mensen nemen die veel strakker dan ze zijn bedoeld. Tht-data zijn zeer veilige inschattingen. Blikken zijn schier oneindig te bewaren, glazen potten in het donker ook. Gedroogde waren als pasta en rijst blijven jaren goed. Zeezout van miljoenen jaren oud een tht-datum? Lachen. Kwetsbaar spul heeft een ‘te gebruiken tot’-datum. Daarvan gooien verkopers ongelofelijk veel weg. Terwijl ik bijvoorbeeld vlees tot ver daar voorbij durf te eten. Nee, niet rauw natuurlijk. Dus sla je slag, koop die afgeprijsde waar en leg hem desgewenst nog een paar dagen koud weg. Kippenlever is ook zo’n artikel waarvan ik vermoed dat de bulk richting diervoeding verdwijnt. We eten immers zo veel kip! Onlangs lag een portie ervan met zo’n dreigstickertje erop in het schap. Voor de muil van de weggooihel weggesleept. Er mijn masamancurry mee gemaakt, met extra aardappeltjes erdoor, zodat we hem als maaltijdsoep konden eten, zonder rijst dus. Want die was nét over de datum. 200 g kippenlevers 1 rode peper, in stukken 1 theel. gemalen komijn 1 theel. gemalen koriander 1 mespunt kaneel 1 mespunt kardemompoeder 1 theel. kurkuma 1 ui, grof gesneden 3 tenen knoflook 1 eetl. suiker 6 eetl. olie 150 ml kokosmelk 25 g pinda’s 5 blaadjes limoenblad (optioneel, toko), fijngesneden 400 g krieltjes sap van 1 limoen 3 eetl. Thaise vissaus Snijd de kippenlevers in stukken, verwijder zo’n beetje de witte fliebertjes. Draai de peper (met zaad voor pittig) met de specerijen, ui, knoflook, suiker en olie in of met een machine tot prut. Fruit het mengsel een minuut of 3 aan in een braadpan of wok. Voeg dan de kokosmelk, pinda’s, citroenblad en aardappelen toe, en zo veel water dat de aardappelen net onder staan. Voeg zout toe. Laat afgedekt zachtjes koken tot ze beetgaar zijn, in circa 20-25 minuten. Roer er dan de levertjes door en laat nog 10 minuten garen. Breng op smaak met vissaus, zout en limoensap (dan pas, want zuur vertraagt de garing van groente). Wijn: rode Côtes du Rhône.||https://www.volkskrant.nl/beter-leven/de-volkskeuken-massamansoep~b4285180/
2022-09-19||De Volkskrant tv-selectie voor dinsdag 20 september||NPO 1, 12.25 uur Deze derde dinsdag van september presenteert het kabinet-Rutte IV zijn eerste begroting. Na twee coronajaren is er op Prinsjesdag weer een koninklijke rijtoer door Den Haag, waarbij prinses Amalia voor het eerst meerijdt in de Glazen Koets. Wegens de renovatie van het Binnenhof wordt de Troonrede voorgelezen in de Koninklijke Schouwburg. De NOS doet rechtstreeks verslag en schakelt met het dorp Winsum in Groningen, waar Tanja Braun met bewoners praat over de problemen die in deze regio samenkomen. Om 19.32 uur is er een samenvatting van de hoogtepunten op NPO 2. Veronica, 20.30 uur (Actie, Paul Greengrass, 2016) Vijfde aflevering in de op Ludlums thrillers gebaseerde Jason Bourne-reeks. Matt Damon kruipt opnieuw in de huid van ex-CIA’er Bourne, die andermaal wordt opgejaagd door zijn voormalige werkgever. Het eerste uur rijgt superieure achtervolgingsscènes aaneen, onder meer door Athene, dat vanwege volksopstanden in brand staat. Nooit wordt de kijker een moment van ontspanning toegestaan: publiek en opgejaagde held smelten ineen. Jason Bourne bereikt het hoge niveau van eerdere delen uit de reeks, maar weet dat niet tot het eind toe vast te houden. Discovery, 20.30 uur De leerzame Discovery-serie How Do They Do It? krijgt vanaf vandaag weer een Nederlands seizoen. Joep van Deudekom en Tim Senders presenteren technologische oplossingen voor dringende vragen en knellende problemen, en bekijken daarvoor veel innovaties bij Nederlandse bedrijven. Zo ziet Senders dit seizoen hoe van plastic afval nieuwe producten worden gemaakt nu veel Nederlandse gemeenten het plastic niet meer gescheiden ophalen. In Curaçao wacht hem een tochtje in een privé-onderzeeër en een bedrijf in Breda is behoorlijk ver met een vliegende auto. SBS 9, 20.30 uur (Thriller, Edward Zwick, 2006) Geëngageerde thriller, met Leonardo DiCaprio als cynische diamantsmokkelaar die in Sierra Leone een zeldzame diamant opspoort. De vinder ervan, een voormalig kindsoldaat, wil ermee zijn door de rebellen opgepakte vrouw en dochter vrijkopen. De internationale diamantindustrie was weinig gecharmeerd van het filmverhaal en besteedde miljoenen aan een campagne om het publiek ervan te overtuigen dat niet aan alle diamanten bloed kleeft. De personages zijn stereotypen, maar als actiefilm is Blood Diamond meeslepend, de fotografie van het majestueuze Afrikaanse landschap (de film speelt in Sierra Leone, maar werd opgenomen in Zuid-Afrika en Mozambique) oogt fraai, en de acteurs zijn op dreef. Genomineerd voor vijf Oscars. NPO 2, 20.35 uur Na hun verblijf in San Francisco en New York streken Frida Kahlo en haar man Diego Rivera in 1932 neer in Detroit, waar Rivera opdrachten had gekregen voor enkele reusachtige wandschilderingen. Kahlo had het in Detroit niet naar haar zin. In Krabbé zoekt Kahlo vertelt Jeroen Krabbé deze week hoe het echtpaar uit elkaar groeide en Kahlo onbedoeld zwanger raakte, een mislukte abortus onderging en daarna een miskraam met ernstige bloedingen kreeg die haar in het ziekenhuis deed belanden. Kort daarna overleed haar moeder. Kahlo stortte zich op haar werk. NPO 2, 22.30 uur Het slot van het documentairedrieluik Who Is Ghislaine Maxwell? volgt de gebeurtenissen na de arrestatie van Jeffrey Epstein in 2019. Een maand later werd hij dood in zijn cel werd aangetroffen. Diverse vrouwen die door Epstein waren misbruikt deden hun verhaal over de faciliterende rol die Ghislaine Maxwell hierbij had gespeeld. In de laatste aflevering vertellen advocaten van de slachtoffers over hun strategie om Maxwell in de rechtbank te krijgen. Uiteindelijk leidde dit eind vorig jaar tot een veroordeling wegens sekshandel, goed voor twintig jaar cel. Veronica, 22.50 uur (Actie, Jaume Collet-Serra, 2017) Tijdens de bioscooprelease van dit actievehikel was de Volkskrant eigenlijk alleen te spreken over de sterke openingssequentie. Daarin wordt de al tien jaar voortdurende weekroutine van forens Michael MacCauley (Liam Neeson) – wekker om 6 uur, ontbijt, ritje naar het treinstation met zijn vrouw – treffend verbeeld door uit al die identieke ochtenden één doorlopend moment te boetseren. Vervolgens verwordt de forens tot spil van een suf moordcomplot. Zonde van het bioscoopkaartje, maar vanavond kunt u na die smakelijke eerste minuten makkelijk op zoek naar alternatieve tijdsbesteding.||https://www.volkskrant.nl/cultuur-media/de-volkskrant-tv-selectie-voor-dinsdag-20-september~b987bfc7/
2022-09-19||Leiden gaat lichten doven om sterrenhemel te tonen||‘Licht uit, sterren aan’, is de leus van ‘Seeing Stars Leiden’. Het is een samenwerking tussen wetenschap, kunst, politiek en – misschien wel het belangrijkst – Leidse inwoners. De organisatie van het evenement hoopt dat ook zij de lichtknop om zullen zetten. Wat ze ervoor terugkrijgen is de Nederlandse sterrenhemel. Leiden is als onderdeel van de Randstad een van de meest lichtvervuilde plaatsen ter wereld. Zulk licht, of dat van kassen in de omgeving, blijft hangen boven de stad, en blokkeert het sterlicht. ‘We hopen met dit evenement mensen na de nare coronatijd weer te verbinden, met een gezamenlijke verwondering voor de nachtelijke hemel’, zegt Frans Snik, sterrenkundige aan de Universiteit Leiden en mede-organisator van het evenement. Kunstenaar Daan Roosegaarde is initiatiefnemer, ook Unesco is betrokken bij het evenement. Snik: ‘We vinden het zien van sterren een mensenrecht. We onderzoeken manieren om dat internationaal erkend te krijgen.’ Komende zondag is daar zorgvuldig voor uitgekozen. Dan is de maan, die het licht van nabije sterren kan overschreeuwen, niet zichtbaar. Bovendien zijn planeten als Saturnus en Jupiter dan ook goed te zien: ‘Stel je voor, vanuit het midden van de stad met een telescoop de ringen van Saturnus zien, dat vergeet je nooit meer.’ De afgelopen maanden is de organisatie van het evenement druk in weer geweest om inwoners betrokken te krijgen. Om het zo donker mogelijk te krijgen, maar ook om mensen te enthousiasmeren voor het evenement. In de ‘donkere zone’ zijn zondag sterrenkundigen met telescopen te vinden, om toeschouwers de sterrenhemel in detail te laten zien. Een andere reden om inwoners in te seinen is om te verzekeren dat de duisternis niet voor ongelukken zorgt. Voor een goed verloop staan bij alle wegen naar de donkere zone mensen van de organisatie om verkeer te regelen, en worden alle bussen omgeleid. Of het evenement succesvol zal zijn, hangt af van de Leidse burgers, maar ook van het weer, waar Snik en zijn collega’s nóg minder controle over hebben. ‘Als het na alle voorbereiding bewolkt zou zijn zondag, kunnen we natuurlijk niet van ‘Seeing Stars’ spreken’, zegt Snik. Donderdag bepaalt de organisatie aan de hand van de weersverwachting of het evenement door zal gaan.||https://www.volkskrant.nl/nieuws-achtergrond/leiden-gaat-lichten-doven-om-sterrenhemel-te-tonen~b916453d/
2022-09-19||‘Ik moest psychologische klachten verzinnen om kans te maken op een naamswijziging’||‘Ik moest de ketting doorbreken. Mijn oorspronkelijke achternaam is aan mijn voorouders opgedrongen met een zweep. Zo’n naam wil ik niet doorgeven aan mijn kinderen en kleinkinderen’, zegt Jeffrie Quarsie (31). Omdat hij niet telkens herinnerd wilde worden aan het slavernijverleden van zijn familie, wijzigde de Arnhemse GGD-arts in 2019 zijn naam. Maar makkelijk ging dat niet. ‘Daarom ben ik blij dat het kabinet luistert naar de oproep van de Nationaal Coördinator tegen Discriminatie en Racisme om het wijzigingsproces eenvoudiger te maken.’ In zijn jeugd was het slavernijverleden ‘niet echt een onderwerp’, vertelt Quarsie – die tot drie jaar geleden Buckle heette. Maar toen hij in 2016 familie van zijn vader in Ghana bezocht, besloot hij toch maar eens te informeren naar zijn familiegeschiedenis bij een oude tante. ‘Ik was geschokt door wat ze me vertelde.’ Volgens zijn tante hadden hun voorouders in slavernij geleefd. ‘Waarschijnlijk op een Amerikaanse plantage.’ Na afschaffing van de slavernij hadden ze zich aanvankelijk in Sierra Leone gevestigd, een land waar in de 19de eeuw veel voormalig tot slaaf gemaakten naartoe werden gestuurd. De achternaam van hun familie – Buckle – was een slavennaam, vertelde zijn tante hem. Twee jaar lang twijfelde Quarsie wat hij met deze informatie moest. ‘Het voelde heel vreemd. Buckle is een Engels-klinkende achternaam. Maar ik heb niks Engels in mij. Mijn vader is Ghanees, mijn moeder Nederlands. Het is een opgedrongen achternaam.’ En dat, zegt Quarsie, ‘is een pijnlijk besef. Elke keer dat mijn naam werd gezegd, werd ik herinnerd aan een verleden waarin mijn voorouders eigendom waren van Amerikanen.’ Uiteindelijk diende hij eind 2018 een aanvraag in om zijn naam te wijzigen. ‘Ik moest zo’n 850 euro betalen. Destijds studeerde ik nog, dus dat was veel geld.’ Hij moest daarnaast een psychologisch rapport meesturen waaruit bleek dat zijn achternaam zijn mentale gezondheid schaadde. ‘Die kosten kwamen er ook bij. Ik moest psychologische klachten verzinnen om kans te maken op een naamswijziging.’ Eigenlijk had hij zich ingesteld op een afwijzing. ‘Want het ministerie van Justitie en Veiligheid waarschuwde vooraf dat verreweg het grootste deel van de aanvragen wordt afgewezen. Maar in de zomer van 2019 kreeg ik het bericht dat ik mijn naam mocht wijzigen. Het voelde als een bevrijding.’ Hij koos de achternaam Quarsie, de tweede naam van zijn vader. ‘Die naam wordt in Ghana ook als achternaam gebruikt.’ Bovendien wilde hij daarmee zijn vader eren. ‘Ik had mijn vader nog niks verteld. Hij was best verrast. ‘Nu weet niemand meer dat we familie zijn’, zei hij. Ik heb hem uitgelegd dat je het zo kunt zien, maar dat hij met Quarsie nu bovenaan de stamboom staat.’ Inmiddels vindt zijn vader het een ‘mooie oplossing'. Wat Quarsie betreft heeft hij nog geluk. ‘Ik kon een naam kiezen die binnen mijn familie betekenis heeft. Maar ik was laatst op een bijeenkomst met veel Surinaamse en Antilliaanse Nederlanders en zij zitten in dubio. Aan de ene kant hebben ze al generatie op generatie een naam die niet bij hen past, die aan hen is opgedrongen door plantagehouders in de 19de eeuw. Maar aan de andere kant: welke naam zouden ze dan wel moeten kiezen? Zij komen er veel moeilijker uit, want over hun Afrikaanse voorouders is meestal niks bekend is. Toch hoop ik dat meer mensen dit doen, want je zet pas echt de stap naar vrijheid als je je slavennaam van je af hebt geworpen.’||https://www.volkskrant.nl/nieuws-achtergrond/ik-moest-psychologische-klachten-verzinnen-om-kans-te-maken-op-een-naamswijziging~b8b75b25/
2022-09-19||Oeljana en haar familie proberen in Rusland de Sami-cultuur nieuw leven in te blazen||Met de helikopter naar oma. Zo beginnen de zomervakanties van de 11-jarige Oeljana Galk. Haar grootmoeder behoort tot de slinkende groep Sami in Rusland en is de enige permanente inwoner van een dorp zonder naam op Kola, een schiereiland binnen de poolcirkel. Andere inwoners komen alleen in de zomer, als de zon weleens schijnt en het er niet stervenskoud is. De traditionele levensstijl van de Sami is hier zo goed als verdwenen. Er zijn nog maar een paar Sami die diep in de Russische toendra wonen, rendieren houden en zich in leven houden met visserij. De meesten van de 1.500 Sami in Rusland wonen in betonnen flatgebouwen van vijf verdiepingen, met etnische Russen als buren. Oeljana is een 21ste-eeuwse Sami. Ze komt uit een gezin van rendierherders, weet hoe je een snoek uit het water trekt en kan traditionele breiwerken maken. Tegelijkertijd kijkt ze via haar smartphone graag naar Japanse animeseries, verft ze haar haren rood en volgt ze het reguliere Russische onderwijs. Zij en haar Sami-gemeenschap werden vastgelegd door Natalia Saproenova, een Russische fotograaf uit Moermansk, de grootste stad op het schiereiland Kola. Tekenend voor de positie van de Sami in Rusland: Saproenova wist vrijwel niets over de Sami toen ze door een lokale krant naar een afgelegen meer werd gestuurd en in aanraking kwam met het volk. De onbekendheid van de Sami in Rusland heeft te maken met het beleid van de Sovjet-Unie, zo leerde Saproenova. De Sami moesten hun nomadische bestaan inwisselen voor een leven op de kolchoz, een collectieve boerderij. Ze dienden zich in de toendra te houden aan visquota, mochten hun eigen taal niet meer spreken en moesten afstand nemen van hun klederdracht. Nu proberen families als die van Oeljana hun cultuur nieuw leven in te blazen. Ze organiseren festivals en dragen de traditionele kleren weer met trots. Hun hoop is gevestigd op de generatie van Oeljana.||https://www.volkskrant.nl/nieuws-achtergrond/oeljana-en-haar-familie-proberen-in-rusland-de-sami-cultuur-nieuw-leven-in-te-blazen~bf86f6e9/
2022-09-19||Tobias Foss veroverde de regenboogtrui der eenzamen want hij koerste voor de goden||Groot is mijn respect voor de tijdritspecialisten. In vuige eenzaamheid moeten ze het zien te rooien, de ellebogen tegen elkaar gedrongen in steunen op het stuur waardoor die malle fietsen de aanblik hebben van een omgedraaide gynaecologische behandeltafel. Een troost voor hen is het wel dat de tegenstander net zo eenzaam is waardoor ze zich iets minder alleen kunnen voelen. Ikzelf was vroeger non-specialist op de tijdrit. Soms kwam het voor dat ik met een van inspanning exploderend hart werd ingehaald door een type dat twee minuten na mij was gestart. Niet te bevatten de snelheid van de even eenzame medemens. Ik had vaak ook het gevoel geen lucht in en uit te ademen maar houten blokjes. Voor tijdritspecialisten heb ik sindsdien onevenredig groot ontzag. Het was de Noor Tobias Foss die afgelopen weekend de regenboogtrui der eenzamen veroverde. Dus niet Ganna of Evenepoel. Evenmin de twee Zwitserse kosmonauten Küng en Bissegger. Vooraf vond Tobias Foss zichzelf geen kanshebber. Top-10, in het gunstigste geval top-5, dat was de inschatting- en ambitie. Papa Foss had hem gespeeld bij de bookmakers tegen een te verwaarlozen inzet. Zo zijn vaders. Een minimale inzet vertegenwoordigt een maximum aan hoop, geloof en liefde. Tobias Foss is geen ‘pannekoek’. In de jongerencategorieën was hij al geen pannekoek. Nu zijn resultaten behaald in het verleden geen garantie voor gefuif in de toekomst, maar in het geval van Foss kan ik me niet aan de indruk onttrekken dat de oude Noorse goden zich aan zijn zijde hebben geschaard. Zo simpel is het soms in de topsport. Het zijn de goden die het verschil maken. De bookmakers doen niet anders dan communiceren met de goden. In het dagelijks leven, dus als hij niet voor zijn land hoeft uit te komen, rijdt Tobias Foss voor Jumbo-Visma. De kledingfabrikant van Jumbo-Visma zal een mooi tijdritpak in regenboogdesign voor hem naaien. Een aardige opsteker voor de firma na het witwastumult rond Jumbo-topman Van Eerd. Ook in die kwestie maken de goden trouwens het verschil, al zijn het geen Noorse maar Brabantse. Was de sportieve leiding van Jumbo-Visma voorbereid op een wereldtitel in de eenzame discipline van het tijdrijden? Nou nee, Dumoulin had het moeten doen, maar die is al maanden op een onomkeerbare retraite. Foss? Leuk dat die meedoet. Ik lees dat Tobias Foss het in Australië het zonder ploegbemoeienis heeft gedaan. Hij koerste voor de Noorse goden, al kende hij die nauwelijks. Ik lees dat het tijdrijden bij Jumbo-Visma zulk een aandacht heeft - er zijn in die ploeg wetenschappers aangetrokken voor een millimeter winst- dat je gerust van een pseudo-religieuze hobby kunt spreken. Tobis Foss had ons ter plekke niet eens nodig, heet het nu. Hij kent onze catechismus van buiten. .||https://www.volkskrant.nl/sport/tobias-foss-veroverde-de-regenboogtrui-der-eenzamen-want-hij-koerste-voor-de-goden~b4f23f46/
2022-09-19||Oranje-selectie druk met kleding passen, penalty’s nemen, reclame maken en ook nog voetballen||Alles komt samen tijdens een week bij Oranje, de laatste periode met wedstrijden vóór het vertrek naar het WK in Qatar half november. Het volledige palet aan activiteiten: praten. Kleding passen. Commerciële dingetjes doen. Oefenen op penalty’s, en veel meer. Wie nu nog nieuw bij de selectie wil komen, dient te leveren, nog meer dan iemand die al bij de groep zit, want die is al gewogen door Van Gaal. Van Gaal wil het alleen nog over voetbal hebben, al zagen de spelers maandag een clip over Qatar, met een rol voor mensenrechtenorganisatie Amnesty International. Secretaris-generaal Gijs de Jong van de KNVB praatte de internationals opnieuw bij over de situatie in het land, qua rechten voor arbeiders. ‘Bonden hebben een grotere politieke invloed dan een speler’, vindt Van Gaal. ‘Spelers moeten voetballen.’ De internationale discussie over een compensatiefonds voor nabestaanden van slachtoffers van de bouw van WK-infrastructuur begrijpt hij al te goed. ‘Natuurlijk sta ik achter dat compensatiefonds, zeker als je kijkt naar de miljarden, of miljoenen die de FIFA verdient.’ ‘Je kunt het zelf bedenken’, aldus Van Gaal over spelers die zich mogelijk nog melden. De groep staat vrij vast, maar bijvoorbeeld Donyell Malen is terug van een blessure en Luuk de Jong is bijna terug. Alleen: de tijd dringt. Half november is het vertrek, op 21 november volgt de eerste wedstrijd tegen Senegal. Deze week speelt Oranje de laatste groepsduels in de Nations League, tegen Polen (uit, donderdag) en België (thuis, zondag). In Zeist meldt zich deze week ook voormalig volleybalcoach Peter Murphy, die zowel studies volgde als onderwees, om te spreken over psychologische aspecten van strafschoppen. In 2014 was ‘het oog van de meester’ nog doorslaggevend. Van Gaal bracht Tim Krul vlak voor het einde van de 120 minuten in de kwartfinale tegen Costa Rica voor Jasper Cillessen, met winst en twee gestopte strafschoppen tot gevolg. Hij kon de truc in de halve finale tegen Argentinië niet herhalen, omdat hij door zijn wissels heen was. Van Gaal heeft dat een fout van hemzelf genoemd, om direct een relativering aan te brengen. Hij dacht dat de voor Van Persie ingevallen Huntelaar het duel nog zou beslissen. Toen dat niet gebeurde was de volgorde van nemen verstoord en miste Ron Vlaar de eerste. ‘Nu gaan we zoveel mogelijk wetenschappelijk onderbouwen’. Hij denkt dat Nederland daarin verder is dan menig ander land. ‘Voetbal is een sport waarin conservatisme een belangrijke rol speelt.’ Murphy zal onder meer praten over ‘hoe je een tegenstander in verlegenheid kunt brengen.’ Bij Van Gaal mag dat vrij ver gaan, als het binnen de regels is. Doelman Justin Bijlow van Feyenoord, die tot zijn lichte verbazing wegviel uit de selectie, meldt zich deze week wel om te oefenen op strafschoppen. Van Gaal weerlegt kritiek op het ontbreken van Bijlow, terwijl hij met Jasper Cillessen, Mark Flekken en de nieuwelingen Remko Pasveer en Andries Noppert vier doelmannen opriep, de laatste twee ook omdat ze nog nooit bij de selectie waren en hij ze wil leren kennen. ‘Jan Publiek kijkt niet zo als wij kijken.’ Over Bijlow: ‘Leveren heeft hij in het begin van dit seizoen niet gedaan, vergeleken met de opgeroepen spelers. En als je een bal stopt, wil dat nog niet zeggen dat je een goede keeper bent. Er zijn andere teamfuncties.’ Zestig spelers zijn gevolgd. Wie nog nooit bij de groep was, heeft nog slechts een kleine kans. Joey Veerman zat in de voorselectie, maar speelde de laatste tijd minder. Maar voor bijvoorbeeld Veerman en Brian Brobbey is de poort nog niet volledig gesloten. Voor selectie tellen ook andere eigenschappen dan alleen voetbal. ‘Gedrag, persoonlijkheid om een toernooi met elkaar te ondergaan.’ Qua voetbal is hij redelijk tevreden. ‘Wij zijn bezig met de implementatie van een nieuw systeem. Daaraan probeer ik te sleutelen, omdat het nog niet 90 minuten goed is uitgevoerd. Het 1-3-4-3 moet worden uitgevoerd in de visie van Louis van Gaal. Het perspectief op succes is groter dan toen ik begon. De jongens hebben het systeem geaccepteerd en willen het uitvoeren. En we hebben nog niet verloren.’||https://www.volkskrant.nl/sport/oranje-selectie-druk-met-kleding-passen-penalty-s-nemen-reclame-maken-en-ook-nog-voetballen~b37fb70e/
2022-09-19||In schaakpartij tegen Niemann trekt wereldkampioen Carlsen zich na één zet terug||Aan de rel in de schaakwereld tussen wereldkampioen Magnus Carlsen en de jonge Amerikaanse grootmeester Hans Niemann over mogelijk vals spel is maandagavond een nieuw hoofdstuk toegevoegd. In een confrontatie tussen beide spelers tijdens de Julius Baer Generation Cup, een onlinetoernooi, trok de Noor zich al na één zet terug. In een reactie op de opening van Niemann met een pion, verplaatste hij, spelend met zwart, zijn paard, waarna de Amerikaan nog antwoordde met het naar voren plaatsen van een tweede pion. Daarna was de partij voorbij. Een verklaring van Carlsen bleef vooralsnog uit. Schaakliefhebbers hadden reikhalzend uitgekeken naar de partij, nadat enkele weken geleden een wedstrijd tussen de twee eindigde in verdachtmakingen van de wereldkampioen aan het adres van zijn tegenstander. Op 4 september kwamen ze elkaar tegen in de Sinquefield Cup in Saint Louis. Daar maakte de Amerikaan een einde aan een reeks van 53 ongeslagen partijen van Carlsen. Die trok zich plotseling terug uit het toernooi en plaatste op Twitter een filmpje met de Portugese voetbaltrainer José Mourinho, die daarin zegt dat als hij praat in grote problemen komt. Carlsen gaf ook toen geen verdere toelichting. Niemann ontkende stellig dat hij vals had gespeeld. Op het onlinetoernooi presteerde Carlsen sterk. Hij boekte drie overwinningen en speelde remise tegen de Nederlander Anish Giri. Met zijn besluit meteen op te geven, zakte hij even van de eerste naar de vierde plek, pal achter Niemann. Later stond hij gedeeld tweede.||https://www.volkskrant.nl/sport/in-schaakpartij-tegen-niemann-trekt-wereldkampioen-carlsen-zich-na-een-zet-terug~bedda454/
2022-09-19||Aanhoudende protesten in Iran om dood Mahsa Amini na arrestatie door zedenpolitie||In de hoofdstad Teheran waren het maandag met name studenten die demonstreerden. Er werden leuzen geroepen tegen de politie en dingen als ‘dood aan de dictator’, doelend op ayatollah Khamenei, de feitelijke machthebber in Iran. De politie greep hard in met wapenstokken en traangas. In Divandarreh, in de provincie Koerdistan in het westen van Iran, vielen twee doden en vijftien gewonden, meldt de Iraanse mensenrechtenorganisatie Hengaw. Mahsa Amini, de 22-jarige vrouw wier dood de aanleiding is voor de protesten, was Koerdisch. Veel van de protesten vinden daarom plaats in Koerdistan. In haar geboortestad Saghez werd ook gedemonstreerd. Veiligheidstroepen schoten daar op demonstranten, aldus Hengaw, ook met twee dodelijke slachtoffers tot gevolg. Sinds de Islamitische Revolutie in 1979 is het voor vrouwen verplicht een hoofddoek te dragen. De Iraanse zedenpolitie houdt er streng toezicht op dat dat op de juiste manier gebeurt. Volgens de Iraanse autoriteiten was Mahsa Amini, die op bezoek was bij familie in Teheran, in overtreding van de voorschriften. De politie ontkent haar dood te hebben veroorzaakt; ze zou zijn overleden aan een hartaanval. Ook maandag sprak de politie weer van een ‘onfortuinlijk incident’. Dat is in tegenspraak met de lezing van getuigen, die gezien hebben dat de politie haar uiterst hardhandig arresteerde. De Britse krant The Guardian meldt dat er een cat-scan is gemaakt, waarop te zien is dat Amini botbreuken, bloedingen en een hersenoedeem had. Bovendien zegt Amini’s vader dat zijn dochter – in tegenspraak met de autoriteiten – helemaal geen hartproblemen had. Het protest tegen de strikte regels en de zedenpolitie speelt zich overigens niet alleen op straat af. Op sociale media plaatsten Iraanse vrouwen filmpjes waarin ze uit protest hun haar afknippen of hun hoofddoek verbranden. De ultraconservatieve president Ebrahim Raisi zegt inmiddels de familie Amini te hebben gesproken. Hij zou de vader van het slachtoffer hebben verteld dat ‘uw dochter is zoals mijn eigen dochter, en dit incident voelt aan alsof het iemand die ik zelf liefheb is overkomen’. Onder Raisi, die vorig jaar aan de macht kwam, zijn er juist strengere maatregelen afgekondigd om vrouwen te controleren op hun kleding. Zo is er een decreet getekend om via camera’s met gezichtsherkenning vrouwen in het openbaar vervoer te surveilleren.||https://www.volkskrant.nl/nieuws-achtergrond/aanhoudende-protesten-in-iran-om-dood-mahsa-amini-na-arrestatie-door-zedenpolitie~ba2c3120/
2022-09-19||Het is de overheid die onze basisvoorzieningen uit handen heeft gegeven||Mensen die met enthousiasme en nauwkeurigheid de financiële huishouding organiseren zijn ware geschenken aan types zoals ik, die zich nog liever met een dubieuze parachute van een klif afwerpen dan aan een bureau voegen om journaalposten op te stellen. Ik vind het daarom volkomen terecht dat de rijksbegroting met zoveel egards wordt gepresenteerd; als je de miljardenboekhouding van een heel land in elkaar weet te puzzelen mag je die allicht presenteren met sprookjesachtige koetsen en een fascinerende hoedjesparade. Helaas is Prinsjesdag ook dit jaar weinig feestelijk. Ik vermoed dat onze koning de troonrede zal presenteren met een ernstig gezicht nu de opsomming van problemen waarvoor Nederland zich gesteld ziet vrij deprimerend is. Winter is coming, hopelijk zonder een Elfstedentocht-faciliterende kou. Om het moraal en de solidariteit erin te houden zal de troonrede waarschijnlijk spreken over ‘ieders inspanning’, opdat wij met elkander deze barre tijden vol vertrouwen tegemoet treden. De overheid doet namelijk al haar uiterste best, zie het historische maatregelenpakket om de koopkracht te stutten, maar zij kan nu eenmaal niet álles oplossen. Zeker niet gezien de complexiteit van alle crises die zich tegelijkertijd hebben aangediend. Het zijn moeilijke tijden, met ingewikkelde materie en een hoop uitdagingen die allemaal in elkaar grijpen. Minister Kaag liet dergelijke teksten al optekenen en minister Weerwind had in het Kamerdebat van afgelopen donderdag een gelijke boodschap ten aanzien van de crisis in de jeugdbescherming. Na een invoelend voorwoord over hoe erg hij het allemaal vond voor de betrokken jeugdwerkers, ouders en kinderen, waarschuwde Weerwind dat regie niet betekent dat je alles kunt bepalen of oplossen. Er is een gezamenlijke inspanning nodig. Nu valt de complexiteit van de problemen niet te ontkennen en de overheid kan inderdaad niet alles oplossen, maar het zou al een hoop schelen als ze er zélf niet steeds zo’n bende van maakt. Het feit dat het kabinet moeilijk kan bijsturen op de energiemarkt komt mede voort uit de privatisering van de energievoorziening. Tijdens de coronacrisis bleek de privatisering van de zorg een barrière voor de overheid om effectief op te treden. En ook op de woningmarkt is de toenemende privatisering een problematische factor gebleken. Het is de overheid die onze primaire basisvoorzieningen uit handen heeft gegeven. En vervolgens jarenlang niet heeft ingegrepen toen de boel de verkeerde kant op ging. Dat we vandaag de dag te maken hebben met een veelkoppig crisismonster zou dan ook niet moeten leiden tot deerniswekkende kreten van de regering over haar o zo moeilijke positie terwijl ze, ploeter-ploeter, verschrikkelijk haar best doet. De huidige problemen zijn niet in één begrotingsjaar ontstaan, zij hebben een vrij overzichtelijk aanlooptraject afgelegd. Daarbij heeft het niet ontbroken aan inspectierapporten, evaluatiecommissies, signalerende rechtspraak, brandbrieven en hulpkreten. De opeenvolgende Rutte-regeringen bleven echter zonder visie doorploeteren, immers: voor visie moesten we volgens de premier bij de opticien zijn. De term ‘gezamenlijke inspanning’ duidt op een wederkerige verhouding. Ik vraag me af of de regering zich realiseert hoe weinig wederkerig zij zich de afgelopen jaren heeft opgesteld en hoe misplaatst haar huidige oproep aan de burger kan aanvoelen. Een goede begroting moet niet enkel boekhoudkundig kloppen, maar ook vooruitlopen op een verdergelegen toekomst. Daarbij ontkom je er niet aan om een visie te ontwikkelen. Ik hoop van harte dat het huidige kabinet-Rutte dát voor elkaar krijgt. Daar kan geen hoedjesparade tegenop.||https://www.volkskrant.nl/columns-opinie/het-is-de-overheid-die-onze-basisvoorzieningen-uit-handen-heeft-gegeven~bfe532b1/
2022-09-19||Vaarwel, kleine grote koningin: ‘Dit afscheid doet haar recht’||Het zijn niet alleen de stiltes die door merg en been gaan tijdens de staatsbegrafenis van koningin Elizabeth, maar vooral ook de geluiden. De kanonschoten in Hyde Park. Het doffe gebeier van de Big Ben. De doedelzakken van de Ierse en Schotse guards. Het geklik van de legerschoenen tegen het asfalt van The Mall. De engelachtige koorknapen in Westminster Abbey. Het God Save the King. En dichterbij: het gesnik van de aanwezigen voor wie deze climax van tien dagen nationale rouw net iets te veel wordt. Londen is maandagmiddag, om William Shakespeare te parafraseren, ‘vol met geluiden’ tijdens de grootste uitvaart die niet alleen de Britten, maar ook de rest van de wereld ooit heeft gezien. Geluiden van rouw, geluiden van dank en geluiden van hoop. Bij het vaarwel zeggen van de kleine grote koningin die meer dan zeventig jaar op de troon heeft gezeten, krijgen de woorden ‘Groot’ en ‘Verenigd’ in Groot-Brittannië en het Verenigd Koninkrijk weer hun oude betekenis. Honderdduizenden Britten zijn maandagochtend, of reeds zondagavond, naar de hoofdstad gekomen om mee te schrijven aan de geschiedenis. Met slaapzakken. Met thermosflessen. Met Mr Kipling-cakes. Met vlaggen. Met onverwerkt verdriet. Ze willen allemaal een mooi plekje hebben rondom het paleis van Westminster, waar de overleden vorstin tot maandagochtend opgebaard lag, en Westminster Abbey, de plek waar Elizabeth was getrouwd, was gekroond en waar nu de rouwdienst zou plaatsvinden. De affuit waar het koninklijke lichaam op rustte, wordt voortgetrokken door 142 matrozen, net zoals bij de uitvaart van Victoria, 121 jaar geleden. Indertijd was dat eigenlijk de taak van de artillerie, maar door het slechte weer waren de paarden onhandelbaar. De Royal Navy bracht toen redding. Zo zit de Britse geschiedenis in elkaar: een lange reeks van toevalligheden en improvisaties. Het was ook nooit de bedoeling dat Elizabeth koningin zou worden. Dat was het gevolg van het liefdesleven van haar oom. Vanaf het begin heeft ze in haar roeping de steun gezocht van God, iets waar de Anglicaanse rouwdienst van getuigt. Het verschilt totaal van het afscheid van Diana, een kwarteeuw geleden. Geen Elton John op piano, geen emotionele toespraken en geen beroemdheden, maar hoopgevende lofliederen en psalmen. Wel lopen net als toen Harry en William naast elkaar achter de kist, alsmede, na veel discussie, de negen jaar oude George, de toekomstige koning, met zijn twee jaar jongere zusje Charlotte. Het hoofd van het Gemenebest, Baroness Scotland, en het hoofd van haar regering, premier Liz Truss, lezen voor uit de Bijbel, terwijl het hoofd van de Anglicaanse kerk, aartsbisschop Justin Welby preekt. ‘We will meet again’, citeert hij Vera Lynn ter afsluiting. Het ontroerendste moment komt op het einde, wanneer de koninklijke doedelzakspeler, Pipe Major Paul Burns, een treurlied speelt en het geluid laat wegsterven door weg te lopen richting het licht. Op z’n Brits werden emoties getoond in ritueel en ceremonie. Wie de hele ceremonie nauwgezet wil volgen, is aangewezen op de grote schermen in Hyde Park, waar af en toe een walm van buskruit te ruiken is. Op de plek waar enkele maanden geleden The Rolling Stones stonden, de koningen van de rock, zitten nu duizenden toeschouwers die kleedjes en proviand hebben meegebracht. Waar afgelopen dagen de rij dienst deed als symbool van het Brits-zijn, maakt nu de picknick, die andere Britse specialiteit, deel uit van het nationale rouwproces. Gary Tootill draag het bordeauxrode baret van zijn Parachute-regiment, en de medailles opgespeld die hij in Bosnië, Belize en Noord-Ierland heeft verdiend, alsmede de drie medailles van drie koninklijke jubilea. ‘Het is een eer om haar te hebben gediend’, zegt de 54-jarige veteraan.’ Trots toont hij een foto waarop te zien is hoe hij als twintigjarige de koningin ontmoette tijdens een legeroefening. ‘Dit afscheid doet haar recht’, zegt hij, met een glas rosé kijkend naar zijn marcherende wapenbroeders. Trots is, naast verdriet, ook een emotie die de overhand heeft bij de 31-jarige Sophie Nielson, die in de vlag van het recente Platinum Jubileum staat te kijken. ‘Haar dood heeft het land herenigd en ik hoop dat dit haar nalatenschap zal zijn’, zegt ze. ‘Mijn blijvende herinnering aan Hare Majesteit? Haar humor en hoe ze zich als jonge vrouw staande hield in een mannenwereld.’ Iets verderop zingt een oude man The Lord Is My Shepherd mee, de lievelingshymne van de diepgelovige vorstin. Stilte overheerst – zelfs vliegtuigen zijn omgeleid – wanneer de kist door soldaten, die uit Irak waren overgekomen, weer op de affuit wordt gezet. Waarna een lange rouwmars begint in de richting van de Wellington Arch nabij Hyde Park Corner. Langzaam marcheert de crème de la crème van de gewapende strijdkrachten over The Mall, de brede boulevard die gemaakt is voor gelegenheden als deze. Achter de kist lopen, in vol ornaat, koning Charles en andere leden van de koninklijke familie. De hekken van Buckingham Palace staan open, maar de rouwstoet marcheert voorbij.||https://www.volkskrant.nl/nieuws-achtergrond/vaarwel-kleine-grote-koningin-dit-afscheid-doet-haar-recht~b55a6b10/
2022-09-19||Kabinet voert per 1 november prijsplafond in voor energieleveranciers particulieren||Gezinnen met een gemiddeld energieverbruik hoeven vanaf november waarschijnlijk niet meer te betalen dan de marktprijzen van begin dit jaar. Dat gemiddelde jaarlijkse verbruik ligt volgens onderzoeksbureau CE Delft op 1.120 kubieke meter aardgas en 2.150 kilowattuur elektriciteit. Huishoudens waarvan het verbruik boven die norm uitkomt, moeten over die extra energieconsumptie wel de volle prijs betalen die hun energieleverancier vraagt. Het kabinet stelt het prijsplafond vast op de marktprijs van begin dit jaar. Dat is het niveau van voor de Russische invasie van Oekraïne, die de gasprijzen enorm opdreef. De marktprijs van aardgas is op dit moment meer dan twee keer zo hoog als in januari 2022. Hoe lang het prijsplafond uiteindelijk van kracht blijft, hangt mede van de ontwikkeling van de energieprijzen af. Het kabinet kan de maatregel indien nodig verlengen. Of het gemiddelde energieverbruik van Nederlandse huishoudens inderdaad de afkapgrens wordt voor het beschermde, lage tarief is nog niet helemaal zeker. Over dat punt waren de vier coalitiepartijen maandagavond nog in overleg. Een aantal partijen zou liever een hoger verbruik onder het lage, beschermde tarief laten vallen. GroenLinks en PvdA stelden eerder voor die grens bij 1.500 kuub gas en 3.300 kwh stroom te leggen. Hoe hoger de afkapgrens, hoe meer huishoudens alleen het lage tarief betalen. Maar een hogere afkapgrens maakt de regeling wel veel duurder. Een ander nadeel van een hoge afkapgrens is dat dit de prikkel om energie te besparen beperkt, terwijl de Europese Unie alle lidstaten verplicht het landelijk energieverbruik fors terug te dringen. Het verschil tussen de (hoge) inkoopprijs die de energieleveranciers betalen en de (lage) prijs die ze hun klanten vanaf november in rekening mogen brengen, zal de rijksoverheid tijdelijk subsidiëren. Hoeveel dat de schatkist gaat kosten is op voorhand niet te zeggen. Dit hangt namelijk af van de gemiddelde gasprijs deze winter. Naast het prijsplafond verstrekt het kabinet ook noodhulp aan mensen die nu al een grote betalingsachterstand hebben op hun energierekening. Die hulp is er ook voor Nederlanders die ondanks het prijsplafond nog steeds hun rekening niet kunnen betalen. Het kabinet heeft beloofd dat niemand deze winter van gas en elektriciteit zal worden afgesloten. Daarom neemt de overheid het wanbetalingsrisico tot 1 april grotendeels van de energieleveranciers over. Mensen die een hoge schuld hebben bij hun energieleverancier die ze niet op korte termijn kunnen aflossen, krijgen een deel van deze schuld kwijtgescholden. Voor het resterende deel van hun betalingsachterstand krijgen ze een zeer coulante betalingsregeling. De overheid vergoedt de oninbare schulden en verstrekt de energiebedrijven kredieten voor de schulden die hun klanten via een betalingsregeling proberen te voldoen. Zo voorkomt de overheid dat energieleveranciers failliet gaan. Nederland telt tientallen kleine energieleveranciers (veelal prijsvechters) die nu al in grote problemen zitten. Dat komt doordat ze hun energie duur moeten inkopen en deels voor een veel lagere prijs weer verkopen, omdat hun klanten contracten met lage vaste prijzen hebben afgesloten. Om dat risico te verminderen, bieden vrijwel alle leveranciers momenteel alleen nog maar contracten met een variabele energieprijs aan. Het kabinet heeft maandag een principe-overeenkomst met de sector gesloten waarin staat dat leveranciers weer contracten met een vaste energieprijs moeten aanbieden. Consumenten hebben dan meer langetermijnzekerheid over hun energierekening. Wat het kabinet daar tegenover stelt om de bedrijven zover te krijgen, is niet duidelijk. Minister Jetten van Energie heeft eerder gezegd dat hij wil bekijken of de opzegvergoeding die particulieren betalen als ze naar een concurrent willen overstappen omhoog kan. Die ‘overstapboetes’ zijn nu zo laag, dat ze meestal niet opwegen tegen het prijsvoordeel van het nieuwe energiecontract.||https://www.volkskrant.nl/nieuws-achtergrond/kabinet-voert-per-1-november-prijsplafond-in-voor-energieleveranciers-particulieren~bbf68dd3/
2022-09-19||Na Zaporizja dreigt nu ook de op een na grootste kerncentrale van Oekraïne oorlogsgebied te worden||De aanval is de zoveelste op de civiele infrastructuur, in het bijzonder de energievoorziening, sinds de militaire nederlaag van het Russische leger in de provincie Charkiv. Nu de winter nadert, zou Moskou er mogelijk op uit zijn om de energietoevoer in Oekraïne te ontregelen. Volgens het nucleaire staatsenergiebedrijf Energoatom sloeg de raket in op zo’n 300 meter van de kernreactoren. Op een video die het Oekraïense leger vrijgaf, is te zien dat kort na elkaar twee grote explosies plaatsvinden op het terrein in de provincie Mykolajiv. Door de aanval, die kort na middernacht plaatsvond, moest een waterkrachtcentrale tijdelijk worden stilgelegd. Energoatom publiceerde foto’s waarop een flinke krater in het terrein is te zien. Zoals hij eerder deed bij de aanvallen op de Zaporizja-kerncentrale, greep president Volodymyr Zelensky deze raketaanval aan om op te roepen tot internationale actie tegen Moskou. ‘Rusland brengt de hele wereld in gevaar’, aldus de Oekraïense president. ‘We moeten Rusland stoppen voor het te laat is.’ De Pivdennoöekrajinsk-kerncentrale bevindt zich op zo’n 350 kilometer ten zuiden van Kyiv en was nog niet eerder betrokken bij de strijd. Het internationale atoomagentschap IAEA heeft onlangs opgeroepen het gebied rond de Zaporizja-kerncentrale, de grootste van het land, te demilitariseren, om een nucleair ongeluk te voorkomen. Rusland, dat de kerncentrale in handen heeft, weigert dit tot nu toe. Militaire deskundigen verdenken het Russische leger ervan met de aanvallen beide kerncentrales stil te willen leggen door de elektriciteitsvoorziening van het complex af te snijden. Uitschakeling van de kerncentrales kan met de naderende winter grote gevolgen hebben voor de bevolking. Sinds de terugtrekking uit de regio Charkiv heeft het Russische leger ook lucht- en raketaanvallen uitgevoerd op energiecentrales en een dam. Rusland reageerde maandag niet op de beschuldiging dat het de Pivdennoöekrajinsk-kerncentrale had bestookt. Wel waarschuwde president Vladimir Poetin afgelopen vrijdag dat de aanvallen op de infrastructuur mogelijk worden opgevoerd. ‘Onlangs heeft het Russische leger een aantal krachtige aanvallen uitgevoerd’, aldus Poetin, doelend op de acties van vorige week. ‘Laten we die beschouwen als een waarschuwing’. Volgens het Britse ministerie van Defensie wil het Kremlin met het vernietigen van cruciale infrastructuur de bevolking en Kyiv een klap toebrengen. ‘Het is een poging het moreel van het Oekraïense volk en de regering rechtstreeks te ondermijnen’, aldus Londen, dat erop wijst dat de aanvallen geen enkel militair nut hebben. Het Oekraïense leger zet ondertussen het offensief in het noordoosten onverminderd door. De Russen moeten nu vrezen dat hun posities in de provincie Loehansk in gevaar komen. Volgens de gouverneur van Loehansk, Serhi Hajdaj, namen de Oekraïners twee belangrijke plaatsen in. Een van de twee, Bilohorivka, ligt op zo’n 8 kilometer van Lysytsjansk. Deze stad viel in juli in Russische handen, waardoor het Oekraïense leger de controle verloor over Loehansk, een van de twee Donbas-republiekjes. De Amerikaanse president Joe Biden prees de Oekraïners maandag voor de overwinningen van de laatste tijd op het slagveld. ‘Ze verslaan Rusland’, aldus Biden in een tv-interview. ‘Rusland blijkt niet zo competent en capabel te zijn als veel mensen hadden gedacht.’||https://www.volkskrant.nl/nieuws-achtergrond/na-zaporizja-dreigt-nu-ook-de-op-een-na-grootste-kerncentrale-van-oekraine-oorlogsgebied-te-worden~b5d27783/
2022-09-19||Porsche naar verwachting ook pijlsnel van start op de beurs||De beursgang komt op een spannend moment; aandelenmarkten staan wereldwijd onder druk door inflatie en stijgende rentes. Niettemin verwacht Porsches moederbedrijf Volkswagen AG rond de 9 miljard euro op te halen. Het geld gebruikt VW om verder te investeren in elektrificatie. Ook hoopt VW in het kielzog van Porsche zelf ook meer beurswaarde te genereren. Dat is nodig, want de koers van Volkswagen bleef de laatste jaren achter bij de torenhoge ambities van het concern dat zich na het dieselschandaal van 2015 volledig heeft gestort op elektrificatie. Anders dan het grote voorbeeld Tesla zag VW de eigen beurswaarde niet exploderen. Die bedraagt nu ongeveer 86 miljard, ongeveer net zoveel als vijf jaar geleden, toen de elektrische plannen vaart kregen. Tesla, dat ongeveer tien keer minder auto’s bouwt, is ruim tien keer zoveel waard. Een beursgang moet Porsche flexibeler maken, is het idee. Overigens behouden de families Piëch en Porsche vetorecht bij belangrijke besluiten, net als bij het Volkswagenconcern, doordat slechts de helft van de aandelen stemrecht heeft en de familie 25 procent plus één aandeel in bezit zal krijgen. Een klein deel van de stukken (in totaal komen er 911 miljoen beschikbaar, een getal bedoeld als marketinggebbetje vanwege het beroemde model 911) gaat naar particuliere beleggers, die zo een stukje van de beroemde sportwagenfabrikant kunnen bezitten. Met de uitgifteprijs van tussen de 76,50 en 82,50 euro komt de beurswaarde van Porsche op 70 tot 75 miljard euro. Dat het sportwagenmerk ondanks de economische onzekerheden toch de sprong naar de beurs waagt, laat zien dat het bedrijf uit Stuttgart vertrouwen heeft in de toekomst. Tijdens een analistenbijeenkomst afgelopen zomer beloofde het concern marges van minstens 15 procent, zelfs als Europa in een crisis komt. Overigens verdient het concern het meeste van zijn geld niet aan de 911, maar aan suv’s als de Cayenne. In tegenstelling tot sommige Italiaanse sportwagenmerken is voor Porsche de toekomst wel grotendeels elektrisch; tegen het eind van het decennium moet ongeveer 80 procent van de wagens accu-aandrijving hebben. Het automerk presenteerde twee jaar geleden zijn eerste e-sportwagen, de succesvolle Taycan.||https://www.volkskrant.nl/economie/porsche-naar-verwachting-ook-pijlsnel-van-start-op-de-beurs~b7cf3de7/
2022-09-19||Het nieuwe wapen van de EU tegen Hongarije werkt goed, maar Brussel moet zich niet laten ringeloren||Al jarenlang bijt de Europese Unie zijn tanden stuk op de vele hoofdpijndossiers uit het Hongarije van Viktor Orbán. Zo is er, sinds hij in 2010 opnieuw aantrad als premier, aan de grondwet gerommeld en zijn er wetten ingevoerd die de oppositie marginaliseren. Daarnaast zijn de verkiezingen gemanipuleerd, wordt de rechtsstaat ondermijnd, is de persvrijheid aan banden gelegd, en worden, in naam van ‘christelijke waarden’, lgbti-personen en immigranten in het land aangevallen. Vorige week nog oordeelde het Europees Parlement dat Hongarije niet langer een volwaardige democratie is, maar vermoedelijk heeft Orbán toen niet eens met de ogen geknipperd. Hij is al zo vaak op het matje geroepen, en bleek nooit gevoelig voor een moreel appèl of diplomatieke druk – tot grote frustratie van Brussel, dat zich lange tijd geen raad leek te weten met deze dwarse lidstaat (die overigens in veel kwesties Polen aan zijn zijde vond). Nu echter lijkt er met de nieuwe rechtsstaattoets een wapen te zijn ontwikkeld dat wél effect heeft: als Hongarije geen werk maakt van de strijd tegen corruptie, wordt de geldkraan dichtgedraaid. Dit mechanisme komt uit de koker van Rutte, die er in 2020 op aandrong om de stroom van EU-geld op voorhand al stop te kunnen zetten als het ontvangende EU-land niet kan garanderen dat het goed wordt besteed. En dat kon Hongarije niet, zo oordeelde de Europese Commissie: de afgelopen jaren is er veel EU-geld bij bondgenoten en familieleden van Orbán terechtgekomen, en de nationale aanklager (een voormalig partijlid van Orbán) liep niet warm voor fraudeonderzoeken. Een korting op de EU-geldstroom is dus ‘gepast’, stelde de Commissie. Voor het eerst veerde Orban wél op, en bleek Boedapest bereid tot de gevraagde wettelijke veranderingen. Hij heeft het geld hard nodig: de waarde van de Hongaarse munt daalt op een moment dat het leven ook in Hongarije steeds duurder wordt. En dus steekt Orbán plotseling de hand uit naar Brussel, en belooft hij, bijvoorbeeld, een controlesysteem voor de besteding van EU-subsidies dat ‘strikter is dan ooit’. Het is zeker toe te juichen dat dit nieuwe wapen van de EU eindelijk wel effect lijkt te hebben. Maar het is geen garantie voor verandering: de belangrijkste instellingen van Hongarije staan allemaal onder controle van de partij van Orbán, en zij hebben er belang bij de corruptie in stand te houden. Brussel moet er scherp op toezien dat het zich niet laat ringeloren.||https://www.volkskrant.nl/columns-opinie/het-nieuwe-wapen-van-de-eu-tegen-hongarije-werkt-goed-maar-brussel-moet-zich-niet-laten-ringeloren~b6d89c51/
2022-09-19||Publiciteitsschuwe miljardair die door machtsstrijd bij PSV de schijnwerpers op zich weet gericht||Hij is de man die supermarktacties met voetbalplaatjes en spaarzegels voor messensets groot maakte. Toch is de kans groot dat u de Brabantse ‘spaarzegelmiljardair’ Robert van der Wallen (55) niet kent. Hij schreeuwt zijn successen niet van de daken, is niet verwikkeld in aandachttrekkende schandalen en geeft zelden interviews. Liever blijft hij in de luwte. Wel was hij bereid om in 2016 naar een bijeenkomst voor ondernemers te komen in zijn geboorteplaats Vlierden, waar het Weekblad voor Deurne optekende dat hij niet van de aandacht houdt die zijn plek in de Quote top-100 met zich meebrengt. ‘Ik houd zoveel mogelijk af. Je schiet er niets mee op.’ Nu ziet de publiciteitsschuwe miljardair toch de spotlights op zich gericht. De raad van commissarissen van PSV heeft onder zijn voorzitterschap technisch directeur John de Jong eruit gewerkt. De raad, die op dient te treden als toezichthouder en adviseur, zegde het vertrouwen in hem op. De Jong zag weinig andere keuze dan te vertrekken. Algemeen directeur Marcel Brands zei dat hij achter De Jong was blijven staan. ‘Ik heb geen prettig gevoel bij de gang van zaken’, reageerde hij. Trainer Ruud van Nistelrooij noemde ‘de timing niet goed, midden in het seizoen’. Gevraagd naar wie nou eigenlijk de baas is bij PSV, de directie of de commissarissen, antwoordde hij: ‘Dat lijkt mij duidelijk als je dit verhaal hoort.’ Daarmee lijkt er sprake van een machtsstrijd tussen de directie en de raad van commissarissen. Aanleiding voor die strijd is het besluit van de directie om lucratieve aanbiedingen uit Engeland voor Ibrahim Sangaré en Cody Gakpo af te slaan. De Raad van Commissarissen meent dat PSV de opbrengsten van een dergelijke verkoop hard nodig heeft. Van der Wallen, die van jongs af aan al fan is van PSV, is bezorgd dat het gat met Ajax onoverbrugbaar wordt dankzij financiële successen van die club, zei hij vorig jaar tegen het Eindhovens Dagblad. ‘Ik vind dat wij de laatste jaren te weinig prijzen hebben gewonnen.’ De carrière van de Brabantse ondernemer nam een vlucht in Hongkong. Daar trad hij, na het volgen van de leao (lager economisch en administratief onderwijs) en een periode als supermarktmanager, in dienst van een winkelketen om spaaracties op te zetten. Toen die keten in 1995 failliet ging, richtte hij een bedrijf op dat zich helemaal toelegde op het bedenken en opzetten van acties om klanten te binden. Een gouden greep, zo bleek: het groeide uit tot multinational BrandLoyalty. Het creëren van een goede bedrijfscultuur acht hij zelf cruciaal voor dit succes. Zo zei hij in 2020 tegen Het Financieele Dagblad dat hij de de toiletten expres zo liet plaatsen dat medewerkers ver moesten lopen, zodat ze elkaar vaker tegen kwamen. Als baas van dit bedrijf begon Van der Wallen zijn eerste sportavontuur, toen hij in 2012 BrandLoyalty sponsor maakte van de schaatsploeg van Jac Orie. Onder meer Stefan Groothuis en Sven Kramer schaatsten bij dit team. Kramer rekent Van der Wallen nog altijd tot zijn vriendenkring. Zijn leven nam een nieuwe wending toen hij een jaar later BrandLoyalty verkocht aan een Amerikaans bedrijf. Hij zou er nog drie jaar blijven werken als directeur, verkocht toen hij daarmee stopte zijn laatste aandelenpakket, en werd zo miljardair. ‘Ik heb na de verkoop persoonlijk wel een moeilijke periode gehad. Je weet wel, op zoek naar mijn eigen identiteit. Wie ben ik?’, zei hij erover tegen het FD. Hij stak tientallen miljoenen euro’s in een eigen golfbaan bij de Brabantse plaats Cromvoirt, nam een wijngaard in de VS over, werd mede-eigenaar van het Bossche Michelinsterrenrestaurant Noble en kocht een superjacht en een privéjet. Genoeg voldoening gaf het niet. Hij richtte een eigen investeringsbureau op - waarmee hij dit jaar nog in lingeriemerk Hünkemöller stapte - en werd voorzitter van Spieren voor Spieren, de stichting die behandelingen voor spierziektes van kinderen wil verbeteren. Maar nog steeds miste hij het om de baas te zijn over een groot bedrijf. Na een gestrande poging om BrandLoyalty weer terug te kopen, presenteerde hij 2020 daarom een nieuw bedrijf: L, dat rechtstreeks de concurrentie aan moet gaan met zijn vorige. Een toekomstvisie voor zijn branche heeft Van der Wallen ook: boodschappen doen wordt grotendeels overgenomen door kunstmatige intelligentie, zegt hij tegen het FD. ‘Als we weten dat jij elke week twee pakken melk drinkt, waarom zou je daarvoor zelf naar de supermarkt moeten lopen om ze te halen?’ In 2016 trad Van der Wallen aan als commissaris bij PSV, om de club te helpen met het werven van geldschieters. Daarbij helpen zijn zakelijk contacten: zelf is hij nota bene ook commissaris bij de hoofdsponsor van PSV, cursusaanbieder GoodHabitz, die op de rug van de shirts prijkt. Ook Jumbo, waar medecommissaris Ton van Veen topman is, is een belangrijke geldschieter. De twee komen er nu achter dat inmenging in de voetbalwereld bijna een garantie is voor drama dat je onherroepelijk uit de zo gekoesterde luwte trekt.||https://www.volkskrant.nl/nieuws-achtergrond/publiciteitsschuwe-miljardair-die-door-machtsstrijd-bij-psv-de-schijnwerpers-op-zich-weet-gericht~bde9df1c/
2022-09-19||Stuurvrouw Fetter: ‘Zij gaan naar de takke-tering en ik  zit en trek aan de touwtjes’||Acht mannen klimmen uit de boot op de Amsterdamse Bosbaan. De training zit er deze ochtend na anderhalf uur op, voor de roeiers en de stuurvrouw die zich in haar stoeltje bij het roer nauwelijks heeft laten horen. In de boot klonk het luisterboek Harry Potter en de steen der Wijzen door de speakertjes. ‘Het is wel lekker als ze niet de hele tijd naar mijn gehijg moeten luisteren’, zegt Dieuwke Fetter over de ongewone voorbereiding op de WK roeien, die zondag zijn begonnen in Tsjechië. ‘We zijn nu bij hoofdstuk twaalf. Iedereen krijgt nu een personage toegewezen. Dat maakt dat de sfeer lekker los is.’ Zij is net omgedoopt tot Dobby, de huiself van Harry Potter. Fetter valt door haar geringe gestalte van 1.60 meter op tussen de lange en breedgeschouderde mannen. Dat was ook zo toen ze samen met Abe Wiersma, Niki van Sprang, Lennart van Lierop, Guillaume Krommenhoek, Michiel Mantel, Mick Makker, Guus Mollee en Jacob van de Kerkhof op het podium stond bij de EK in München, afgelopen augustus. En het is het geval aan de oever van de Bosbaan, waar de roeiers met een soepele beweging hun 18 meter lange gevaarte uit het water tillen. Op zoek naar een paar schragen om de boot op te leggen laveert Fetter tussen de lange lijzen door. De kleine stuurvrouw is sfeermaker, coach en ploeggenoot ineen. De acht is het enige olympische roeinummer met een stuurman of -vrouw. In alle andere boten zorgen de roeiers zelf dat ze op koers blijven op de 2.000 meter tussen start en finish. Dat sturen zelf is volgens de 31-jarige Fetter niet zo ingewikkeld. ‘In principe gaat een boot rechtdoor. Wind en deining kunnen het moeilijker maken, maar als het hard gaat hoef je eigenlijk niet te sturen.’ Een stuurvrouw moet het ook niet willen, elke beweging met het piepkleine roertje dat aan de achtersteven bevestigd is leidt tot snelheidsverlies. ‘Het is alsof je een emmer overboord kiepert als je je roer omgooit.’ Veel belangrijker is haar rol als ogen en oren van de boot. Achterwaarts aan de riemen trekkend hebben de roeiers maar matig zicht op de rest van het veld en weinig idee van de afstand die ze al precies hebben afgelegd of nog voor de boeg hebben. Fetter houdt dat in de gaten, en geeft de commando’s als het te snel gaat of te langzaam of wanneer de eindsprint moet worden ingezet. ‘Tot op zekere hoogte ben ik een coach in de boot, maar er is ook een coach op de kant. Daarbij ben ik ook onderdeel van het team. Daar schipper je een beetje tussen.’ Fetter is al de derde stuurvrouw op rij bij de mannen-acht. Aranka Kops en Eline Berger gingen haar de afgelopen drie jaar voor. Vanzelfsprekend is het niet, een vrouw tussen de mannen. ‘Een stuurman is misschien wel natuurlijker of makkelijker. Die kan zo de kleedkamer in lopen omdat hij ook een man is, kan op dezelfde kamer met een andere man. Het zijn kleine dingen, maar ik ben toch altijd een meisje en geen jongen.’ Dat zijn de praktische zaken, maar in de route naar een topprestatie vormt het geen belemmering. Bovendien is ze het gewend. De drie voorgaande jaren zat ze aan het roer in de vrouwen-acht, maar daarvoor heeft ze altijd mannen gestuurd. Ze voelt zich er senang bij en boekte succes. In 2017 hielp ze de acht van Nereus tussen de nationale selecties van andere landen aan een onwaarschijnlijke wereldbekeroverwinning. Ze vuurde de mannen, met onder anderen Wiersma en Makker, al gillend aan. ‘Dat werkte.’ Veel over het verschil tussen mannen en vrouwen gaat het niet in de ploeg. Ze heeft aan de bemanning van de nationale mannen-acht wel uitgelegd dat ze haar emoties anders toont dan zij. ‘Ik ga soms huilen. Ik zeg altijd: schrik niet, maak er geen groot punt van. Jullie worden boos, bij mij is het een tranendal. Dat betekent niet dat ik gekwetst ben. Het is mijn uitlaatklep en na een kwartiertje is het weer voorbij.’ Ze mag dan geen atletische bijdrage leveren, toch geldt Fetter als volwaardig lid van de ploeg. Dat is ze volgens de regels van de sport, - ‘ze moeten met mij over de finish komen, anders zijn ze gediskwalificeerd’- maar ook op andere vlakken. Ze kreeg in München net als de roeiers het zilver omgehangen en heeft als haar ploeggenoten de zogenaamde A-status van NOCNSF. Ze heeft daarmee recht op een topsportstipendium en valt onder het anti-dopingregime van de roeiers. Al een keer of drie stonden er dit jaar ‘s ochtends vroeg dopingcontroleurs bij haar op de stoep. Veel mensen vinden dat een beetje gek en dat begrijpt ze wel. Want hoe kan een stuurvrouw baat hebben bij stimulerende middelen? Zij hoeft zich niet in te spannen. ‘Ons gewicht speelt mee en we moeten ons goed kunnen concentreren, dus je kunt je er van alles bij voorstellen. Al kan ik me niet indenken dat er mensen zijn die dat doen.’ Als ze in alle opzichten al lid van de ploeg geldt, zou het dan niet eigenlijk de Holland 9 moeten zijn? Zover wil Fetter niet gaan. ‘Ik denk altijd dat ik veel invloed heb, maar dat valt vies tegen. Als ik flauwval, dan komen ze ook wel van A naar B. Daarom noem ik mezelf meer een hulpmiddel. Ik maak het hen makkelijker.’ Ze wijst op de wijze waarop de wedstrijdklasse officieel wordt afgekort; als 8+. ‘Ik ben dat plusje.’ Een ‘stuur’ moet licht zijn. Dat is gunstig voor het totale gewicht van boot en bemanning en daarmee voor de snelheid. Er is wel een ondergrens. Te mager mag de roerganger niet zijn. Er geldt een minimumgewicht van 55 kilo. Fetter zit daar eigenlijk net onder, maar met een stevig ontbijt op de wedstrijddag en aardig wat drinken redt ze het wel. Het kost haar geen moeite om zo licht te blijven. ‘Ik heb veel geluk dat ik heel klein ben. Ik kan doen en laten wat ik wil. Ik ben een gezegend mens.’ Tegelijkertijd was het haar beperkte gestalte die een toekomst als roeister dwarsboomde. Toen ze zich in 2013 bij de Amsterdamse studentenroeiclub Nereus aanmeldde hoopte ze eigenlijk op een plekje aan de riemen. Ze bleek te klein, te licht gebouwd, en switchte naar de selectie voor het sturen. Dat ze daar doorheen kwam, verraste haar. ‘Ik was een superchaoot, praatte veel te veel.’ Geen goede eigenschappen voor iemand die het overzicht moet houden. Nog altijd is ze niet heel gestructureerd in haar leven, toch heeft ze geleerd om in de boot planmatig te werk te gaan. En ze weet hoe belangrijk het is om in een wedstrijd de momenten te kiezen om te praten of juist te zwijgen. ‘Het is timing, aanvoelen, wat is nodig. Het liefst zeg je zo min mogelijk, want dan kun je ook zo min mogelijk verstoren.’ Al is Fetter zelf nooit roeister geworden, ze geniet van haar huidige positie. Ze zit eerste rang, niemand zit zo dicht op de actie als zij. ‘De coach op de kant moet dingen loslaten, ik ben echt onderdeel van de race. Ik voel dezelfde adrenaline als iemand die roeit. Tegelijkertijd ben ik minder moe. Zij gaan naar de takke-tering en ik zit en trek aan de touwtjes, letterlijk en figuurlijk. Ik heb alle voordelen en geen van de nadelen.’ Weer klinkt haar lach. Hier zit een gelukkig mens. ‘Hoe vaak kun je deel zijn van iets waar mensen zoveel tijd en energie in steken? Waar iedereen zo voor één doel gaat?’||https://www.volkskrant.nl/sport/stuurvrouw-fetter-zij-gaan-naar-de-takke-tering-en-ik-zit-en-trek-aan-de-touwtjes~b0cb67b8/
2022-09-19||Voor de bijen moet het een verwarrend bericht zijn geweest, want ze hadden de koningin net nog gezien||De koninklijke imker van het Verenigd Koninkrijk, John Chapple (79), heeft de bijen onlangs verteld dat de koningin dood is. Dat is imkersbijgeloof: als je de bijen niet vertelt dat hun baas overleden is, dan zou het kunnen dat ze geen honing meer geven, dat ze wegvliegen of zelfs sterven. Het is een beetje getikt, maar ik zou denk ik zelf ook het zekere voor het onzekere nemen. Dus klopte Chapple, zoals het hoorde, zachtjes op de kasten en bracht zijn droeve boodschap. Ook bond hij zwarte linten om die kasten – ik weet niet of dat een ‘personal touch’ was of ook deel van de traditie. Voor de bijen moet het een verwarrend bericht zijn geweest, want ze hadden de koningin net nog gezien. Pas toen Chapple zei dat ze nu een nieuwe baas hadden, namelijk de koning, zullen ze begrepen hebben: oh, hij bedoelde de ménsenkoningin. Hun eigen koningin leefde gelukkig nog.||https://www.volkskrant.nl/columns-opinie/voor-de-bijen-moet-het-een-verwarrend-bericht-zijn-geweest-want-ze-hadden-de-koningin-net-nog-gezien~b4151689/
2022-09-19||Opmerkelijk: niemand weet precies hoeveel huishoudens er van gas en licht worden afgesloten||Dat zal natuurlijk moeten blijken. Maar hij heeft al wel de zekerheid dat iemand in Nederland sowieso niet snel wordt afgesloten van gas en licht, tenzij iemand fraude pleegt door illegaal stroom af te tappen of zo verward is dat hij een gevaar vormt voor de omgeving. Daarbovenop heeft Jetten nu nog met energiebedrijven afgesproken dat zij de komende maanden niemand met betalingsproblemen zullen afsluiten. De overheid biedt de energiebedrijven in ruil voor die toezegging een garantie dat zij goedkoop aan geld kunnen komen als zij door slecht betalende klanten in geldproblemen zullen komen. Voordat een energiebedrijf overgaat tot afsluiting als gevolg van wanbetaling, moet het minimaal één keer een herinnering hebben gestuurd. Daarin moet het bedrijf de klant erop wijzen dat die zich kan melden bij schuldhulpverlening. Zodra iemand is aangemeld bij een schuldhulpverleningstraject, mag de energieaanbieder niet overgaan tot afsluiting. Als een energiebedrijf geen reactie ontvangt op die herinnering stuurt het een ‘brief einde levering’. Maar dat wil nog altijd niet zeggen dat de klant geen gas of licht meer krijgt. De feitelijke afsluiting gebeurt pas nadat de netbeheerder een gesprek heeft gevoerd met de persoon in kwestie. Daarin checkt de netbeheerder of er geen schuldhulpverlening is ingeschakeld. Pas als zeker is dat dit niet het geval is, wordt een datum gepland waarop gas en licht worden afgesloten. ‘In de praktijk zie je dat er tussen het inplannen van die afspraak en het daadwerkelijke moment van afsluiten vaak toch nog een regeling wordt getroffen’, zegt de woordvoerder van Netbeheer Nederland, de vereniging van netbeheerders. De netbeheerder kan een afsluiting ook nog op het laatste moment afblazen wanneer de medewerker constateert dat er sprake is van een ‘kwetsbare consument’. Bijvoorbeeld omdat er een lid van het huishouden om medische redenen van stroom of gas afhankelijk is. Ten slotte mag er überhaupt nooit een huishouden worden afgesloten wanneer het twee nachten achter elkaar heeft gevroren. Opmerkelijk is dat niemand dat exact weet. Er is geen overzicht van het aantal keer dat energiebedrijven vragen om afsluiting. En ook het aantal daadwerkelijke afsluitingen van wanbetalers door netbeheerders wordt niet goed bijgehouden. Netbeheer Nederland, waarbij onder meer de regionale netbeheerders als Stedin, Enexis en Liander zijn aangesloten, heeft dat recentelijk wel bij de leden opgevraagd. Daaruit blijkt dat in de eerste helft van dit jaar 1.900 huishoudens zijn afgesloten, ruim 250 aansluitingen per maand. Dat aantal ligt hoger dan 2020 en in 2021 maar is wel weer ongeveer gelijk aan dat van 2019. Netbeheer Nederland benadrukt dat deze cijfers een beperkt beeld geven, omdat niet wordt bijgehouden wat de reden van de afsluiting is. Zo zitten er volgens de woordvoerder ook afsluitingen tussen door de sloop van een pand. Wat weer nieuwe vragen oproept, omdat het aantal huizen dat jaarlijks gesloopt wordt, ongeveer rond de tienduizend ligt. Zeker is in elk geval dat die 1.900 gevallen op 8 miljoen huishoudens jaarlijks nog geen 0,05 procent van de huishoudens betreft. Ja. Zo zei een schuldhulpverlener in Amsterdam onlangs tegen de NOS dat er alleen in de hoofdstad dit jaar al zo’n 1.700 mensen te maken kregen met een afsluiting. Maar dit gaat, zo blijkt bij navraag, om huishoudens waarvan de energieleverancier om afsluiting heeft gevraagd. ‘Dat er daadwerkelijk een huishouden wordt afgesloten, komt echt veel minder vaak voor’, zegt een woordvoerder van de gemeente. ‘Het grootste deel van die mensen komt terecht bij schuldhulpverlening.’ Dat huishoudens niet snel van stroom en gas worden afgesloten, wil nog niet zeggen dat de situatie niet zorgelijk is. Energiebedrijven hebben al bekendgemaakt dat de betalingsachterstanden oplopen. En gemeenten zien de laatste maanden dat met name kleine energiebedrijven steeds vaker om afsluiting vragen. Als die trend zich doorzet, zullen de komende tijd meer Nederlanders bij schuldhulpverlening belanden om een ‘harde’ afsluiting te voorkomen. Schulden zijn zeer belastend voor de gezinnen die het betreft. Het veroorzaakt stress die zich onder meer vertaalt in gezondheidsklachten en slechtere schoolprestaties van kinderen.||https://www.volkskrant.nl/economie/opmerkelijk-niemand-weet-precies-hoeveel-huishoudens-er-van-gas-en-licht-worden-afgesloten~b10c3613/
2022-09-19||Voor het eerst sinds de machtsovername in Afghanistan ruilen de Taliban en Verenigde Staten gevangenen met elkaar||De opmerkelijke gevangenenruil vond maandagochtend plaats op de luchthaven van Kabul, melden de Taliban en Afghaanse staatsmedia. Het is de eerste diplomatieke overeenkomst tussen de VS en Afghanistan sinds de Taliban vorige zomer de macht overnamen. De Verenigde Staten, die de Taliban-regering niet erkennen, hebben de uitwisseling van de twee gevangenen bevestigd. ‘President Joe Biden heeft deze ochtend het goede nieuws met Marks familie gedeeld’, aldus een hoge Amerikaanse ambtenaar. Nadat de Amerikanen in augustus vorig jaar Afghanistan verlieten, zou Mark Frerichs als laatste Amerikaanse gijzelaar van de Taliban zijn achtergebleven. De nu 60-jarige Frerichs werd in 2020 in Afghanistan ontvoerd. Daarvoor werkte hij tien jaar als civiel ingenieur in Afghanistan. De vrijlating van Frerichs lag op tafel tijdens de gesprekken tussen Amerikaanse ambtenaren en de Taliban die in februari 2020 hebben geleid tot de Doha-overeenkomst. Deze overeenkomst had moeten leiden tot een vreedzame machtsoverdracht in Afghanistan. Nadat de westerse militairen zich hadden teruggetrokken, namen de Taliban het land echter met geweld in, wat leidde tot de chaotische evacuatie afgelopen zomer op het vliegveld van Kabul. Leden van Frerichs’ familie pleitten sinds zijn ontvoering voor onderhandelingen tussen de Taliban en de Amerikaanse overheid. Na de terugtrekking van de Verenigde Staten leek de aandacht voor de situatie onder oud-president Donald Trump te verslappen. Maar president Joe Biden beloofde bij zijn aantreding zich in te spannen voor de vrijlating van Frerichs. Noorzai werd in de Verenigde Staten gearresteerd en veroordeeld tot levenslang voor heroïnesmokkel ter waarde van meer dan 50 miljoen dollar. Met meer dan de helft van de Afghaanse drugsexport onder zijn controle werd hij bij zijn aanhouding in 2005 beschouwd als een van de grootste drugsbazen ter wereld. Maar in Kabul werd Noorzai als stamleider warm onthaald: Talibanstrijders stonden hem met bloemenkransen op te wachten. Noorzai was een vriend van Talibanoprichter Mullah Omar en financierde de eerste Talibanregering in de jaren negentig. ‘Deze ruil opent een nieuw hoofdstuk in de bilaterale relaties tussen de Verenigde Staten en Afghanistan’, kondigde de Afghaanse minister van Buitenlandse Zaken Amir Khan Muttaqi aan bij de lokale televisie in Kabul. ‘Afghanistan is bereid problemen op te lossen door met iedereen te onderhandelen, ook met de Verenigde Staten’, zei Muttaqi. Of de gevangenenruil werkelijk de diplomatieke relaties tussen de twee landen nieuw leven inblaast, is nog afwachten. Op dit moment erkent geen enkele buitenlandse overheid het islamitische emiraat van de Taliban in Afghanistan. Toch is het volgens islam- en Midden-Oostendeskundige Aaron Zelin van The Washington Institute for Near East Policy een kwestie van tijd voor sommige landen de Talibanregering formeel erkennen. ‘Vierendertig landen hebben een zekere mate van betrokkenheid met de Taliban en die de-facto-erkenning is voor hen een geaccepteerde realiteit geworden’, schrijft Zelin. Onder meer Qatar en Turkije onderhouden goede banden met het regime in Afghanistan.||https://www.volkskrant.nl/nieuws-achtergrond/voor-het-eerst-sinds-de-machtsovername-in-afghanistan-ruilen-de-taliban-en-verenigde-staten-gevangenen-met-elkaar~bd5907da/
2022-09-19||Tweede aanmeldcentrum asielzoekers komt niet in Bant: te weinig draagvlak||Het Centraal Orgaan opvang asielzoekers (COA) meldt het besluit in een brief aan de gemeenteraad van Noordoostpolder, waar Bant onder valt, aldus Omroep Flevoland maandag. De brief is mede namens staatssecretaris Eric van der Burg van Justitie en Veiligheid gestuurd. Een woordvoerder van het COA bevestigt dat het verzoek aan de gemeente tot het faciliteren van een aanmeldcentrum is ingetrokken. De hoop is nog wel dat er een andere locatie in de gemeente gevonden kan worden met plek voor 250 tot 300 asielzoekers. Waarop het COA de hoop baseert dat daarvoor wel draagvlak is, blijft vooralsnog onduidelijk. In de gemeente Noordoostpolder staat al een asielzoekerscentrum (azc), waar duizend asielzoekers verblijven. In reactie op het nieuws dat het kabinet een aanmeldcentrum in Bant wilde, zei burgemeester Roger de Groot begin juli tegen de Volkskrant dat wat hem betreft met duizend asielzoekers het maximum was bereikt: een belofte van zijn voorganger in 2016 toen over de uitbreiding van het azc werd gesproken. De vraag is nu wat het kabinet gaat doen. Eerder heeft staatssecretaris Van der Burg gezegd niet tot dwang over te willen gaan, waarbij de landelijke overheid een gemeente overrulet. Recentelijk deed het kabinet dat voor het eerst met de gemeente Tubbergen, die protesteerde tegen de opvang van asielzoekers in een hotel. Volgens een woordvoerder van Van der Burg ‘is en blijft alle inzet erop gericht om in goed overleg tot een vervolg te komen’, in het geval van Noordoostpolder. De gesprekken worden de komende tijd voortgezet. Het kabinet werkt aan wetsvoorstel waarmee gemeente gedwongen kunnen worden om asielzoekers op te vangen. Dat moet dit najaar worden besproken in de Tweede en Eerste Kamer. Als het aan de Van den Burg ligt, gaat de maatregel al op 1 januari in. In de tussentijd maakt het kabinet gebruik van een al bestaande regeling: het ruimtelijke ordeningsinstrumentarium. Als het in het nationaal belang is, mag het Rijk de beslissingsbevoegdheid van een gemeente overnemen. In het geval van Tubbergen wijzigde Van der Burg het bestemmingsplan, waardoor er toch asielzoekers opgevangen konden worden. De noodzaak tot het vinden van meer opvanglocaties is groot. Bij het tot nu toe enige aanmeldcentrum in Nederland in Ter Apel is geregeld te weinig plek. Asielzoekers moesten daardoor met regelmaat ’s nachts buiten slapen. Ook zijn er enige malen vechtpartijen geweest. Hulporganisaties spreken van schrijnende humanitaire situaties. Noodopvanglocaties bieden tot nu ook te weinig soelaas. Een tweede aanmeldcentrum, dat met 250 tot 300 plekken significant kleiner is dan Ter Apel met zijn tweeduizend plekken, had een bijdrage moeten leveren aan het oplossen van de opvangcrisis.||https://www.volkskrant.nl/nieuws-achtergrond/tweede-aanmeldcentrum-asielzoekers-komt-niet-in-bant-te-weinig-draagvlak~bdbc0fe1/
2022-09-19||Het grensconflict tussen Kirgizië en Tadzjikistan, een tijdbom uit de tijd van de Sovjet-Unie, komt nu tot ontploffing||Kirgizië en Tadzjikistan zijn het al ruim dertig jaar oneens over hun gezamenlijke landsgrens. Slechts de helft van de duizend kilometer lange grens is duidelijk afgebakend. Over de andere helft hebben de twee landen regelmatig ruzie, maar nooit uitte die zich in geweld met zoveel slachtoffers als nu. Meer dan honderdduizend Kirgiziërs zijn op de vlucht geslagen voor het geweld. De Kirgizische president Japarov verklaarde maandag tot nationale dag van rouw. Hij riep op tot kalmte onder mannen die staan te popelen om naar het grensgebied te gaan om te vechten. ‘We hebben moedige strijders en genoeg militairen om de schenders van onze grenzen af te slaan’, aldus Japarov. Tadzjikistan beschuldigt Kirgizië juist van het ontsteken van het conflict. Zo arresteerde Kirgizië tal van etnische Tadzjieken, aldus het Tadzjiekse ministerie van Buitenlandse Zaken maandag. Het grensconflict is een tijdbom die de Sovjet-Unie heeft geplant in Centraal-Azië. Moskou hertekende verscheidene keren de grenzen van Sovjetrepublieken zonder rekening te houden met de etniciteit van de inwoners van de gebieden. Dat leverde destijds geen grote spanningen op, want mensen konden de grens gemakkelijk oversteken tijdens het socialisme. Maar na het uiteenvallen van de Sovjet-Unie werden de zachte grenzen plots harde landsgrenzen. Veehouders konden niet meer bij weilanden waarop zij en hun familie jaren hadden gewerkt als werknemers van collectieve boerderijen. Akkerbouwers raakten hun toegang kwijt tot waterbronnen. Ondertussen kwamen ze door bevolkingsgroei onder druk te staan om meer voedsel te produceren. Vooral Tadzjiekse boeren zijn de klos, omdat ze volgens de meest recente Sovjetgrenzen afgesloten zijn van vrijwel alle weilanden in het grensgebied. Tadzjikistan eist dat de grens wordt getrokken op basis van oude Sovjetkaarten. Kirgizië houdt vast aan kaarten uit de jaren vijftig. De spanningen leidden in 2004 tot de ‘Abrikozenoorlog’, waarbij boze Kirgiziërs abrikozenbomen, die op betwist gebied waren geplant door Tadzjiekse boeren, uit de grond trokken. Bij een ander opstootje, in 2014, gingen beide partijen elkaar te lijf met tuingereedschappen en stenen. Vorig jaar kwam het voor het eerst tot zware vuurgevechten na een conflict over water. Meer dan vijftig mensen kwamen om bij beschietingen met automatische geweren en mortiergranaten. De artilleriegevechten van de afgelopen dagen hebben een oorlog dichterbij gebracht. De leiders van beide landen reppen alleen in de internationale diplomatie nog over een vreedzame oplossing. Voor eigen volk schermen ze met populistische beloftes om de betwiste gebieden ‘veilig te stellen’, met een wapenwedloop als gevolg. Zo opende de Kirgizische president Sadyr Japarov vorige week een dronebasis voor grenstroepen met in het arsenaal Turkse Bayraktar TB2’s. De bewapende drones speelden een beslissende rol in de oorlog tussen Azerbeidzjan en Armenië in 2020 en worden ook door Oekraïne ingezet in de verdediging tegen Rusland. De Tadzjiekse president Emomalii Rachmon, met harde hand aan de macht sinds 1992, opende op zijn beurt een fabriek met Iraanse gevechtsdrones. Kirgizië en Tadzjikistan zijn niet de enige landen in Centraal-Azië die een grensconflict hebben geërfd van de Sovjet-Unie. Oezbekistan wist onlangs op vreedzame manier zulke tijdbommen te ontmantelen. De Oezbeekse president Mirzijojev, de opvolger van een nationalistische dictator, tekende na zijn aantreden in 2016 akkoorden met Tadzjikistan en Kirgizië om oude grensconflicten te beëindigen. Kaarten zijn hertekend, de onderlinge handel is toegenomen. De Kirgiziërs en Tadzjieken zijn nog niet zo ver. De rol van bemiddelaar in hun conflict wordt sinds de Sovjet-Unie gespeeld door Rusland, dat goede banden heeft met beide landen. Maar president Poetins oproep tot vrede maakt minder indruk na zijn eigen keuze voor geweld en zijn nederlagen in Oekraïne. Een staakt-het-vuren dat vrijdag werd aangekondigd, hield geen stand. Poetin belde zondag met Rachmon en Japarov om alsnog een wapenstilstand te bereiken. Maandag werden geen zware gevechten gemeld. Russische media schuiven het Westen de schuld in de schoenen voor de onrust in wat Moskou als zijn achtertuin ziet. Persbureau Regnum stelt dat het Westen geweld in Centraal-Azië opstookt nu Rusland zijn handen vol heeft aan de oorlog in Oekraïne. ‘Het was dwaas om te verwachten dat onze geopolitieke tegenstanders stilletjes zouden toekijken.’||https://www.volkskrant.nl/nieuws-achtergrond/het-grensconflict-tussen-kirgizie-en-tadzjikistan-een-tijdbom-uit-de-tijd-van-de-sovjet-unie-komt-nu-tot-ontploffing~b02cec61/
2022-09-19||Breekt nu de rouwperiode voor de Britse economie aan?||Het droop van de symboliek. Terwijl de Britten rouwden over hun koningin en de vergane glorie van het imperium, streefde de economie van de voormalige kolonie India die van Groot-Brittannië voorbij. Na de VS, China, Japan en Duitsland is India nu de vijfde economie ter wereld. En het is zeker dat India door de Britten niet meer wordt ingehaald. Integendeel, voor 2030 is India ook Japan en Duitsland voorbijgestreefd. Misschien had de wereld een beetje meer aandacht moeten hebben voor de 74ste verjaardag van de Indiase premier Modi die de toekomst inluidt en minder voor het overlijden van Elizabeth die het verleden symboliseerde. De Indiase economie groeit dit jaar naar schatting met 7 procent na een stagnatie in de coronajaren. Het bbp voor dit jaar komt uit boven de 3,2 biljoen dollar, net iets meer dan het Verenigd Koninkrijk. De Britse economie groeide op jaarbasis in juli slechts met 0,2 procent en economen voorspellen dat een recessie in de laatste twee kwartalen van dit jaar onontkoombaar is. Niet dat alles perfect is in India. Het land kent nog altijd een hopeloze infrastructuur en enorme armoede. Corruptie is een groot probleem. Maar het heeft wel een jonge beroepsbevolking waarvan het grootste deel Engels spreekt. En het is bezig met de opbouw van een industrie die concurrerend kan worden met die van China. De binnenlandse vraag is goed voor 55 procent van het bbp, terwijl dat in China slechts 40 procent is. De Engelse premier Liz Truss stelde bij haar aantreden een ‘modern brilliant Britain’ in het vooruitzicht. Eigenlijk is het land net zo ouderwets als maandag tijdens de begrafenis aan de buitenwereld werd getoond. Het teert op tradities uit het verleden. Morgen zal het ruw ontwaken uit het sprookje waar het zich sinds de dood van Elizabeth aan heeft gelaafd. Ineens keert het besef terug hoe belabberd het echt is gesteld met de economie. De verhalen over de rich and famous die in paleizen mogen wonen, maken weer plaats voor de ellende van de mensen in de achterstandswijken met onbetaalde energierekeningen. De staat zal daarvoor miljarden moeten lenen en ook nog de begrafenisrekening voldoen. In twee weken tijd is de vorst een man geworden en de premier een vrouw. En net zoals Charles III niet zal kunnen tippen aan de populariteit van zijn moeder, zal premier Truss niet de populariteit van ’s lands nationale clown Boris Johnson kunnen evenaren. Met Brexit heeft het land zich geïsoleerd. De door Johnson in het vooruitzicht gestelde handelsdeals met andere landen zijn niet van de grond gekomen. In het tweede kwartaal van dit jaar nam het handelstekort met twee miljard pond toe tot 27,9 miljard pond (31,8 miljard euro) – het hoogste in de geschiedenis. De koers van het Britse pond is gedaald naar het laagste punt in 37 jaar. Liz Truss wil het beleid van Johnson voortzetten. Eigenlijk zouden de Britten na het verwerken van de koninklijke kater daar echt om moeten rouwen.||https://www.volkskrant.nl/economie/breekt-nu-de-rouwperiode-voor-de-britse-economie-aan~b09a9007/
2022-09-19||‘In Nederland heeft bijna iederéén het over Joden om een eigen agenda veilig te stellen’||‘Nou, niet over Joden dus. Dat is natuurlijk de grap, als het over Joden gaat hoef je die vraag niet te stellen.’ Cultuurhistoricus David Wertheim (52) is directeur van het Menasseh ben Israel Instituut voor Joodse sociaal-wetenschappelijke en cultuurhistorische studies, en publiceerde veel over Joodse geschiedenis. Zijn nieuwe boek Waar gaat het over als het over Joden gaat begint met een bezoek aan Ajax, samen met zijn broer. Het stadion zit al vol en zingt ‘JOOODEN! JOOODEN!’, waarop de broer van David Wertheim zegt: ‘Volgens mij hebben ze ons gezien.’ In Waar gaat het over als het over Joden gaat zit meer van dit soort humor. Je moet er als Jood ook maar tegen kunnen: van links tot rechts en van voetbalstadion tot slavernijherdenking worden Joden erbij gesleept, met of zonder keppel, begon Wertheim op te vallen. Bij de één grenst enthousiasme aan verliefdheid, bij de ander kritiek aan haat, en altijd staat wel ergens iemand klaar om een ander voor antisemiet uit te maken. Reden voor David Wertheim om een reeks van die Nederlanders op te zoeken om te vragen wat ze nu eigenlijk precies bedoelen, wanneer ze het over Joden hebben. Deadpan, noemen de Engelsen zijn aanpak, droge humor zonder een spier te vertrekken. Neem een bezoek aan oud-premier Dries van Agt, tegenwoordig pleitbezorger van de Palestijnse zaak. Toen David Wertheim nog een kind was stond de katholieke CDA’er bij hem thuis bekend als een antisemiet, omdat Van Agt zich als jonge minister van Justitie eens versprak en zichzelf ‘een ariër’ noemde – het woord van de nazi’s voor een superieur Germaans ras. Pure ‘zelfspot’, beweert Van Agt nog steeds. Van Agt gebruikt in gesprek met Wertheim ook herhaaldelijk de stereotypering van de Joden als ‘hoogbegaafd volk’ en vraagt zelfs of hij dat soms beter níet kan zeggen. Als Wertheim dit bevestigt, doet Van Agt het nóg twee keer (‘Het is toch een buitengewoon hoogbegaafd volk’). ‘Ja, dat is misschien wel een beetje schokkend. Dat hij premier van Nederland was. Iemand die zo denkt.’ Wertheim probeert te achterhalen welke functie de Joden nu precies in het debat vervullen: van PVV’ers tot jonge moslims, van antivaxers tot Nederlanders van kleur die de slavernij met de Holocaust vergelijken. En van de harde kern van Feyenoord tot de actrice Jip Wijngaarden, die als jong niet-Joods meisje beroemd is geworden met haar toneelvertolking van Anne Frank. Ze blijkt daarna ook door Joden op een voetstuk te zijn gezet. ‘Ik was Anne Frank voor de overlevenden’, vertelt ze aan Wertheim: ‘Ze kwamen mij hun verhaal vertellen, ze stonden vaak bij de kleedkamer te wachten en hadden het gevoel dat ik hen begreep.’ Niettemin besloot ze na een religieuze ervaring christelijk te worden en tegenwoordig maakt Wijngaarden door SGP-leider Kees van der Staaij bejubelde kunst over joods-christelijke thema’s. Bijvoorbeeld een naakte Jezus aan het kruis met een Davidster op zijn borst, een nummer getatoeëerd op zijn arm en een kroon van prikkeldraad. ‘Zij kon het goed uitleggen.’ ‘Nee, dat was tijdens Rutte I. Ik volgde een debat in de Tweede Kamer over Israël, zag al die woordvoerders over elkaar heen buitelen en dacht: al die achterbannen hebben hier allemaal hun eigen agenda.’ ‘Mijn ouders vonden dat ik genoeg van het jodendom moest weten om daar zelf een keuze in te maken. Niet omdat ik ergens in moest geloven. We vierden seider en Chanoeka, maar we aten niet kosjer, droegen geen keppels.’ ‘Ik zat op een openbare school. Daar had ik wel een beetje het gevoel: laat hen maar lekker herdenken, wij herdenken al iedere dag. Mijn grootvader heeft Auschwitz overleefd, mijn vader is als kind via Westerbork naar Theresienstadt gegaan en via daar naar Zwitserland ontkomen. Mijn moeder was ondergedoken met haar moeder. Ik denk dat ik opgevoed ben met een soort... een muur is een groot woord, maar toch in een sfeer van gebeurtenissen die de buitenwereld niet kan en zal begrijpen, dus misschien moet je die ook niet gaan proberen uit te leggen. ‘Ik heb sowieso niet veel met herdenken. Het echte besef komt tot mij op andere momenten. Zoals toen mijn zoontje twee werd en ik eraan dacht dat mijn vader op die leeftijd in een concentratiekamp zat. Dan besef je de ernst en de grootsheid daarvan.’ Wertheim wijdt een uitvoerig hoofdstuk aan de luid beleden verbondenheid van protestanten met Joden, door hem ‘verliefdheid’ genoemd. Behalve Jip Wijngaarden bezoekt Wertheim daar onder meer het Holland Koor, duizend christelijke zangers uit Nederland die de boodschap willen uitdragen ‘dat christenen en God van Joden houden’. Ze treden op in Israël, op de EO-familiedag en stonden zelfs in de New Yorkse concertzaal Carnegie Hall. Wertheim abonneert zich op wat nieuwsbrieven om zich in deze omvangrijke subcultuur in te lezen en ontvangt prompt een verzoek om donatie van een christelijke club. Op de envelop staat wervend: ‘Heeft u al een Holocaustoverlevende getroost?’ In die zes woorden lees je zó veel misverstanden, zegt Wertheim. ‘Ik heb althans nog nooit een Holocaust-overlevende ontmoet die getroost wil worden. Wel zag ik woede, wraakgevoelens, peilloos cynisme.’ ‘Dat ik heilig ben. Dat God een bedoeling met mij heeft, dat zij door mij God kunnen zien. Ik vraag dat ook ergens: ‘Ben ik dan een soort medium van God?’ En dan zegt Jip Wijngaarden: ja.’ ‘Ik wil best bijzonder zijn, graag zelfs, maar niet omdat ik Joods ben. Ik wil niet bekeken worden vanuit de stam waartoe ik zou behoren.’ In het hoofstuk Ik haat die fucking Joden nog meer dan de nazi’s beschrijft Wertheim zijn deelname aan een demonstratie in Amsterdam tegen de Israëlische inval in de Westelijke Jordaanoever in 2002. Hij trekt naar de Dam om uit volle overtuiging mee te doen maar belandt daar tussen jonge moslims die ‘Hamas, hamas, Joden aan het gas!’ en ‘Sieg Heil’ roepen. Wertheim bezoekt in 2018 opnieuw zo’n demonstratie: de jonge moslims blijken dan zo goed als verdwenen. Dankzij educatieve projecten over de Holocaust, zegt hij, maar de woede van gisteren ging volgens hem ook ergens anders over over: ‘De woede was zeker ook gericht op de gebeurtenissen in het Midden-Oosten. Maar het ging ook over de hypocrisie van Nederland, dat zich op de borst slaat over zijn schuldgevoelens over de oorlog, maar blind is voor de achterstelling van moslims. Misschien begon hier hun emancipatie.’ ‘Het liefst mijd ik al die opinieartikelen. Het blijkt te vaak een manier om iemand te pakken met wie je al een ander probleem had. Dan heb ik liever dat mensen het dáárover hebben. Er is vaak een soort gretigheid – mensen van antisemitisme beschuldigen werd een manier ze te cancelen.’ ‘Het blijft ingewikkeld, want antisemitisme ís ernstig en die alertheid sinds de oorlog begrijp ik. Onderzoeken naar antisemitisme vind ik ook goed, want er is in Nederland zeker een probleem. Maar andere vormen van racisme zijn nog breder verspreid: islamofobie, racisme gericht tegen zwarte mensen. Volgens mij houdt de Nederlandse Belastingdienst ook geen lijsten bij van Joden die misschien frauderen. Zo erg is het nog niet met het antisemitisme.’ Op een zondagmiddag betreedt Wertheim opnieuw de Arena, nu als gast van de harde kern van Ajax op de F-side, voor een wedstrijd tegen PSV. Hij hoort hoe ze er ‘Wie niet springt is een Jood’ afwisselen met ‘ALLE BOEREN ZIJN HOMO’s!’ (‘Daar was ik niet voor gekomen’). ‘Ik heb geprobeerd het allemaal met dezelfde distantie te beschrijven, maar je hebt gelijk. Ik denk dat je voetbal- en moslim-antisemitisme ook niet kunt begrijpen zonder die andere kant – die positieve houding naar Joden onder Ajacieden, christenen of rechts-populisten – te kennen. In Nederland zijn alle groepen die het over Joden hebben namelijk vooral in gesprek met elkáár. Ze hebben de Joden nodig om hun eigen plaats in Nederland te markeren. Over Joodse hoofden heen is het wij tegen zij.’ Ajax noemt ze daarom volgens Wertheim als geuzennaam tegenover PSV, moslims doen het tegenover Nederlanders die hen niet accepteren, en christenen gebruiken Joden om hun directe lijntje met God, via de Joden, nog eens te benadrukken en zo hun godsdienst nog wat superieurder dan anderen te maken. ‘Neem de afschuw over de davidsterren, waar een paar antivaxers mee liepen. Ik ben bij zo’n demonstratie geweest en zag ze nauwelijks – de afschuw stond niet in verhouding tot wat er gebeurde. Maar alle ophef heeft Thierry Baudet wél op ideeën gebracht, die begon daarna pas olie op het vuur te gooien om aandacht voor zijn partij te genereren.’ De FvD-leider zette het woord Holocaust tussen aanhalingstekens en vond dat Joodse organisaties niet ‘de oorlog mogen claimen’. Waarna andere partijen daar weer schande van spraken. ‘Nee. Ik verwachtte niet dat hij meer zou vertellen dan hij publiekelijk al had gezegd: dat hij zich niet herkende in aantijgingen van antisemitisme.’ Paul Cliteur, toen nog FvD-fractievoorzitter in de Eerste Kamer, leek hem interessanter: ‘Die zag ik als de partij-ideoloog van Forum.’ Wertheim vertelt dat hij aanvankelijk over de rol van Joden begon te schrijven vanuit zijn verbazing over de PVV. De FvD had het toen nog helemaal niet over Joden. ‘En net toen ik daar een eindje mee op weg was, begonnen ze het wel te doen. Toen doken de antisemitische apps van FvD-jongeren op en viel de partij uit elkaar.’ ‘Toch begrijp ik denk ik wel wat er is gebeurd. Eerst heeft Wilders de Joodse zaak als verbindend element in Nederland, iets waar allang consensus over was, gepolitiseerd: die heeft hij ontzettend briljant tot zíjn Joodse zaak gemaakt. En dat heeft hem groot en salonfähig gemaakt in Nederland en zelfs toegang tot de regering gegeven met het gedoogakkoord. ‘Wilders heeft een nationalistische agenda. Maar daarop rustte altijd een taboe in Nederland, omdat nationalisme deed denken aan het naziverleden en antisemitisme. Dit verband heeft Wilders weten te doorbreken door te stellen: als je trots bent op Nederland ben je juist vóór de Joden. Daardoor kon Wilders, vriend van de Joden, uiteindelijk zonder veel problemen op de foto met nationalistische politici als Filip Dewinter en Marine le Pen. En zo werd ook het nationalisme van de FvD normaal: dat taboe had Wilders al doorbroken.’ Moderne nationalisten als de PVV en FvD gebruiken Joden nu, hoe verschillend ook, dus beide voor hun nationalistische agenda, betoogt Wertheim: om de superioriteit van Nederland te kunnen benadrukken ondanks het taboe dat daar sinds de nazi’s op rustte. ‘Nationalistisch. Dat vind ik de kern.’ In Nederland heeft bijna iederéén het over Joden om een eigen agenda veilig te stellen, concludeert Wertheim. Maar waar komt die aandrang vandaan? Volgens Wertheim is die uit een ‘crisis in het morele zelfvertrouwen’ ontstaan, toen veel Nederlanders na de oorlog beseften wat ze allemaal níet gedaan hadden om Joden te helpen. ‘Ja, dat denk ik wel, zeker. Je ziet dit ook in andere landen hoor, maar in Nederland lijkt het nog wat sterker. Door onze protestantse basis en door de noodzaak om ons na de oorlog moreel weer op te richten, zonder dat we een sterke eigen nationalistische traditie hadden waar we ons op konden beroepen.’ David Wertheim lacht. ‘Waarom zou je het over Joden moeten hebben?’ ‘Misschien zijn er ook mensen die liever niet gezien worden.’ David Wertheim: Waar gaat het over als het over Joden gaat?De Bezige Bij, 272 pag. €22,99||https://www.volkskrant.nl/mensen/in-nederland-heeft-bijna-iedereen-het-over-joden-om-een-eigen-agenda-veilig-te-stellen~ba9def05/
2022-09-19||Die voortdurende online competitie in uiterlijk en populariteit, wie zou daar geen stress van krijgen?||Wanneer zijn toch die woorden ‘druk’, ‘prikkels’ en ‘stress’ in het dagelijks taalgebruik van pubers geslopen? Ik hoor het vaak. ‘Nee hoor, je zet helemaal geen druk’, zegt dochter cynisch tegen haar vader als die voorzichtig vraagt of ze huiswerk heeft. Voor een ander betekent stressen een voetbalwedstrijd, verjaardag en een proefwerk in één week. Op veel scholen zijn ‘prikkelarme’ ruimtes waar leerlingen kunnen werken zonder afleiding. Zijn pubers massaal watjes geworden, of is hun leven echt akelig stressvol geworden? Of hebben het psycho-jargon en de zelfdiagnoses zich via de media genesteld in de taal en praten we meer over gevoelens? Dat is niet vast te stellen. De uitkomsten van de laatste editie van het sinds 2001 lopende vierjaarlijks onderzoek naar de gezondheid en het welzijn van Nederlandse 11- tot 16-jarigen, van de Universiteit Utrecht, het Trimbos-instituut en het Sociaal en Cultureel Planbureau, zijn zorgwekkend. Het gaat hierbij om zelfrapportage. Maar dan nog: je leven ís zoals je het ervaart. Gedurende twintig jaar onderzoek gaat het gemelde welbevinden van jongeren gestaag achteruit. In 2001 gaven ze hun leven gemiddeld een 8, in 2021 een 7,1. Meisjes rapporteren meer problemen dan jongens en nu meer dan in 2017. In 2021 zegt 54 procent van de meisjes druk te ervaren door schoolwerk, tegen eenderde van de jongens. Het percentage meisjes in het voortgezet onderwijs met emotionele problemen steeg van 28 naar 43 procent, bij meisjes uit groep 8 van 14 naar 33 procent. Eén op de zes is gestrest door het schooladvies. Dat is naar om te lezen. Je zou je als twaalfjarige daar geen zorgen over moeten maken. Ik denk aan mijn eigen middelbareschooltijd, zo’n vijftig jaar geleden. Op klassenfoto’s valt op hoe spijkerdun we allemaal waren. En hoe imperfect: vet haar, scheve tanden, talloze puistjes. Dat we er shabby uitzagen was ook mode: wij Amsterdam-Zuidse kinderen, kleine pacifisten, betrokken onze kleren bij de legerdump. Zonder stress waren we niet. Nachten doorhalen in de proefwerkweek was gewoon. Emotionele pijn brachten we elkaar toe. Het loven en bieden op de liefdesmarkt was wrede koehandel. Aan ‘leuk’ zijn, aantrekkelijk voor jongens en populaire meisjes, had je een dagtaak. Ook moest je ‘het’ tijdig doen, en volop roken, drinken en blowen. Voor mijn kinderen, die twintig jaar geleden pubers waren, betekende school ook vooral bij de groep horen, niet worden uitgekotst. Het leren deden ze er zo’n beetje bij. Wij ouders wilden dat ze hun diploma haalden, maar we zaten er niet bovenop. Ouders konden toen nog niet meegluren via Magister, dat nu scholieren elke kans tot wegkomen met leugentjes ontneemt. De onderzoekers spreken zich niet keihard uit over oorzaken van de toegenomen problemen. Ze noemen de coronalockdowns als oorzaak, en het belang dat ouders hechten aan een zo ‘hoog’ mogelijk advies – beide aannemelijk. Ik zie nog een oorzaak: het toegenomen gebruik van sociale media. Dit onderzoek geeft er alarmerende cijfers over. In 2021 heeft 41 procent van de meisjes (30 procent van de jongens) vrijwel de hele dag online contact. Bijna 40 procent zegt minder tijd te besteden aan school door smartphonegebruik. Het online pesten is toegenomen. In 2021 hebben voor het eerst meisjes meer last van hyperactiviteit en aandachtsproblemen dan jongens. Alle reden tot verder onderzoek naar de relatie tussen sociale-mediagebruik en welbevinden. Door dat extra online leven is de competitie in uiterlijk en populariteit grimmig gegroeid. Voorgespiegelde idealen blijken onhaalbaar, het zelfbeeld daalt en het schoolwerk komt in de verdrukking. Daar zou ieder mens gierende stress van krijgen.||https://www.volkskrant.nl/columns-opinie/die-voortdurende-online-competitie-in-uiterlijk-en-populariteit-wie-zou-daar-geen-stress-van-krijgen~b6e80718/
2022-09-19||Corona ontsnapt wéér aan vaccin, en steeds makkelijker ook||‘Verontrustend’, ‘heftig’, ‘een zeer belangrijke studie’. Met een mengsel van interesse en schrik namen internationale wetenschappers de afgelopen dagen kennis van een Chinese studie, die inmiddels al duizenden keren werd gedownload. Verpakt in tientallen grafieken met neergaande lijntjes en rode pieken leggen Xiaoliang Xie van de Universiteit van Beijing en collega’s iets verontrustends bloot: vaccins en doorgemaakte infecties lijken hun greep op het coronavirus te verliezen. Bescherming tegen ernstige corona en ziekenhuisopname biedt ons afweersysteem waarschijnlijk nog wel. Maar de nieuwe cijfers lijken aan te geven dat corona steeds makkelijker leert rond te gaan als vervelende koorts-, snotter- en hoofdpijnziekte, die mensen herhaaldelijk thuis het bed in jaagt. Nieuwe, bijgewerkte boosterprikken en het doormaken van infecties halen domweg steeds minder uit tegen nieuwe varianten. ‘Antigene erfzonde’ heet het beruchte fenomeen dat het Chinese team in het lab zegt te hebben aangetoond. Een verwijzing naar de bijbelse erfzonde van Adam en Eva. Maar voor immuuncellen geldt ze ook. Eenmaal getraind op een coronavirus, kan het afweersysteem minder goed wennen aan nieuwere varianten. ‘Toen ik hierover anderhalf jaar geleden in Medisch Contact begon, werd ik door sommigen weggezet als halve wappie’, zegt arts-microbioloog Bert Mulder (Canisius Wilhelmina Ziekenhuis). ‘Het immuunsysteem ziet zo’n nieuw coronavirus, en denkt: hé, die ken ik nog – en gaat weer dezelfde, verouderde antistoffen maken als eerst. Daardoor kunnen nieuwere varianten meer hun gang gaan. Vaccins dekken de rondgaande variant steeds minder goed.’ Bijprikken met nieuwere, speciaal tegen varianten gerichte vaccins, zoals sinds deze week in ons land gebeurt, heeft wel zin, maar minder dan men zou hopen. In een van Xie’s experimenten bleek een besmetting met omikron wel degelijk allemaal antistoffen op te wekken, maar vooral tegen de allang niet meer bestaande ‘Wuhanvariant’, het oorspronkelijke coronavirus uit 2020. Antistoffen gericht tegen de nieuwste trucjes van omikron werden nauwelijks gemaakt. Dat betekent dat mensen die zijn ingeënt of eerder een infectie hebben doorgemaakt, beschermd zijn tegen de verkeerde variant. Een beetje als iemand die zich insmeert tegen de zon, en als het vervolgens gaat regenen, zich opnieuw insmeert, omdat dat nu eenmaal het trucje is dat hij kent – in plaats van een paraplu op te steken. De ontdekking komt, terwijl er aan de horizon een complete dierentuin opdoemt van nieuwe ondersoorten van de omikronvariant, met virologische stamboomnamen als BA.2.75.2, BR.1, BJ.1. BN.1 en BQ.1.1. Vooral in India is er sprake van een heuse explosie aan varianten. Die hebben weliswaar gemeen dat ze allemaal tot de omikronfamilie behoren en dus minder ziekmakend zijn, maar ook dat antistoffen er minder vat op hebben. Een dergelijke besmettelijkere variant (nummer BA.2.75) gaat ook in Nederland al op een laag pitje rond. ‘Tot dusver verdrongen de varianten elkaar volledig. Na alfa kwam delta, na delta werd omikron dominant’, schetst Mulder. ‘Maar nu zie je een fenomeen dat ik al eerder verwachtte: meerdere varianten naast elkaar, die allemaal ongeveer dezelfde mutaties verwerven en zo onder de vaccins uit kruipen. Dat is best vervelend nieuws. We gaan nooit meer vrij zijn van corona.’ ‘Het beeld past bij wat we al langer weten: volledige bescherming tegen infectie gaan we niet bereiken’, zegt hoogleraar virologie Marion Koopmans. ‘Doordat er steeds meer immuunopbouw is, zie je steeds beter wat de belangrijkste mutaties zijn waarmee het virus kan ontsnappen.’ Ze acht het van belang op zoek te gaan naar vaccins of combinaties van vaccins die breder beschermen, tegen meerdere varianten tegelijk. ‘Anders volgen we dezelfde route als met influenza: dat je met je inentingen steeds achter de virusvarianten aan loopt.’ Xie schetst een sombere toekomst, waarin we keer op keer ziek thuiszitten met corona, terwijl vaccins en eerdere infecties weinig meer uithalen tegen herbesmetting. ‘Het kan zelfs erger’, schrijft Xie. ‘Mogelijk gaat infectie met de verwachte varianten leiden tot ernstiger ziekte, vanwege een beperkt aantal neutraliserende antistoffen.’ Stevige kanttekeningen bij het Chinese onderzoek heeft Koopmans ook. Zo vaccineert China met een ander, minder potent vaccin, gebruikte men bloedmonsters van maar enkele proefpersonen en schrijft Xie nergens op hoelang geleden die proefpersonen werden ingeënt of ziek waren. ‘Dat kan een boel uitmaken’, zegt ze. ‘Dit soort zaken moet je goed uitzoeken, voordat je zo’n boodschap als dit de wereld in slingert. In hoeverre je deze bevindingen kunt extrapoleren, vind ik niet goed onderbouwd.’ De Chinese studie betekent overigens niet dat kwetsbaren en ouderen nu maar moeten afzien van een boosterprik, vinden experts. Zo kan de booster mogelijk de T-cellen versterken, de verdediging tegen ernstige ziekte. Mulder zou daarnaast het liefst aanvullende maatregelen zien, zoals meer mondkapjes in openbare ruimtes. ‘Om kwetsbaren beter te beschermen tegen een rondgaand virus. In Nederland is te veel gedacht: met vaccineren alleen gaan we wel uit de crisis komen.’ Pikant is overigens dat het begrip immunologische erfzonde al geruime tijd rondzingt in kringen van vaccinsceptici, als argument om helemaal niet te vaccineren. De Chinese cijfers laten echter zien dat de erfzonde ook opspeelt na gewone besmetting. Bovendien hebben coronavaccins hun nut ruimschoots bewezen, zegt Mulder. ‘Antibiotica zorgen er ook voor dat er resistente bacteriestammen ontstaan. Maar dat wil nog niet zeggen dat we dus beter geen antibiotica meer kunnen voorschrijven’, vergelijkt hij.||https://www.volkskrant.nl/nieuws-achtergrond/corona-ontsnapt-weer-aan-vaccin-en-steeds-makkelijker-ook~b87a7e4e/
2022-09-19||Een homo-erotisch geïnspireerd orkestwerk klinkt straks ook in Abu Dhabi||Als je een jonge componist bent en het Concertgebouworkest klopt bij je aan voor een stuk, is dat een reden om een gat in de lucht te springen. Als het dan ook nog wordt opgenomen: nog leuker. Maar als je werk een jaar later al wordt hernomen en zelfs zeven keer wordt gespeeld op een internationale tournee, is dat wel heel bijzonder. Het overkomt Rick van Veldhuizen (28), wiens Mais le corps taché d’ombres vanaf donderdag 22 september in het Concertgebouw in Amsterdam wordt uitgevoerd onder leiding van Daniel Harding. Later is het nog te horen in Heerlen, Alicante, Londen en Abu Dhabi. Saillant detail, gezien die laatste concertlocatie: het stuk is gebaseerd op een homo-erotisch gedicht. Homoseksualiteit is strafbaar in Abu Dhabi. Moeten we er een statement van het orkest in zien? ‘Dat zou leuk zijn, maar ik betwijfel het’, zegt Van Veldhuizen. Het stuk dateert uit 2019 en was bedoeld voor het Mahler Festival van 2020, om daar voorafgaand aan Mahlers Negende symfonie te klinken. Hoe kwam het orkest bij Van Veldhuizen terecht? ‘Toen ik nog studeerde aan het Conservatorium van Amsterdam, gaf mijn docent Joël Bons aan het orkest lijstjes door van jonge componisten om in de gaten te houden. Daar stond ik op. In 2015 heb ik een stukje gemaakt voor in de Spiegelzaal, voor drie instrumenten en een verteller. Dat was echt klein bier, maar daardoor kenden ze me wel. In 2018 werd ik gebeld door Joel Fried, de toenmalig artistiek directeur, of ik een stuk wilde maken voor strijkorkest. ‘Ik vroeg: mag er ook harp bij? Een strijkorkest alleen klinkt anders zo lush, het heeft een skelet nodig. De harp is heel geschikt om de ritmische punten te markeren.’ Hij werkte er een halfjaar fulltime aan, ‘omdat ik wilde dat alles aan deze opdracht zou kloppen’. Door corona volgde de première pas in 2021. Leuk: onder leiding van Fabio Luisi, een grote naam. Niet leuk: zonder publiek, want in een livestream die niet eens echt live was. ‘Gelukkig mochten mijn ouders en vriend er wel bij zijn, we zaten weggestopt onder het balkon. ‘In de feedback van het orkest stond dat ik het ze wel moeilijk had gemaakt door met een reine stemming te werken, maar dat ze het gaaf vonden. Ze zouden zich er hard voor maken om het nog eens met publiek te doen, maar op een hele tournee had ik echt niet gerekend. Ik las het pas toen de brochure uitkwam.’ Van Veldhuizen, die tot februari ook muziekrecensent was voor de Volkskrant – zijn steeds drukkere componeerpraktijk bleek niet met de krant te combineren –, omschrijft zichzelf als een componist die associatief werkt en net zo geïnteresseerd is in eigentijdse klassieke muziek als in Björk en Aphex Twin. ‘Ik wil dat al die invloeden samensmelten tot iets wat bijna oncomfortabel emotioneel kan worden.’ Toch lijkt zijn negen minuten durende stuk (elf minuten op de opname die in mei in een cd-box werd uitgebracht) op het eerste gehoor stevig verankerd in de orkestrale traditie. Waaruit blijkt dat het toch in 2019 is gecomponeerd? ‘Er zit wel wat disco in het middenstuk, er is een constante puls die door de contrabassen en harp wordt doorgegeven. Met daaromheen van die Gloria Gaynor-achtige strijkers. Ik hou erg van disco. En de piep- en kraakgeluiden, ik heb er ook een drum-’n-bassritme in verwerkt.’ De inspiratie vond hij in een episch gedicht uit 1942 van Jean Genet, De terdoodveroordeelde. ‘Ik vind het zo geweldig hoe hij over vunzige, amorele seksualiteit kon schrijven in zulke bloemrijke, schitterende zinnen. De passage die ik heb gebruikt, is gericht aan een terdoodveroordeelde: laten we dromen dat we een ruige minnaar tegenkomen, met dijen van goud en een rokende buik, zulke taal. ‘Het gaat over iemand met wie je bent maar half kunnen zien, een gestalte die te donker is om te kunnen herkennen. Dat is een beeld dat ik goed ken uit mijn eigen leven. Uit darkrooms. Ja hoor, dat mag je wel opschrijven. Die rafelige schaduwkant van het leven wil ik in mijn stukken ook onderzoeken. Met het stuk glijden we eerst de schaduw in, dan schieten we omhoog, de extase in. En dan... is er post-coïtale verrukking.’ Dinsdag is de eerste repetitie. Als componist wil Van Veldhuizen zijn stukken zo vaak mogelijk live horen. Maar of hij ook in Abu Dhabi gaat luisteren? ‘Echt niet. Geen haar op mijn hoofd die eraan denkt.’||https://www.volkskrant.nl/cultuur-media/een-homo-erotisch-geinspireerd-orkestwerk-klinkt-straks-ook-in-abu-dhabi~b34acd55/
2022-09-19||Bellen met onze correspondent in Groot-Brittannië: ‘Dit was religieus en heel sober’||‘Ik ben vooral in Hyde Park geweest, in het centrum van de stad vlak bij de route. Duizenden mensen volgden de ceremonie in de abdij daar op een groot scherm, het park stond helemaal vol. Het viel me op dat veel mensen diep ontroerd waren, je zag veel tranen. ‘Ik heb ook even langs de route van de begrafenisstoet gestaan, toen die langs Hyde Park kwam. Het was mooi om daar een glimp van op te vangen en het idee te krijgen dat je erbij bent, maar je ziet daar niets van de rest van de ceremonie. Op je telefoon de livestream volgen, gaat ook niet, want door de drukte ligt de internetverbinding eruit. Voor een plekje langs de hekken moest je bovendien al om 5 uur ’s morgens aanwezig zijn, of zelfs op straat overnachten.’ ‘Ja, zeker. Het hoogtepunt vond ik wel de magistrale militaire rouwstoet, zowel naar de abdij toe als daarvandaan. De pracht en praal die je daar zag, en de precisie waarmee het allemaal werd uitgevoerd, waren erg imposant. Ook de doedelzakspeler in de abdij was indrukwekkend, doordat hij tijdens het spelen langzaam wegliep, hoorde je het geluid ook wegsterven. ‘In sommige opzichten ging het mijn verwachting eigenlijk nog te boven. Ik was in de buurt van het Royal Gun Salute. Het geluid van de kanonnen die afgingen, samen met het doffe geluid van de Big Ben, gingen door merg en been. Net als de doedelzakken in de optocht trouwens. ‘Iedereen beseft dat dit uniek is, dat we dit niet snel nog een keer zullen meemaken. Voor Charles zal er een vergelijkbare begrafenis komen, maar hij zal nooit zo lang regeren als zijn moeder. Het was ook een hele andere uitvaart dan die voor Diana. Dat was meer een soort showbizzdienst, met een optreden van Elton John. Dit was zeer religieus en sober.’ ‘Bij enkele republikeinen misschien, maar verder niet. Je kunt je niet voorstellen hoe de Britten de rouw beleven als je hier niet bent. De rij die er stond om de koningin de laatste eer te bewijzen, was ongelooflijk. Alle parken in Londen liggen vol met bloemen. ‘Ik denk dat het voor Nederlanders lastig is om in te schatten wat hier gebeurt. In Nederland denkt men dat de koningin een oude dame is die haar hele leven niets meer heeft gedaan dan zwaaien. Dat is pertinent onwaar. ‘Dit gaat bovendien veel verder dan de koningin. De Britten begraven vandaag een deel van de natie. Dat is belangrijk, en daar nemen ze dus alle tijd voor. We hebben tien dagen van nationale rouw gehad, nu volgen er zeven dagen van matigheid. Langzaam moet het leven dus weer worden opgepakt, maar dat zal wel anders zijn dan voorheen.’||https://www.volkskrant.nl/nieuws-achtergrond/bellen-met-onze-correspondent-in-groot-brittannie-dit-was-religieus-en-heel-sober~ba78ab2f/
2022-09-19||Het weerbericht voor dinsdag 20 september: Droger met meer zon||Het lagedrukgebied dat de afgelopen dagen het wisselvallige en winderige weer heeft veroorzaakt, trekt geleidelijk naar het oosten weg. Daardoor volgt een periode met rustiger en droger herfstweer. Dinsdagochtend begint vrij koud met temperaturen tussen 5 en 8 graden in het binnenland. Overdag komen verspreid over het land stapelwolken tot ontwikkeling, waaruit met name in het noorden nog een bui kan vallen. Veel neerslag wordt niet meer verwacht. In het zuiden en zuidwesten blijft het overwegend droog. De middagtemperatuur komt uit rond 16 graden en daarbij staat een zwakke tot matige noordwestenwind. In de nacht naar woensdag koelt het af naar lokaal 4 graden en ook dan zijn er brede opklaringen. Verder kunnen zich enkele mistbanken vormen. Woensdag, donderdag en vrijdag worden fraaie dagen met vrij veel ruimte voor de zon en hogere temperaturen. Met een zuidenwind wordt warmere lucht naar ons land geblazen. In het zuiden is tijdens de middaguren dan 20 graden mogelijk, elders wordt het 17 tot 19 graden. Wel blijven de nachten vrij koud, met kans op mistbanken. Vanaf het weekend neemt de kans op een bui geleidelijk weer toe en gaat de middagtemperatuur enkele graden omlaag.||https://www.volkskrant.nl/nieuws-achtergrond/het-weerbericht-voor-dinsdag-20-september-droger-met-meer-zon~b9e23b96/
2022-09-19||Amerika begraaft 81 jaar na dato nog slachtoffers van Pearl Harbor||Vijftien familieleden kijken maandag toe hoe de kist met stuurman 3de Klasse Roman Sadlowski wegzakt in de gewijde aarde van de militaire erebegraafplaats Arlington. Ze zijn niet oud genoeg om hem ooit te hebben gekend: Roman kwam in 1941 om in Pearl Harbor, maar hij heeft eindelijk een graf met zijn naam erop. Het heeft ruim 81 jaar geduurd totdat zijn stoffelijke resten – dankzij moderne dna-technieken – eindelijk konden worden geïdentificeerd. Sadlowski was een van de 429 opvarenden van de USS Oklahoma die op 7 december 1941 bij de Japanse aanval op de Amerikaanse marinebasis Pearl Harbor om het leven kwamen. De Oklahoma werd door zeker vijf Japanse torpedo’s getroffen. Het enorme schip kapseisde in 12 minuten. Honderden van de 1.200 opvarenden sprongen in zee of kropen op de romp van het schip dat op zijn zij in het water was komen te liggen. Binnen in het schip zaten honderden anderen in de val. Uiteindelijk konden maar 32 man levend uit het schip worden gered. Voor 429 mannen, onder wie Roman Sadlowski, was het te laat. Alle slachtoffers werden in de drie daaropvolgende jaren uit het wrak geborgen. Hen was echter geen rust gegund: ze begonnen aan een laatste reis die uiteindelijk zo’n tachtig jaar in beslag zou nemen. In 1947 werden ze opgegraven en naar het Centraal Identificatie Laboratorium van Schofield Barracks op Hawaii gebracht, waar experts slechts 35 mannen konden identificeren. De resterende 394 mannen werden opnieuw begraven, ditmaal op het National Memorial Cemetery of the Pacific in Honolulu. Ook daar kregen ze geen rust. In 2003 werden ze opnieuw opgegraven. Verwacht werd dat met antropologische- en dna-analyse meer succes kon worden geboekt, maar dat viel tegen. Van de 95 onderzochte mannen kregen er maar vijf een naam. De overigen werden in 2015 voor ‘Project Oklahoma’ opnieuw uit hun graf gehaald, voor een tijdrovend proces van identificatie, ditmaal met behulp van nauwkeuriger mitochondriaal-dna-analyse. Meer dan dertienduizend beenderen werden onderzocht en geïnventariseerd. Het minutieuze speurwerk leidde uiteindelijk tot succes: 355 lichamen kregen de afgelopen jaren eindelijk een identiteit. Ze worden geleidelijk allemaal begraven. Roman Sadlowski’s overblijfselen worden maandag in Arlington met dezelfde eer begraven als bijvoorbeeld Herbert ‘Bert’ Jacobson van de USS Oklahoma, die nog maar een week geleden, op 13 september, op dezelfde begraafplaats op een door paarden getrokken kar naar zijn laatste rustplaats werd gebracht. Voor de nabestaanden is het belangrijk. Persbureau Associated Press sprak met een neef van Roman, Joe Makarski (81). Die heeft Roman niet persoonlijk gekend, maar hij is wel in Makarski’s leven aanwezig geweest. Makarski hoorde zijn ouders vaak spreken over de broer van zijn moeder, zegt hij, en ‘toen ik opgroeide zag ik altijd zijn foto in het huis van mijn grootouders’. Door de Japanse aanval op Pearl Harbor raakten de Verenigde Staten betrokken bij de Tweede Wereldoorlog. De VS zouden uiteindelijk op twee fronten vechten: tegen de Japanners rond de Stille Oceaan, en in Europa tegen Hitler.||https://www.volkskrant.nl/nieuws-achtergrond/amerika-begraaft-81-jaar-na-dato-nog-slachtoffers-van-pearl-harbor~b4b2c21e/
2022-09-19||Optreden tegen een omroep die over de schreef gaat is nog niet zo makkelijk. Welke opties heeft de NPO bij Ongehoord Nederland?||De NPO gaat nadrukkelijk niet over de inhoud van programma's van de leden en de redactionele vrijheid reikt dan ook ver. Toch zijn er zeker grenzen. Zo moeten de omroepen zich houden aan de journalistieke code van de NPO en de mediawet. De programma's moeten het recht van hoor- en wederhoor toepassen en mogen onjuiste informatie niet zomaar onweersproken laten. In de mediawet is onder meer opgenomen dat programma's niet mogen aanzetten tot geweld of haat jegens een groep of lid van een groep.’ Volgens de NPO heeft omroep ON de grens van het toelaatbare met de uitzending van donderdagmiddag bereikt. Het programma Ongehoord Nieuws liet een compilatie zien van beelden waarin zwarte mannen witte mannen sloegen. Volgens presentator Arlette Adriani toonden die ‘de minder belichte zijde van racisme’. Medepresentator Raisa Blommestijn becommentarieerde: ‘Blanken die in elkaar worden geslagen door negers’. Pointer-journalist Marieke Kuypers onderzocht de beelden later en kwam tot de conclusie dat er in geen enkel geval bewijs was voor 'anti-wit’-racisme. NPO-voorzitter Frederieke Leeflang schreef in een verklaring dat de publieke omroep de redactionele vrijheid hoog in het vaandel heeft staan, maar dat er een grens is wat betreft ‘racistische of discriminerende uitlatingen’. Dat vonden ook alle overige omroepen, die in een gezamenlijke verklaring felle kritiek uitten op ON. Ze spraken zich uit tegen de ‘valse, racistische boodschap’ van de omroep, die volgens hen niet alleen ‘onjournalistiek’ was maar ook ingaat tegen de kernwaarden van de NPO. ‘Publieke omroep onwaardig’, was het algehele oordeel. Dat de omroepen zich zo sterk uitspreken tegen een collega-omroep is niet eerder voorgekomen. Tegelijkertijd is het voor een eventueel optreden tegen ON niet van belang wat de andere omroepen van een uitzending vinden. De NPO kan niet zomaar overgaan tot een sanctie tegen ON. De omroepen moeten onafhankelijk kunnen opereren, zowel van de NPO als van Den Haag. Daarom zijn er enkele waarborgen in het systeem ingebouwd. De publieke omroep moet eerst een advies afwachten van de ombudsman van de NPO en het Commissariaat voor de Media. Ook ligt optreden tegen een omroep politiek zeer gevoelig; de NPO zal daarom alles volgens het boekje willen doen. Dat deze situatie zich nog nooit eerder heeft voorgedaan maakt het niet makkelijker: toen ON eerder dit jaar een boete van 93 duizend euro kreeg vanwege het ‘stelselmatig schenden van de journalistieke code’, was dat de eerste boete ooit om die reden. Leeflang heeft zowel de ombudsman als het Commissariaat gevraagd om zich over de kwestie uit te spreken. De ombudsman kijkt naar klachten over de uitzending. Zondag stond de teller op een recordaantal van bijna 1.700 ingediende klachten, bijna twee keer zoveel als het totale aantal dat over heel vorig jaar binnenkwam. Tegelijkertijd toetst het Commissariaat of ON de mediawet heeft overtreden. Mochten ombudsman en Commissariaat inderdaad oordelen dat ON de NPO-code en mediawet heeft overtreden, kan de omroep een boete verwachten. Die kan oplopen tot 540 duizend euro, 15 procent van het totale jaarbudget van 3,6 miljoen dat de ON heeft gekregen. Dat ON al eerder een boete kreeg opgelegd, maakt de kans op een nieuwe geldstraf een stuk groter. Om te beginnen kan de NPO na een tweede negatief oordeel besluiten om een streep door de uitzendingen van Ongehoord Nieuws te zetten. In een interview met de Volkskrant zei NPO-voorzitter Leeflang over de vorige klachtenprocedure dat het programma van de buis kan worden gehaald als er geen ‘verbetering optreedt’. Als een omroep een tweede boete krijgt opgelegd, doet de NPO melding bij de regering. Daarna is het aan Gunay Uslu, staatssecretaris van Cultuur en Media (D66), om verdere stappen te zetten. Ze kan het vijfjarig aspirant-lidmaatschap van ON niet omzetten in een volwaardig lidmaatschap, de omroep schorsen of zelfs besluiten om ON volledig uit het bestel te zetten.||https://www.volkskrant.nl/nieuws-achtergrond/optreden-tegen-een-omroep-die-over-de-schreef-gaat-is-nog-niet-zo-makkelijk-welke-opties-heeft-de-npo-bij-ongehoord-nederland~b9de6818/
2022-09-19||‘In Den Haag ziet men niet hoezeer het water aan de lippen staat’||‘We zien al langer dat de gesprekken op de werkvloer niet langer over corona gaan, zoals de afgelopen twee jaar. Nu gaan ze over de energierekening. En terwijl hier de zorgen acuut zijn, denkt het kabinet nog even langer na. Ik kom net van de neurologie-afdeling. Als ik daar met de verpleegkundigen spreek, hoor ik grote zorgen: hoe krijg ik mijn huur nog betaald aan het eind van de maand, hoe krijg ik mijn energierekening gefinancierd? ‘Daarom heb ik medisch specialisten en zorgbestuurders opgeroepen om per persoon 5.000 euro in een fonds te storten om lager betaalde collega’s in geldnood te helpen. Ik ben de eerste om in te zien dat dit natuurlijk maar een klein puzzelstukje van het geheel is, naast de structurele oplossingen zoals salarisverhoging, die ook nodig zijn. ‘Er ontstaat nu van twee kanten iets behoorlijks stevigs. Tientallen mensen hebben zich al gemeld als donateur voor die 5.000 euro. Dat zijn niet alleen individuen, ook bijvoorbeeld vakgroepen willen als collectief steunen. Als we aan de bescheiden kant gaan zitten, moet het lukken om deze week al 2,5 ton bij elkaar te hebben. Ook een groot aantal budgetcoaches heeft daarvoor gereageerd op mijn oproep. ‘Vandaag praten de banken over hoe zij het initiatief kunnen steunen, en ook artsenorganisaties als de KNMG en de VVAA denken mee. Zij hebben al eerder een stichting opgetuigd. Die proberen we toch echt deze week live te krijgen.’ ‘Het fonds is voor zorgmedewerkers, bij betalingsproblemen kunnen zij zich melden. Ik wil het niet beperken tot alleen ziekenhuispersoneel, de solidariteit is zorgsectorbreed. ‘Twee weken geleden was ik op een bijeenkomst waar ook bestuurders uit de ouderenzorg aanwezig waren. In sommige organisaties was bij 15 procent van de medewerkers sprake van loonbeslag (werkgevers zijn dan verplicht een deel van inkomen in te houden om bijvoorbeeld een belastingschuld te betalen, red.). De verborgen financiële problemen, zoals schulden, zijn bij laagbetaalde ouderenzorgmedewerkers enorm. ‘Bij ons in het ziekenhuis, waar vooral hbo-geschoolde verpleegkundigen werken, kent 1 tot 2 procent loonbeslag. Toch schrok ik ervan toen ik navraag deed naar het bijzonder beheer bij ons: er heerst schaamte om te benoemen dat je het niet redt. Maar als je als hbo-verpleegkundige begint, houd je misschien 2.000 euro per maand over. Als daar een energierekening van 700 euro vanaf moet, en je hebt een huurhuis in Amsterdam, tel dan maar uit.’ ‘Ik wind me erover op dat men in Den Haag gewoon niet ziet hoezeer het water aan de lippen staat. Met name bij mensen in het publieke domein: leraren, politieagenten, verpleegkundigen. Dit is niet het moment om te zeggen: even doorbijten. Ik kan het opbrengen, omdat ik aan de bovenkant van de zorg zit met mijn salaris. Maar veel collega’s kunnen dit niet. De kloof wordt alleen maar groter, en in onze publieke systeem zijn de consequenties enorm. ‘Mensen gaan de sector uit, ook daarom maak ik me er druk over. Wij zien verpleegkundigen in opleiding die moeten stoppen, die zien dat ze met het salaris dat ze gaan verdienen het niet gaan redden. We dunnen zo onze toekomstige generatie aan zorgpersoneel uit. Die maatschappelijke vlag wil ik hijsen: zien jullie wel wat er gebeurt?’||https://www.volkskrant.nl/nieuws-achtergrond/in-den-haag-ziet-men-niet-hoezeer-het-water-aan-de-lippen-staat~bc260e52/
2022-09-19||Kinderen schrijven de politiek, onder meer over menstruatie-armoede: ‘Op korte termijn komen er kosten bij kijken’||Veel mensen hebben het vaak over hoe progressief Noord-Amerika en Europa zijn. Er zijn veel gelijke kansen, er is minder economische verdeeldheid dan in de rest van de wereld en vooral: discriminatie wordt niet getolereerd. Bepaalde mensen vinden dat het Westen dit te ver doordrijft. Ze klagen over cancelcultuur, ‘woke-links’ en zeggen dat vrijheid van meningsuiting in het geding komt. Persoonlijk begrijp ik dit niet. Deze zogenaamde gelijkheid is nog ver te zoeken. Integendeel, veel vormen van gelijkheid lijken juist steeds meer bedreigd te worden. Zo is er recentelijk in de Verenigde Staten een wet ingetrokken die het recht op abortus beschermde, wat enorme gevaren vormt voor vele vrouwen. Een van de juristen die ‘voor’ had gestemd, heeft ook laten weten dat hij het homohuwelijk graag weer wil verbieden en dat anticonceptie illegaal maken hem een goed idee lijkt. In Groot-Brittannië heeft de nieuwe premier nu al laten weten dat transgender vrouwen geen echte vrouwen zijn. Er is onder tienerjongens recentelijk een nieuwe ‘influencer’ genaamd Andrew Tate razend populair geworden, die vol trots praat over hoe vrouwen het eigendom zijn van hun man. Ook in Nederland speelt ongelijkheid nog een grote rol in het dagelijks leven. Een aantal van de populairste Nederlandse partijen zat achter een van de grootste racistische schandalen van de afgelopen jaren: de toeslagenaffaire. Het VVD-twitteraccount heeft laten weten dat niet-Oekraïense vluchtelingen geen echte vluchtelingen zijn en terug moeten naar hun ‘veilige land van herkomst’, terwijl het grootste deel van de vluchtelingen in Nederland ook oorlogsvluchteling is. Asielzoekerscentra worden in brand gestoken, homo- en trans jongeren worden op school nog steeds gepest, en vrouwen worden nog steeds minder betaald. Wat je standpunt over deze situaties ook mag zijn, je kunt niet ontkennen dat zij in de kern zijn gebaseerd op discriminatie. En dit zijn slechts een paar voorbeelden. Als je goed oplet, zie je overal in onze samenleving discriminatie, en hoe klein en onbelangrijk het ook lijkt, het blijft gevolgen hebben voor minderheden die hier het slachtoffer van zijn. Dit is waarom het ik oneens ben met mensen die zeggen dat we in het Westen ‘te’ progressief zijn. De zogenaamd gecancelde directeur voetbalzaken heeft namelijk alweer een nieuwe baan, die transfobische schrijfster verdient nog steeds miljoenen en conservatieve partijen maken nog steeds het merendeel van ons parlement uit. De enige reden dat mensen zich bedreigd voelen, is omdat steeds meer groepen zich uitspreken tegen deze status quo van ongelijkheid. Meer en meer mensen zijn het ermee eens dat alle vormen van discriminatie moeten stoppen en dat maakt conservatieven bang. Uiteindelijk resulteren deze protestgeluiden vaak niet direct in een fundamentele omslag. Toch hoort bij vooruitgang protest tegen het oude. Zoals vorige generaties vochten voor hun vrijheid en rechten zullen toekomstige generaties dit ook doen. Door de problemen om ons heen te ontkennen, accepteren we blindelings de gevolgen die ze voor bepaalde groepen met zich meebrengen. Laten we de lessen van degenen die voor ons kwamen onthouden en niet dezelfde fouten opnieuw maken. Luister naar de stem van minderheden en stel je open voor verandering, in plaats van je af te keren van echte vooruitgang. Liora Schubert (15 jaar) van het Amsterdams Lyceum Stel je voor dat je elke maand ongeveer een week lang bloedt, buikpijn en hoofdpijn hebt, en last hebt van je rug. Ongeveer de helft van de populatie hoeft zich dit niet voor te stellen, het zijn namelijk allemaal symptomen van ongesteld zijn. Alsof dat nog niet vervelend genoeg is, is het voor 10 procent van de menstruerende mensen lastig om aan menstruatieproducten zoals maandverband en tampons te komen, omdat ze er het geld niet voor hebben. Dit heet menstruatie-armoede en is iets wat ons bezighoudt, omdat wij vinden dat iedereen toegang moet hebben tot goede en gezonde menstruatieproducten; daarom zouden deze gratis moeten zijn. Een menstruerend mens geeft maandelijks ongeveer 2,50 tot 25 euro uit aan menstruatieproducten, afhankelijk van hoe heftig en hoelang je ongesteld bent. Veel mensen kunnen dit niet betalen. Als je maandelijkse budget 200 euro is, geef je maandelijks 12,5 procent uit aan menstruatieproducten, maar wanneer een gezin uit meerdere vrouwen bestaat, loopt dat percentage al snel op. Daarnaast bestaat er een dubbel taboe met betrekking tot menstruatie-armoede. Veel mensen vinden het al lastig om over menstruatie te spreken, en dan ook nog moeten vertellen dat je arm bent, maakt alles moeilijker. Mensen vinden het daarom lastig om anderen om maandverband of een tampon te vragen. Het taboe is op zichzelf al een probleem, waarvan wij hopen dat het ooit verdwijnt, maar dat kan nog wel een tijdje duren. Door het gratis maken van menstruatieproducten hoeven mensen in elk geval niet meer geconfronteerd te worden met de angst om een tampon of maandverbandje te vragen. Dan zijn er door die hoge kosten ook mensen die geen goede menstruatieproducten kunnen betalen en goedkopere, minder goede of al eerder gebruikte producten gebruiken. In de goedkopere varianten van menstruatieproducten zit vaak bleek, wat voor irritatie van de vagina zorgt. Naast het feit dat eerder gebruikt maandverband niet comfortabel is, kan het ook voor nare infecties zorgen. Ten slotte zijn er mensen die ervoor kiezen om geen menstruatieproducten te kopen, waardoor ze niet naar school, werk of sociale activiteiten kunnen. Als dit zich standaard één week per maand afspeelt, kan dat zorgen voor grote achterstanden op school, inhouding van loon en achterstand op het sociale ontwikkelingsvlak. Afgelopen maand werd bekendgemaakt dat menstruatieproducten in Schotland wettelijk gratis toegankelijk moeten zijn voor mensen die er geen geld voor hebben. Dit kunnen wij in Nederland ook doen. Natuurlijk komt dan al snel de vraag ‘gaat dat niet te veel geld kosten?’ om de hoek kijken. Wij ontkennen niet dat er op korte termijn kosten bij het oplossen van menstruatie-armoede komen kijken, maar op de lange termijn kunnen we er juist op besparen. Menstruatie-armoede is namelijk niet alleen problematisch voor de menstruerende persoon zelf, maar levert op grote schaal ook maatschappelijke kosten op in de vorm van gemiste educatie en werkdagen. Liv Sewnandan en Emma van der Laan (16 en 17) van het CSG Wessel Gansfort in Groningen Door de stikstofplannen van het kabinet zullen veel boeren niet kunnen doorgaan met hun bedrijf. De boeren wilden afgelopen tijd laten merken dat dit effect heeft op ons allemaal, want zonder hen zouden de supermarktschappen leeg zijn. Dit is echter totaal niet realistisch. Ten eerste beoogt het kabinet een vermindering van de veestapel van ongeveer 30 procent. Dit lijkt wellicht veel, maar lege melk- en vleesschappen zijn niet te verwachten, aangezien naar schatting 60 procent van de dierlijke producten wordt geëxporteerd. Ook hoeft men niet te rekenen op een tekort aan andere landbouwproducten, omdat ongeveer 70 procent van onze landbouwproducten wordt geëxporteerd en een groot deel van de landbouwproducten die in onze schappen liggen uit het buitenland komt. Daarnaast loopt de voedselvoorziening meer gevaar door klimaatverandering en het verlies aan biodiversiteit dan door het reduceren van de veestapel. Jeroen Candel, universitair hoofddocent landbouw- en voedselbeleid aan de Universiteit Wageningen, doet onderzoek naar ons landbouwbeleid. Hij stelt dat het juist nu nodig is de voedselindustrie te verduurzamen, om zo de milieu- en klimaateffecten zoveel mogelijk te beperken. Kortom, ‘No farmers no food’ is een foutieve uitspraak die mensen onnodig intimideert. Olivia Muis (16) van het Grotius College in Delft Terwijl ik laatst het nieuws aan het kijken was, besefte ik dat ik al tijden niets meer had gehoord over de situatie in Oekraïne. Als je nu informatie over de oorlog wilt vinden, moet je er gericht naar zoeken. Toen Rusland Oekraïne net was binnengevallen, waren er verschillende nieuwszenders die om het uur een update gaven over de situatie in het oorlogsgebied, elke avond talkshows met de oorlog als hoofdonderwerp en een overvloed aan acties om geld op te halen voor de Oekraïners. Er worden nu geen grote acties meer gehouden om de mensen in het oorlogsgebied te helpen. Dan vraag je je af wat we eigenlijk nog doen om de oorlog te stoppen. Nederland heeft Rusland, net als veel andere landen, sancties opgelegd, maar daar lijkt Rusland niet zo veel last van te hebben. Nederland stuurt wapens naar Oekraïne. Maar wat hebben die burgers aan dozen vol met wapens als er geen mensen zijn die nog kunnen vechten? Ze hebben hulptroepen nodig, maar ook die gaan wij niet leveren. Oekraïne is namelijk geen lid van de Navo of de Europese Unie en dus er is geen verplichting om hulptroepen te sturen. Om toch de bescherming van de EU te krijgen, diende de Oekraïense president Volodymyr Zelensky een aanvraag in om versneld EU-lid te worden. Die werd door verschillende landen, waaronder Nederland afgewezen. Waarom? Het zou tegen de regels zijn. Maar zouden wij in deze crisissituatie niet één keer van die regels kunnen afwijken? Ik vraag me af waarom er niet meer zoveel aandacht aan de oorlog wordt besteed als een half jaar geleden. Er wordt namelijk nog steeds gevochten, er worden nog steeds onschuldige burgers vermoord en er worden nog steeds steden en dorpen verwoest. Ook al is de situatie hetzelfde als een half jaar geleden, mensen lijken er zo aan gewend te zijn dat ze het normaal zijn gaan vinden. Ik vind dat een oorlog nooit normaal gevonden mag worden. We moeten er alles aan doen om te zorgen dat er niet nog meer onschuldige burgers slachtoffer worden van een oorlog die zij niet begonnen zijn en nooit gewild hebben. Romy Hendel (13) van het Fortys Lyceum in Gorinchem||https://www.volkskrant.nl/columns-opinie/kinderen-schrijven-de-politiek-onder-meer-over-menstruatie-armoede-op-korte-termijn-komen-er-kosten-bij-kijken~b09ec2ed/
2022-09-19||Nazaten tot slaaf gemaakten kunnen straks achternaam gratis veranderen||Na de afschaffing van de slavernij kregen in Suriname alle tot slaaf gemaakten een voor- en achternaam van een overheidscommissie, waarin plantage-eigenaren en slavenhouders zitting hadden. Hoewel het voor nazaten een pijnlijk gevoel kan geven nog altijd diezelfde naam te dragen, kost het wijzigen van een achternaam 835 euro, plus de rekeningen voor een psychologisch onderzoek. Dat zal het komende jaar veranderen, zegt Rabin Baldewsingh, de eerste Nationaal Coördinator tegen Discriminatie en Racisme. In de nasleep van de grote Black Lives Matter-demonstraties, maar ook door het institutioneel racisme bij de Belastingdienst dat bijdroeg aan het ontstaan van de toeslagenaffaire, besloot de Kamer vorig jaar dat er meer actie nodig was om racisme en discriminatie binnen de overheid te bestrijden. Stap een was het aanstellen van Baldewsingh. De presentatie van het eerste Nationaal Programma tegen Discriminatie en Racisme was maandag stap twee. Baldewsingh voerde het afgelopen jaar gesprekken met tientallen maatschappelijke organisaties, ambtenaren op vijf verschillende ministeries, zeven ministers en staatssecretarissen en rond de 1.500 burgers. Uit die gesprekken kwamen meerdere pijnpunten naar voren waarvan er een aantal zijn terechtgekomen in het 90 pagina’s tellende document vol stappen die het kabinet de komende jaar zal gaan nemen om discriminatie in de samenleving tegen te gaan. Naast de gratis mogelijkheid tot naamswijziging voor nazaten van tot slaaf gemaakten, zullen ook antidiscriminatiebureaus beter zichtbaar en herkenbaar worden, zodat ze voortaan makkelijker in te schakelen zijn door burgers die gediscrimineerd worden. Ook belooft het kabinet stagediscriminatie bij jongeren harder aan te pakken en er komt binnenkort er een landelijk onderzoek naar de precieze omvang van moslimdiscriminatie in Nederland. Hoewel Baldewsingh trots zegt te zijn op het eerste Nationaal Programma, liet hij maandag ook direct weten nog ‘niet helemaal tevreden’ te zijn. Dat komt vooral omdat er een aantal belangrijke pijnpunten het uiteindelijke document niet haalden, zegt hij. Vooral het schrappen van Baldewsinghs wens dat politieagenten en boa’s voortaan religieuze uitingen, zoals hoofddoekjes, keppeltjes of tulbanden, mogen dragen in combinatie met hun uniform, stemde bij hem ‘tot groot verdriet’. ‘Ik heb in mijn zoektocht en in de gesprekken die ik gevoerd heb, ook tot op het hoogste niveau bij de politie, alleen geen enkele professionele argumentatie kunnen vinden waarom de hoofddoek verboden zou moeten blijven’, zegt Baldewsingh. ‘Ik kom daarom tot de conclusie dat dit een puur politieke keuze is.’ Ook wordt 1 juli, de dag waarop de slavernij is afgeschaft, vooralsnog geen nationale feestdag, zal de regering vooralsnog geen formele excuses aanbieden voor het slavernijverleden en blijft ook de zogenoemde ‘Rotterdamwet’ voorlopig bestaan. Dat is een woningwet die in bepaalde gemeenten geldt en waarin bij de toekenning van woningen een onderscheid wordt gemaakt tussen nieuwkomers en mensen die al langer in de regio wonen. Op die manier werkt de wet onbedoeld discriminerend, aldus Baldewsingh.||https://www.volkskrant.nl/nieuws-achtergrond/nazaten-tot-slaaf-gemaakten-kunnen-straks-achternaam-gratis-veranderen~b5864c3d/
2022-09-19||‘Menstruatie, een miskraam, een bevalling: als je die nooit toont in museum of theater, blijven ze taboe’||De eerste ruimte is een meisjeskamer in snoepkleuren. Je struikelt er over het pastelpaarse beddengoed, met opdruk van Belle of Winnie de Poeh. Op een ronddraaiend bed is een reusachtige puber in de weer met tarotkaarten. Onder haar paarse sluier ontwaar je nog net een blauwe pluk haar. Dit is ‘The Girl’, ook wel the maiden of de maagd, in het beeldende, feministische universum van kunstenaarsduo Boogaerdt/VanderSchoot. Haar dromerige tienerdomein vormt het startpunt van Travelling without Moving, de eerste expositie van dit duo, in tentoonstellingsruimte Tent in Rotterdam. Ze verbeelden er een reis in de vorm van een levenscyclus, die verder voert naar ‘de moeder’ en ‘de oude vrouw’; naar geboorte, dood en wedergeboorte. Tegelijk is de tentoonstelling een onderzoek naar alternatieve verhalen en samenlevingsvormen. In Tent Rotterdam vragen Suzan Boogaerdt en Bianca van der Schoot zich af: wat als het patriarchaat slechts een tijdelijke hype is? Dit voorjaar dook Van der Schoot ‘als een monnik’ in boeken over het paleolithicum en oude beschavingen, vele tienduizenden jaren voor Christus. Ze ontdekte dat er zoiets bestaat als ‘feministische archeologie’. ‘De archeologie kwam in zwang in de 19de eeuw, in een door mannen gedomineerde samenleving. Dus het is niet zo gek dat veel archeologische vondsten werden bekeken met een mannelijke blik.’ Als voorbeeld noemt ze de Venus van Willendorf, het naakte, voluptueuze vrouwbeeldje dat aanvankelijk werd weggezet als ‘porno avant la lettre’. ‘Onderzoek laat zien dat zulke beeldjes – want er zijn er duizenden – waarschijnlijk deel uitmaakten van een godinnencultus, een religie gericht op het vereren van de vrouw, en alle facetten van de vrouwelijke levenscyclus. Er zijn zelfs tempels in de vorm van baarmoeders ontdekt.’ Boogaerdt en Van der Schoot houden zich in hun performances, zoals Antibodies (2020) en Fremdkörper (2021), al een tijdje bezig met de toekomst van de mens; met samenlevingsvormen die meer in harmonie zijn met de planeet en met elkaar. In Tent onderzoeken ze of hiervoor voorbeelden te vinden zijn in vergeten vrouwgerichte religies, die dichter bij de natuur stonden. Daarnaast lieten ze zich inspireren door de verschijningsvormen van de Mesopotamische vruchtbaarheidsgodin Inanna. In de eerste zaal, het heiligdom van The Girl, drinken de twee kunstenaars koffie aan hun knutseltafel, een uitpuilend rommelaltaar, waar maskers, pruiken, kleipoppetjes, knuffels, panty’s, nepbloemen en veren in vrolijke chaos verspreid zijn rond een naaimachine. De knutselhoek biedt goed zicht op hun werkwijze (ambachtelijk, associatief), materiaalkeuze (eclectisch) en smaak. En die van ontwerper Lotte Goos, want gedrieën zijn ze verantwoordelijk voor die inmiddels kenmerkende Boogaerdt/VanderSchoot-stijl: oeroud en futuristisch tegelijk, met veren, dierenhuiden en wol naast plastic, glitters en neon. Hintend naar oude mythen en beschavingen, maar net zo goed schatplichtig aan YouTube en TikTok. Synthetisch en tactiel tegelijk: zie de bungelende vleeskleurige pantykousen gevuld met smurfensnot – aanraken en kneden mag. De vormgeving in Tent is mysterieus en etherisch, maar ook lijfelijk en aards. Bij Boogaerdt/VanderSchoot tref je feministische theorie, vermengd met een vleugje vrouwelijke body horror. Dat laatste was in Tent nog inzet van een discussie. Moest er bij die ene pop in de hoek, die zo te zien hevig uit haar kruis bloedt – met klodders, draden, klonten en al – niet een ‘trigger warning’ komen? Suzan Boogaerdt moet lachen. ‘Zulke beelden zaten ook al in onze voorstellingen, en die verwijzen naar heel natuurlijke processen van het vrouwenlichaam: menstruatie, een miskraam of een bevalling. Maar als je die nooit toont, in een museum of op toneel, dan blijven ze taboe.’ Plastisch is ook de belendende zaal, waar aan het plafond een grote vrouw bungelt, wier lichaam uitmondt in een griezelige kluwen armen, benen en andere lichaamsdelen. Onder haar glanst goudbruin en vochtig een enorme hoop klei. Hier worden bezoekers uitgenodigd hun eigen godinnenbeeldjes te boetseren, wat ze op de opening, op vrijdag 16 september, in groten getale deden. In andere ruimten kunnen bezoekers met een koptelefoon op een ‘visionaire reis’ maken of deelnemen aan een speciale slaapceremonie, zoals die ooit door vrouwelijke priesters werden geleid. Dit vloeit voort uit de voorstelling Fremdkörper, die Boogaerdt/Vanderschoot in 2021 maakte op het Holland Festival. Hoe ervaren ze het verschil tussen voorstelling en expositie? Boogaerdt: ‘Voor mij voelt het als een vorm van controleverlies, maar voor Bianca is het...’ Van der Schoot: ‘...vrijheid! Maar dat is natuurlijk ook heel spannend. We kunnen de ervaring van de bezoekers veel minder sturen.’ In het theater maken de twee eerder bewegende installaties dan plotgedreven producties. Niettemin, zegt Boogaerdt, is het belangrijkste verschil: tijd. Tijd en chronologie. Ze hebben er in Tent geen invloed op hoelang bezoekers zich in een ruimte of ervaring onderdompelen, en ook niet in welke volgorde ze dat doen. Van der Schoot: ‘In het theater is de volgorde van belang: je neemt de toeschouwers bij de hand en voert ze stap voor stap door het verhaal. Dat kan hier niet.’ In deze ‘grijze ruimte’, zoals zij het noemen – tussen de zwarte doos van het theater en de witte kubus van de museumzaal, moesten ze accepteren dat al hun beelden naast elkaar bestaan, en ze geen invloed hebben op de manier waarop die door de bezoeker worden ervaren. Boogaerdt: ‘Eerst wilden we dat nog veel meer sturen, met teksten, instructies en pijlen.’ Van der Schoot: ‘Maar dat hebben we losgelaten. We tonen de beelden op een manier die voor ons betekenisvol is, maar de bezoeker maakt daarmee nu zijn eigen verhaal.’||https://www.volkskrant.nl/cultuur-media/menstruatie-een-miskraam-een-bevalling-als-je-die-nooit-toont-in-museum-of-theater-blijven-ze-taboe~b6f88ff7/
2022-09-19||Lezersbrieven: Links hoor je wel degelijk over de problemen in dit land||Teun van de Keuken klaagt over het gebrek aan samenwerking tussen de linkse partijen PvdA en GroenLinks (Maandag, 19/9). ‘Links hoor je nauwelijks’, terwijl het land ‘barst van de problemen’. Laat nu de SP, toch ook een nogal linkse partij, afgelopen zaterdag een forse demonstratie hebben gehouden op het Haagse Malieveld, waarbij een aantal van die problemen, onder andere de door Van de Keuken gesignaleerde wanverhouding tussen megawinsten van energiereuzen en de lege portemonnee van hun klanten, zeer nadrukkelijk aan de orde werden gesteld. Het is zowel de krant als Teun van de Keuken ontgaan. De SP is zeker geen kartrekker bij linkse samenwerking en heeft evenmin volmaakte antwoorden als iedere andere partij. Maar dat ze zich actiever dan haar linkse collega’s heeft opgesteld in probleemdossiers als de gaswinnings- en toeslagenaffaire, is toch een onmiskenbaar feit. Links hoor je dus wel degelijk.Evert van Ginkel, Leiden Minister Wopke Hoekstra van Buitenlandse Zaken is ervan overtuigd dat de meeste burgers het strategisch belang onderkennen van onze steun aan de oorlog in Oekraïne. Ik ben daar niet zo van overtuigd. Ik zie meer de gevolgen voor mijn eigen bescheiden portemonnee en maak me zorgen of ik de boodschappen en energie nog kan betalen. Hoekstra noemt het een moreel imperatief dat we Oekraïne blijven steunen met wapens en andere middelen, om te laten zien dat imperialisme niet loont. Het klinkt allemaal heel goed bedoeld, maar een beetje meer analyse van het wereldtoneel had niet misstaan. De wereld zit helaas zo in elkaar dat imperialisme wel loont, en dat dictators ermee wegkomen tot het moment dat de eigen bevolking ze afzet. Ik zie dat met Poetin nog niet snel gebeuren of er moet een andere sterke man in Rusland opstaan. Geopolitiek stelt het verdeelde Europa weinig voor. We hebben dus geen andere keuze dan ons aan te sluiten bij het Amerikaanse imperialisme. En dan maar hopen dat Donald Trump met zijn isolationisme niet wordt herkozen in de Verenigde Staten.Martin van den Berg, Utrecht Belasting betalen is leuk én belangrijk, lees ik in de krant. Zou u dat onze koning duidelijk willen maken?Sity de Boer, Alphen aan den Rijn Belasting betalen is leuk, schrijft officier van justitie Martin Lambregts. Verderop in de krant lees ik dat Deloitte 6 miljoen euro krijgt voor het onderzoeksrapport over de mondkapjesdeal met Sywert van Lienden. Is er iemand die Lambregts kan uitleggen dat belasting betalen helemaal niet leuk is?Bas Lauterslager, Baarn Tijdens het opruimen kwam ik het boek Een tevreden natie: Nederland van 1945 tot nu tegen. Uitgegeven in 1993. Enkele passages vielen mij op: het milieuprobleem werd als een probleem van de jaren tachtig genoemd. Nederland had toen 14 miljoen varkens en 85 miljoen kippen – dit liet destijds 80 miljoen ton mest per jaar achter. Verder werden luchtvaart en overproductie in de tuinbouw als problemen gezien. In de kersttoespraak van 1988 uitte koningin Beatrix haar bezorgdheid over menselijk egoïsme en heerszucht over medemens en natuur en dat de toekomst van de schepping zelf op het spel is komen te staan. We hebben niets geleerd.Jan Slump, Groningen De Ombudsman vindt het tijd voor een debat over de koers van de krant. Ik ook. Ik lees met instemming en soms met irritatie de Volkskrant. En die irritatie móét ook, is mijn mening. Daarom lees ik (eveneens met instemming of irritatie) losse nummers van De Groene en De Telegraaf en heb ik ook een abonnement op Elsevier. Een kwaliteitskrant moet uitgaan van de brede nieuwsgierigheid van de lezer en geen zendeling zijn of worden van een zaligmakende sociaal-politieke opvatting. En ja: een algemeen sociaal accent mág – of móét. Dat wel. Prima zijn de artikelen die asociale tendensen fileren. Prima zijn de artikelen van Martin Sommer. Dáárom lees ik de Volkskrant. Wat mij betreft is de nieuwe koers nóg pluriformer, nóg analytisch-kritischer vanuit ‘links’, ‘midden’ en ‘rechts’ standpunt. Dan kan ik De Telegraaf én De Groene Amsterdammer in hun Primera-verkooprekje laten liggen.Jan Eggens, Leimuiden Wat raar dat de Volkskrant schaker Hans Niemann van 19 jaar een tiener noemt. Tieners zijn tussen de 12 en 15 jaar, vanaf 16 ben je een jongere en vanaf 18 jaar volwassen. Stop de verkleutering.Vera de Nijs, Amsterdam In de Tweede Kamer wordt de nieuwe Pensioenwet behandeld en in de media verschijnen artikelen van pensioendeskundigen waarin deze wet ter discussie wordt gesteld. Van de Kamerleden wordt verwacht dat zij een oordeel vellen over de juistheid van deze nieuwe wetgeving. Terwijl zij (op één na) niet beschikken over fundamentele pensioenkennis en veelal achter de politieke ideeën van hun partij aanlopen. Elke politieke partij gaat er een plasje over doen en het gevolg is dat er broddelwerk wordt geleverd. Yuppen worden gepaaid met een eigen pensioenpotje en het vastleggen van de pensioengelden in de aandelenhype, waarover ze vervolgens geen zeggenschap krijgen. De Blackstones van deze tijd lachen in hun vuistje. Welk probleem wordt er opgelost? De rentefluctuatie wordt ingeruild voor een aandelenfluctuatie: met andere woorden, er wordt een niet bestaand probleem opgelost. Om nog maar te zwijgen over de kosten die het invaren van bestaande regelingen met zich meebrengt. Miljarden verdwijnen als sneeuw voor de zon. Alleen al daardoor zal de garantie van minister Carola Schouten voor Armoedebeleid, Participatie en Pensioenen dat het nieuwe pensioen niet meer dan 5 procent lager mag uitvallen dan het oude pensioen, niet kunnen worden nagekomen. Zelfs de bedenkers van het plan zijn niet in staat de wet op eenvoudige wijze uit te leggen: mijn vader heeft mij altijd voorgehouden: als het niet op één A4 past, moet je het niet doen. Een tweede wijsheid die hij me heeft meegegeven: als je niet begrijpt hoe het werkt, moet je er niet mee instemmen. Ik hoop dat de Kamerleden deze wijsheden gaan toepassen.Guus Schilderman, Leeuwarden||https://www.volkskrant.nl/columns-opinie/lezersbrieven-links-hoor-je-wel-degelijk-over-de-problemen-in-dit-land~b24cd40f/
2022-09-19||Maar toen overviel ons iets onvergetelijk prachtigs, rechtstreeks uit de hemel: wit, wit, alles stralend wit||Als eerder gezegd hadden de slakken en de legendarische triomf van Mohammed Ali voor enige lichtpuntjes gezorgd in de eerste Zwijndrechtse maanden, die verder vooral getekend werden door plensbuien en klokgelui. Nergens een gezellige knokpartij of trouwfestijn, nergens een muildier of wild beest, alleen maar dodderige eenden en aangelijnde honden. Voor heimwee en gemis was ik nog te jong en te speels, maar ik zag wel hoe mijn broers in hun slaapkamer snotterden en moeder soms urenlang naar buiten staarde. Maar toen overviel ons iets onvergetelijk prachtigs. Rechtstreeks uit de hemel. Op een ijskoude decemberavond schommelden ineens parelwitte vlokken omlaag die als klokkenbelletjes glinsterden in het zachte, gele lantaarnlicht. Duizenden, miljoenen klokkenbelletjes. Toen ik uit bed sprong was de hele wereld als bij toverslag in een dikke witte deken gewikkeld. Auto’s, straten, gras, bomen, plantenbakken, wit, wit, wit, alles stralend wit. Ik stond op het balkon en knipperde met mijn ogen, als ontwaakt in een sprookje. Vader had in Frankrijk en Duitsland al kennis gemaakt met het verschijnsel ‘sneeuw’, hij had erover verteld. Maar nu zagen we het met eigen ogen. Mijn broers renden naar buiten en gooiden met sneeuwballen en rolden over de grond en hapten in de sneeuw en slikten het door want het kwam uit de hemel en dat is altijd goed. Moeder zei zoiets als ‘de hemel is getrouwd met de aarde’, omdat de grond zo wit was ‘als een bruidsjurk’. Toen kwam vader thuis met een geweldig cadeau: een slee. Een echte slee uit een tweedehandswinkeltje. Zo eentje met een zitvlak van houten latjes en een ijzeren rugleuning. Hij bond er een touw aan vast. Moeder pakte me grondig in, coltrui, vest, gevoerde jas, capuchon, wanten en een wurgend strak aangesnoerde sjaal (Marokkanen zijn bovenmatig bang voor kou en tocht). Ik kon me haast niet meer verroeren en zat als een houten pop op de slee. Vader was een reus. Dat leverde hem later in de buurt de bijnaam André the Giant op. Met zijn sterke armen en benen trok-ie mij door de hele buurt. Ik roetsjte over de stoep en door de straten en over het grasveld achter ons huis. Terwijl de sneeuw onder de ijzeren rails kraakte en knisperde, dampten witte wolkjes uit mijn mond en stak ik m’n tong uit om vlokjes op te vangen. Een rondje om de flat leek een reis om de aardbol. Toen ik een halve eeuw later mijn vader (een schim van de reus die hij ooit was) voortduwde in zijn rolstoel dacht ik vaak terug aan deze winters; hoe hij mij als hummeltje door de straten sleede. Hijzelf is als kind nooit door de sneeuw getrokken. Telkens als ik hem in de rolstoel duwde, bad ik dat het ging sneeuwen.||https://www.volkskrant.nl/mensen/maar-toen-overviel-ons-iets-onvergetelijk-prachtigs-rechtstreeks-uit-de-hemel-wit-wit-alles-stralend-wit~b18ce227/
2022-09-19||Van wie is de stem in de autonavigatie?||‘Wij noemen haar Karin’, schreef Christine van Dijk-Melis de Servicedesk alweer een tijd geleden. Karin is de stem van haar navigatiesysteem in het verkeer. Hoe werkt het met die stemmen die vertellen waar je heen moet, vraagt ze zich af. Is er ergens een bedrijf waar honderden Karins de hele bewegwijzering van alle straten over de hele wereld ooit hebben zitten inspreken? En dan ook nog in diverse talen?’ Er is om te beginnen een echte Karin die haar stem leent aan de navigatiekastjes van onder meer Garmin en telefoons. Karen Jacobsen heet ze, een in Australië geboren Amerikaanse zangeres. In 2002 werd ze gebeld voor een nieuw zogeheten text-to-speech-systeem. Daarbij spreekt een mens zinnen in die in stukjes worden geknipt en gehusseld zodat er nieuwe zinnen mee voorgelezen kunnen worden. De omroepstem van de NS op het perron werkt ook zo. Karen Jacobsen nam vijftig uur stemgeluid op, en nu horen miljoenen mensen over de hele wereld haar zeggen dat ze hun bestemming hebben bereikt. Jacobsen bouwde een heel merk om haar stem heen. Als ‘The GPS Girl’ geeft ze peptalks over wat je van het leven kunt maken met titels als ‘het is nooit te laat om de route te wijzigen’. Ook bij TomTom zijn het mensen die de zinnen inspreken, mailt een woordvoerder van het bedrijf. TomTom gebruikt daarnaast stemmen die door een computer worden gegenereerd, voornamelijk voor straatnamen. Die computerstemmen zijn niet zo goed als die van mensen, dus de richtingaanwijzingen worden altijd ingesproken door een mens. Om een navigatiestem op te nemen, is eerst een script nodig. Voor bijvoorbeeld navigatie in het Frans is dat niet een kwestie van een-op-een vertalen uit het Nederlands. Niet alle talen hebben dezelfde grammaticale regels, dus niet in elke taal maak je op dezelfde manier een nieuwe zin van geknipte stukjes van een andere zin. Zo kennen Japanse werkwoorden geen toekomende tijd, alleen een verleden tijd en een tegenwoordige tijd. Alle combinaties van woorden inspreken kost een acteur een dag. Dan is er nabewerking en montage nodig. Het hele proces neemt één tot drie maanden in beslag. Hoe wordt zo’n stem gekozen? Het ligt voor de hand, maar de stem onderweg moet niet te nadrukkelijk aanwezig zijn en goed articuleren. Zodat de bestuurder op een drukke A16 niet wordt afgeleid door iets geks in de navigatie. Eigenlijk moet je Karin in de auto wel goed kunnen horen, maar verder vergeten.||https://www.volkskrant.nl/beter-leven/van-wie-is-de-stem-in-de-autonavigatie~b677f09c/
2022-09-19||Hoe Poolse scholen met passen en meten een plekje vinden voor Oekraïense leerlingen ||Leren gaat de 13-jarige Zjenja goed af, of ze nu op een Poolse of Oekraïense school zit. ‘Bovendien vind ik Pools heel makkelijk,’ zegt de scholier, die dit voorjaar de regio Kirovohrad ontvluchtte. Niet onbelangrijk: ‘Hier krijgen we minder huiswerk.’ Op haar tafeltje liggen wiskundeboeken. Met haar klasgenoten heeft ze net het kwadrateren van breuken behandeld. De klas stroomt leeg: tijd voor gym. Zjenja is een van de veertig Oekraïense leerlingen op de Stefan Starzynski-basisschool nr. 143 in Saska Kepa, een groene wijk in het centrum van Warschau. Net als andere scholen in de Poolse hoofdstad, waar naar schatting 180 duizend Oekraïense vluchtelingen wonen, probeert de school met passen en meten een plekje te vinden voor de nieuwkomers. In Warschau gaat het dit schooljaar om 16.800 kinderen, ongeveer 6 procent van het totaal aantal scholieren in de stad. Geen heel grote toename, zegt Dominika Pszczolkowska, migratie-expert aan de universiteit van Warschau. ‘Maar het is beslist niet eenvoudig: dit zijn leerlingen met speciale behoeften, op gebied van taal, aansluiting en psychologische ondersteuning.’ Bovendien kampen Poolse scholen met een groot lerarentekort. ‘Verboden te klagen’, staat op de deuren van de school. Krystyna Jakubowska moet een beetje grinniken om de bordjes, die ze zelf heeft bedacht. ‘Ik vind een positieve sfeer belangrijk’, zegt de goedgemutste schooldirecteur in haar kantoor. ‘Eind februari ontvingen we al de eerste leerlingen uit Oekraïne. We werden natuurlijk verrast en raakten een beetje in paniek. Maar we haalden diep adem en het is gelukt.’ De ouderraad zamelde schoolspullen in. Met behulp van financiering van een stichting kon de school Oekraïense onderwijsassistenten aannemen. Met ongeveer 650 leerlingen heeft Jakubowska een middelgrote basisschool onder haar hoede, maar met veertig nieuwe scholieren is de grens bereikt. ‘Ik moest ook leerlingen verwijzen naar collega’s op andere scholen.’ In iedere klas zitten niet meer dan vier Oekraïense leerlingen, om de integratie te bevorderen. Heel soms zijn er conflicten, vertelt Rafal Wawskiewicz, die als pedagoog en begeleider op de school werkt. ‘Een Poolse jongen riep dat Oekraïners nazi’s zijn, waarna hij met een Oekraïense jongen op de vuist ging. Toen ik de ouders erbij betrok, bleek dat zij ook lijnrecht tegenover elkaar stonden. Helaas.’ Een uitzondering, benadrukt Wawskiewicz. ‘Veel Oekraïense kinderen zijn meteen opgenomen in de groep.’ De taalbarrière – Pools en Oekraïens zijn weliswaar nauw verwant, maar twee verschillende talen met een ander alfabet bovendien – is snel geslecht, vertelt directeur Jakubowska. ‘In het begin gebruikte iedereen nog Google Translate. Maar ze leren razendsnel Pools.’ En mocht iets onduidelijk zijn, dan kunnen leerlingen rekenen op de hulp van de Oekraïense onderwijsassistenten, die je nu op talloze Poolse scholen vindt. Luda Polisjtsjoek werkte als pianoleraar in het Oekraïense Vinnitsa. Nu helpt ze leerlingen hun weg te vinden in het Poolse onderwijs, door af en toe iets te vertalen of gewoon nog een keer uit te leggen. ‘In het begin was het wel moeilijk. Zeker kinderen uit oorlogsgebieden in het oosten van Oekraïne waren erg gestresst.’ Het schooljaar is enkele weken gaande, maar in Warschau melden ouders nog steeds hun kinderen aan voor scholen, laat een woordvoerder van de gemeente weten. ‘De situatie is heel dynamisch.’ Dat merkten ze afgelopen maanden ook op basisschool nr. 143, vertelt Jakubowska. ‘Sommige kinderen zijn teruggegaan naar Oekraïne, anderen zijn tijdens de zomer weer naar Warschau gekomen. Of ze volgden eerst online-onderwijs.’ Zoals de wat verlegen Maksim (11) uit Ivano-Frankivsk. Hij is een kop kleiner dan de meeste van zijn klasgenoten, maar hij doet met evenveel enthousiasme mee aan basketbal. ‘Gym is mijn favoriete vak’, zegt hij in het Pools. Hij weet niet meer precies wanneer hij naar Polen is gekomen. ‘In de lente.’ Voor de zomervakantie kreeg hij online les. ‘Dat was niet leuk. Nu is het beter. Maar al mijn vrienden zijn nog in Oekraïne.’ Hij begraaft zijn gezicht in de mouw van zijn grijze sweater. Leerlingen als Maksim, die de lessen op afstand verruilen voor fysiek onderwijs, zijn in de minderheid. Nog steeds krijgt het overgrote deel van de naar schatting zestigduizend Oekraïense kinderen van schoolgaande leeftijd in de hoofdstad online les van scholen in Oekraïne. In samenwerking met Unicef richtte de gemeente Warschau enkele honderden werkplekken met computers en snel internet in voor deze groep. Landelijk zijn de verhoudingen ongeveer hetzelfde, volgens cijfers van het Poolse ministerie van Onderwijs. Rond de 185 duizend Oekraïense scholieren draaien mee in het Poolse onderwijs, tegenover ongeveer 700 duizend kinderen in totaal. Het Poolse onderwijs heeft geen plek voor al die leerlingen: zonder het Oekraïense onderwijs op afstand waren de Poolse scholen ‘ingestort’, zeiden lokale overheden bij een recent overleg met het ministerie. Hoeveel leerlingen exact vanuit Polen online-onderwijs volgen, is niet bekend. De overheid in Kyiv probeert het Oekraïense onderwijs op afstand zo toegankelijk mogelijk te houden, zegt migratie-expert Pszczolkowska. ‘Oekraïne wil de leerlingen niet allemaal kwijtraken aan het Poolse onderwijs, want dan is de kans ook groter dat ze hier een vervolgopleiding gaan doen en uiteindelijk een baan zoeken.’ De leegloop van Oekraïne is een van de beoogde doelen van de Russische invasie. Kyiv probeert dit te voorkomen. Tegelijk koesteren veel Oekraïners het verlangen zo snel mogelijk terug te keren. Voor de 13-jarige Zjenja betekent dit dat ze op twee scholen tegelijk zit. ‘Van maandag tot vrijdag heb ik hier les. En in het weekend maak ik alle toetsen voor mijn Oekraïense school’, vertelt ze terwijl ze haar wiskundeboeken inpakt. Het is veel werk, maar het is de moeite waard, zegt ze resoluut. Volgend jaar gaat ze de middelbare school, in Polen of in Oekraïne. ‘Want zodra de oorlog voorbij is, ga ik terug’.||https://www.volkskrant.nl/nieuws-achtergrond/hoe-poolse-scholen-met-passen-en-meten-een-plekje-vinden-voor-oekraiense-leerlingen~b5a772ba/
2022-09-19||De wetenschap van het buikgevoel, of: hoe we meer op onze intuïtie kunnen varen||‘Er is een kloof tussen de wetenschap en dat wat we in het dagelijkse leven meemaken’, zegt Andrea Evers (55), hoogleraar gezondheidspsychologie aan de Universiteit Leiden en gespecialiseerd in de invloed van psychologische factoren op lichamelijke klachten en aandoeningen. ‘Neem intuïtie, een in het dagelijks leven veel gebruikte term. Maar ook in mijn vakgebied, de psychotherapie, hoor je regelmatig dat therapeuten deels varen op de intuïtie. Net als in de zorg. Binnen de psychologie zijn wetenschappers dan ook al lang bezig met het begrip en met de vraag wat intuïtie nou precies is. Want in complexe situaties en gesprekken is het nu eenmaal zo dat het rationele niet voldoende is, dat je op grond van andere criteria besluiten neemt. Impliciete besluitvorming, noemen we dat.’ ‘Kennis die je rationeel niet altijd kunt onderbouwen. Een voorbeeld: bij het nemen van een belangrijke beslissing maken mensen vaak lijstjes met plussen en minnen. Ook al is het aantal minnen groter, dan nog kan je intuïtie zeggen dat je het andere moet doen, bijvoorbeeld omdat je bepaalde wegingen niet hebt meegenomen: hoe belangrijk een bepaald plus of minnetje voor je is. Op zo’n moment is je rationele brein vaak niet doorslaggevend.’ ‘Binnen de gezondheidspsychologie hou ik me bezig met het placebo-effect: alleen de suggestie dat een medicijn zou kunnen werken heeft al een positief effect. Met andere woorden: op grond van eerdere ervaringen doet ons brein een voorspelling. We weten iets omdat we ons baseren op ervaringen die we ons soms niet eens concreet kunnen herinneren. Dat kunnen ook emotionele ervaringen zijn. Al die ervaringen slaan we op en zonder ons ervan bewust te zijn, hebben we toch bepaalde kennis. De manier waarop we die kennis gebruiken en inzetten, noemen we intuïtie. De kennis dus van een voorspellend brein dat jou stuurt in of je wel of niet iets moet doen.’ ‘Emotie is een waarschuwingssignaal. De opgeslagen kennis die maakt dat je bijvoorbeeld toenadering zoekt of juist weggaat noemen we intuïtie, waarbij emotie als ondersteuning een laatste duwtje kan geven.’ ‘De optelsom van ervaringen en hoe we die inzetten, levert een schat aan kennis op die voor alle beroepsgroepen waardevol kan zijn.’ ‘Er heerst een ouderwetse tegenstelling tussen kunst en wetenschap, tussen lichaam en geest. Maar ik vind dat een conservatieve manier van denken, die voortkomt uit de wens om alles rationeel te willen begrijpen. Alsof wat we niet rationeel begrijpen niet bestaat. Maar er bestaat nu eenmaal impliciete kennis die we nog niet met ons brein kunnen bevatten. Daarom wil ik interdisciplinair werken: we hebben andere vormen van wetenschap nodig om deze impliciete kennis toegankelijk en begrijpelijk te maken. Als je uitgaat van de scheiding tussen kunst en wetenschap, zijn methodes uit de bètawetenschappen niet toepasbaar op kunst. ‘Ik wil juist op zoek naar de verbinding tussen die twee disciplines, door bijvoorbeeld de totstandkoming van een kunstwerk, de manier van werken van een kunstenaar, te ontleden aan de hand van verschillende wetenschappelijke disciplines. Ik probeer impliciete kennis rationeel te onderzoeken en met kunstenaars en wetenschappers het concept van intuïtie te ontrafelen. De wetenschap gaat uit van het rationele, de kunst is ervaringsgericht. Hoe kunnen die disciplines elkaar versterken? Dat onderzoeken we momenteel in een serie workshops waarbij kunstenaars en wetenschappers vanuit alle hoeken – sterrenkunde, biologie, neurowetenschap – met elkaar in gesprek gaan.’ ‘De mens heeft altijd gebruik gemaakt van kennis die niet rationeel verklaarbaar is. Het punt is dat we tegenwoordig in het algemeen met veel meer informatie van buiten worden bestookt dan vroeger. De toename van mogelijkheden om kennis tot ons te nemen zie ik als een positieve ontwikkeling, maar tegelijkertijd zijn we voortdurend bezig om de opgedane kennis te filteren en dat doen we intuïtief. In die zin zou je kunnen stellen dat de huidige samenleving niet alleen de mogelijkheid biedt, maar het ook noodzakelijk maakt om de intuïtie vaker in te zetten, omdat we de continue informatiestroom niet met onze rationele kennis alleen kunnen bevatten.’ ‘Als de emotie de overhand krijgt. Een medewerker of leidinggevende die boos wordt, is vaak puur emotioneel gedreven. De emotie is op dat moment een slechte raadgever; de situatie is de een trigger voor de boze reactie. Iemand die angstig of boos is, heeft een superkleine focus die de intuïtie overstemt. Het is heel belangrijk om het onderscheid tussen emotie en intuïtie te maken. Therapeuten leren te onderzoeken of hun emotie hen in de weg staat. Bijvoorbeeld als je voelt dat een kind extra onderzoek nodig heeft, maar je niet zeker weet waarom. Op zo’n moment moet een therapeut kunnen afwegen of de eigen emotie een rol speelt in die constatering of andere belangrijke kennisbronnen, zoals bijvoorbeeld externe informatie die bijvoorbeeld ouders geven. Want de eigen emotie kan vertekend zijn door eigen ervaringen. Bij mogelijke twijfel leert een therapeut andere collega’s erbij te betrekken en advies te vragen. Om impliciete kennis op een adequate manier te gebruiken is het essentieel dat emotie niet overheerst. Als dat lukt, blijft de meer pure vorm van intuïtie over, dat buikgevoel, dat dus niet primair gekleurd is door je eigen emotie.’ ‘Het placebo-effect werkt deels omdat patiënten artsen vertrouwen. De kwaliteit van het gesprek blijkt een van de belangrijkste factoren daarvoor te zijn. Patiënten gebruiken hun impliciete kennis tijdens zo’n gesprek, op zoek naar de overtuiging dat de arts te vertrouwen is. Ze spreken daarin hun intuïtie aan, dus de kennis die je op grond van je eigen ervaringen hebt opgebouwd. Andersom zijn zorgverleners zich nog niet ervan bewust dat het vooral om hun houding gaat, en niet alleen om hoeveel tijd ze nemen of welke woorden ze gebruiken. Binnen de opleiding geneeskunde is het belangrijk dat er aandacht is voor het winnen van vertrouwen door de arts.’ ‘Als een arts tegen een patiënt spreekt over mogelijke pijn tijdens de behandeling roept dat emoties op. We zijn allemaal geneigd, vanuit een evolutionair overlevingsmechanisme, om beter naar negatieve dan naar positieve informatie te luisteren. Als arts moet je tijdens zo’n gesprek voorkomen dat de patiënt alleen nog maar aan pijn denkt en niet meer luistert naar de rest van het verhaal. Een arts heeft de plicht alle informatie over te brengen, maar daar zijn verschillende manieren voor. Samen met de patiënt kan een arts zoeken naar hoe de patiënt een gesprek wil voeren, wat de patiënt prettig vindt en welke manier vertrouwen geeft. De inzet is dan het voorkomen van mogelijke stresssituaties, zodat de patiënt niet overvallen wordt en op basis van emotie reageert. ‘De laatste jaren is de aandacht voor hoe een patiënt zelf geïnformeerd wil worden gegroeid – de ene patiënt wil alles weten, de ander niet. Artsen gaan vaak uit van hun eigen kennis, maar de vraag aan een patiënt wat ze zelf denken, kan een schat van informatie opleveren. De reactie van een patiënt, waarschijnlijk gebaseerd op impliciete kennis vanuit het verleden, is voor veel artsen een belangrijke raadgever, terwijl ze daar nog niet systematisch gebruik van maken. We willen graag te weten komen hoe ze dat wél zouden kunnen doen. De ervaringsbronnen van een patiënt neem je dan heel serieus. Het zou van onschatbare waarde zijn als artsen het onderscheid kunnen maken tussen de impliciete kennis van een patiënt en de primaire emoties als angst of paniek. We richten ons op het ontwikkelen van trainingen voor artsen om juist de emoties van angst of paniek te voorkomen. We gaan daarbij uit van een wisselwerking tussen verschillende kennisbronnen: die van de arts en die van de patiënt.’ ‘Zeker! Neem bijvoorbeeld de rechtbank. Naar slachtoffers wordt nauwelijks geluisterd, alleen de dader wordt verhoord. Een slachtoffer kan een kennisbron zijn, extra informatie opleveren. Ook leraren op school kunnen scholieren meer betrekken bij de manier waarop ze onderwijzen. En dan hebben we natuurlijk nog de kunst. Wat daar zo interessant aan is, is dat kunstenaars het rationele vaak niet gebruiken. Tijdens de een workshop onderzoeken we nu hoe ze hun intuïtie, impliciete kennis dus, bewust in kunnen zetten om tot persoonlijke kunstuitingen te komen. ‘Het mooie is: niemand twijfelt aan het bestaan van impliciete kennis. Als we dat als uitgangspunt nemen kunnen er nog mooie inzichten ontstaan in de wisselwerking tussen lichaam en geest.’||https://www.volkskrant.nl/mensen/de-wetenschap-van-het-buikgevoel-of-hoe-we-meer-op-onze-intuitie-kunnen-varen~bf13e14c/
2022-09-19||Heeft het zin om te investeren in een waterontharder? ||Wie geregeld op het internet rondhangt of een krant leest, zal vast weleens een reclame voor een waterontharder langs hebben zien komen. Hierin beloven fabrikanten van deze apparaten een einde aan kalkaanslag, een gezondere huid, zachter haar en een lagere energierekening. De beloftes zijn mooi en veel consumenten vallen ervoor. Bij de lijst van Het Financieele Dagblad van snelstgroeiende bedrijven van vorig jaar staan maar liefst twee aanbieders van waterontharders. Maar een waterontharder in je huis installeren, loopt al gauw op tot boven de 1.000 euro. Dan rijst de vraag of het zo’n investering waard is. Allereerst, wat is hard water? Jan Peter van der Hoek, hoogleraar drinkwatervoorziening aan de TU Delft en werkzaam bij Waternet legt uit: ‘Met hard water wordt bedoeld dat er veel van de mineralen calcium en magnesium in het water zijn opgenomen vanuit de bodem of uit rivieren. Als deze mineralen in hoge concentratie aanwezig zijn, kan het neerslaan als kalk, vooral in warm water.’ Hard drinkwater heeft, net als zacht water, geen bewezen effect op de menselijke gezondheid. Ja, we hebben calcium en magnesium nodig voor onder andere gezonde tanden en botten. Maar volgens het Voedingscentrum is de hoeveelheid die ons lichaam uit drinkwater haalt verwaarloosbaar. ‘Eet je gevarieerd, dan krijg je voldoende mineralen binnen.’ Kalk kan wel als vervelend worden ervaren. Veel drinkwaterbedrijven ontharden het water. Op de schaal die drinkwaterbedrijven hanteren zit de hardheid van Nederlands drinkwater in de meeste regio’s tussen ‘zacht’ en ‘gemiddeld’ water in. Van der Hoek: ‘Als je 100 procent gaat ontharden, kan de chemische samenstelling van het water instabiel worden. Hierdoor kan bijvoorbeeld corrosie optreden.’ Dit geldt alleen voor de grote transportleidingen van staal en beton, niet voor in huis. Thuis kun je water op twee bewezen manieren verder ontharden. Met een ionenwisselaar, die calcium uitwisselt voor natrium. Om de zoveel dagen is de ionenwisselaar verzadigd met kalk en moet er regeneratiezout doorheen gespoeld worden. Moderne waterontharders doen dit automatisch, maar het zout moet wel regelmatig worden bijgevuld. De andere techniek is omgekeerde osmose, waarbij water onder druk door een membraan wordt geperst. Het membraan laat water door en houdt kalk tegen. Het filter moet ongeveer één keer per jaar worden vervangen. Het grote voordeel van een waterontharder is dat je geen kalkproblemen meer hebt. Kalk kan zich ophopen in apparaten die met warm water werken: koffiezetautomaten, waterkokers, wasmachines. Hierdoor moeten ze harder werken om het water te verwarmen of kunnen ze uiteindelijk kapotgaan. Zie daar de mogelijke kostenbesparing die fabrikanten beloven. In de praktijk vallen deze voordelen wel mee, meent Van der Hoek. ‘Even na iedere douchebeurt naspoelen met koud water en je kalkprobleem is ook verholpen. En als je het te veel moeite vindt om je apparaten af en toe te ontkalken met bijvoorbeeld een beetje schoonmaakazijn, bedenk dan dat je een waterontharder ook moet onderhouden. Bovendien zijn veel waterontharders elektrisch, wat een mogelijk energievoordeel weer tenietdoet.’ Een andere claim van fabrikanten is dat je minder schoonmaakmiddelen, waspoeder en shampoo hoeft te gebruiken. Zeep lost namelijk moeilijker op in hard water. De vraag is echter of de consument zijn doseergedrag gaat aanpassen zodra de waterontharder in huis staat. De meeste mensen gebruiken sowieso meer zeep dan nodig, ook bij onthard water, aldus de Consumentengids in 2020. Heeft zo’n waterontharder dan geen enkel voordeel? Mogelijk wel voor mensen die last hebben van eczeem, want zacht water droogt de huid minder uit. ‘Bij eczeem is er sprake van een verminderde beschermfunctie van de huid, waardoor de huid sneller uitdroogt, aldus Menno Gaastra, dermatoloog bij Huidmedisch Centrum Oosterwal, eerder tegen de Volkskrant. ‘Een waterontkalker kan eczeem niet genezen, maar bij sommige mensen wel een verbetering teweegbrengen. Net als minder lang en minder heet douchen.’ Ook blijven er volgens Gaastra bij zacht water minder kalkresten aan je haren kleven, wat vaak zorgt voor zachter haar. Er kleeft ook een risico aan waterontharders. Van der Hoek: ‘Je loopt een risico op bacteriegroei in de filters als je het apparaat niet goed onderhoudt. Je zult er niet snel ziek van worden, want de echte ziekteverwekkers worden er door de drinkwaterbedrijven al uitgefilterd. Maar fris en gezond is het toch niet.’ Uiteindelijk gaat het volgens Van der Hoek om een persoonlijke afweging: ‘Spendeer ik mijn tijd aan het ontkalken van mijn waterkoker, of geef ik geld uit en stop ik tijd in het onderhouden van mijn waterontharder?’||https://www.volkskrant.nl/beter-leven/heeft-het-zin-om-te-investeren-in-een-waterontharder~bc0df43c/
2022-09-19||Opinie: Geef ook aandacht aan de oudere die van ellende niet meer wil leven ||Het voorkomen van suïcide heeft al langer de aandacht, denk bijvoorbeeld in Nederland aan de oprichting en groei van 113 zelfmoordpreventie; daarnaast zijn er verschillende initiatieven geweest met het doel doodsgedachten bespreekbaar te maken om het aantal suïcides te verlagen. Vaak richten campagnes zich op jongeren. Logisch: zelfdoding is een belangrijke doodsoorzaak bij jongeren en de vele maatschappelijke crises die momenteel spelen lijken jongeren onevenredig hard te raken. Maar: jongeren zijn niet de enige groep die onze aandacht verdienen. Als je kijkt naar de zelfdodingscijfers zie je dat een groot deel van de suïcides bij ouderen voorkomt. Jaarlijks plegen zo’n 1.800 mensen zelfmoord, waarbij mensen boven de 50 jaar zijn oververtegenwoordigd. Problemen als isolement, rouw en ziekte spelen vaak een rol. Daarbij lijken zelfdodingspogingen van ouderen effectiever, waardoor ze dus relatief vaak overlijden. Kortom, als we serieus werk willen maken van onze maatschappelijke doelstelling het aantal zelfdodingen drastisch te verlagen, moeten we ook naar de ouderen kijken. Opvallend is echter dat als we het in Nederland hebben over ouderen die dood willen, we dit geregeld beschouwen vanuit de context van het naderende levenseinde. Het gaat dan vaak over niet-reanimeerverklaringen, euthanasie of een ‘voltooid leven’. Dit is niet onredelijk, want denken áán en het accepteren ván het levenseinde, hoort bij het ouder worden. Maar naast al die ouderen die op een gezonde manier bezig zijn met het naderende eind, zijn er ook ouderen met een meer ongezonde doodswens, wat we in de regel suïcidaliteit noemen. Bij deze groep is de doodswens impulsief en ambigu, al dan niet onder invloed van psychische klachten, lichamelijke ziekte of sociaalmaatschappelijke problemen. Het is daarom belangrijk dat in het levenseindedebat ook aandacht komt voor suïcidale ouderen. Allereerst omdat we hiermee eenzame en radeloze zelfdodingen kunnen verminderen. Ongeacht de leeftijd blijft een zelfdoding in de regel een drama en kan het zeer traumatisch zijn voor de omgeving. De invloed reikt ver buiten de direct betrokkenen en het leidt dan ook vaak tot hoge maatschappelijke kosten. Maar er is ook een andere reden waarom suïcidepreventie bij ouderen belangrijk is: het kan gezien worden als belangrijke voorwaarde voor meer zelfbeschikking over het levenseinde die een groot deel van de Nederlanders vurig wenst. Meer vrijheid om te sterven voor de één, betekent namelijk meer risico’s voor de ander. Dus voordat we het überhaupt kunnen hebben over een voltooid-levenregeling of zelfs over een makkelijk verkrijgbaar zelfdodingsmiddel, moeten we beter zorgen voor onze ouderen met suïcidale gedachten. Oftewel: er is een breed en overkoepelend gesprek nodig over ouderen die dood willen. Hiervoor zijn er een paar logische beginpunten. Ten eerste, is het belangrijk dat de verschillende groepen die zich inzetten voor mensen met een doodswens beter met elkaar gaan samenwerken. Voorvechters van een vrijwillig levenseinde moeten meer leren over psychiatrie, suïcidaliteit en suïcidepreventie. Hulpverleners die zich inzetten voor suïcidepreventie moeten zich verdiepen in het levenseindedebat. Als dit gesprek eenmaal op gang is, moeten we kritisch kijken naar de taal die we gebruiken en de concepten die daarachter schuilen. Wat is een voltooid leven? Wat bedoelen we eigenlijk met ‘suïcidaliteit’? Waar houdt impulsiviteit op en begint weloverwogenheid? Ten tweede moeten we kijken naar de juridische ontwikkelingen die momenteel, twintig jaar na het ingaan van de euthanasiewet, spelen. Artsen worstelen met de steeds verruimende uitleg van de euthanasiewet. De Nederlandse staat wordt door de Coöperatie Laatste Wil gedaagd omdat ze de strafbaarheid van hulp bij zelfdoding in strijd achten met het Europees Verdrag voor de Rechten van de Mens. De initiatiefwet ‘voltooid leven’ is ingediend, maar lijkt ten dode opgeschreven na een negatief advies van de Raad van State. En structurele maatschappelijke investering in suïcidepreventie is nog niet geregeld bij wet. Op het oog allemaal losse ontwikkelingen, maar al deze wetten raken dezelfde groep mensen. Groot onderhoud lijkt daarom nodig. Ten slotte hebben we meer feiten nodig om het aantal zelfdodingen bij ouderen te verminderen en om het maatschappelijke gesprek over ouderen die dood willen op een zinnige manier te voeren. Waarom kiezen ouderen voor zelfdoding? Waarom willen ze daar hulp bij? Wat zijn factoren die we kunnen beïnvloeden? Staan ouderen überhaupt open voor alternatieven voor de dood? Als we als Nederland een gidsland willen blijven op het gebied van het levenseinde, behoeven deze moeilijke vragen een gedegen antwoord. Denk je aan zelfdoding? Praten over zelfmoordgedachten kan anoniem: chat via www.113.nl, bel 113 of bel gratis 0800-0113.||https://www.volkskrant.nl/columns-opinie/opinie-geef-ook-aandacht-aan-de-oudere-die-van-ellende-niet-meer-wil-leven~bea36ef4/
2022-09-19||Nog steeds geen corona? Misschien bent u van nature immuun  ||Zijn vrouw had het gehad, al twee keer, kuchend en proestend liep ze door het huis. En hijzelf? Niks hoor, constateert de lezer die ik erover spreek verbaasd. Geen corona. Hoe kan dat nou? Is hij soms op de een of andere manier coronaproof? Hij is de enige niet met die vraag. Want op welk feestje kom je ze níét tegen: mensen die nog steeds geen corona hebben gehad en daar best verbaasd over zijn. Ook ikzelf behoor tot die, steeds verder uitdunnende, groep. Mijn zoon kreeg het virus al tweemaal en mijn partner ook, maar hoe vaak ik mij ook testte: geen tweede streepje te bekennen. Zo’n vijftienduizend reacties kreeg het team van celbioloog András Spaan nadat het een jaar geleden in vakblad Nature Immunology schreef dat men op zoek was naar mensen die maar geen corona krijgen. Onder hen mensen met wel héél sterke verhalen. ‘Een deelnemer aan onze studie is een verpleegkundige die tijdens de hevigste fase van de eerste golf in New York onbeschermd coronapatiënten verzorgde. Tijdenlang stond ze patiënten te intuberen. En toch heeft ze het niet gekregen’, vertelt Spaan, een Nederlander verbonden aan de Rockefeller Universiteit in New York. Onkwetsbaar voor corona? Dat zou zowaar kunnen, denkt Spaan. ‘We weten van historische ziekteuitbraken dat er soms mensen van nature immuun zijn. Ze hebben een bepaalde receptor niet of maken een enzym niet aan dat het virus gebruikt om zich te vermenigvuldigen.’ Bekend voorbeeld zijn personen die niet geïnfecteerd kunnen raken met hiv, dankzij een mutatie aan een eiwit genaamd CCR5. Zozeer is het eiwit verfrommeld, dat het virus het niet meer als handvat kan gebruiken bij het binnendringen van cellen. Het resultaat: geen hiv. Of neem de geluksvogels op wie het norovirus, dat buikgriep geeft, geen vat heeft. Ze hebben een genetisch defect waardoor een enzym dat het virus nodig heeft om weefsels te infecteren, kapot is. Ook is inmiddels duidelijk dat sommige mensen weliswaar niet onkwetsbaar zijn voor corona, maar het virus wel minder vaak krijgen. Zoals de ongeveer 7 procent Nederlanders met bloedgroep nul-negatief. Bij hen is het risico op corona zo’n 20 tot 40 procent kleiner. Waarom? Niemand die het precies weet, zegt Spaan. Misschien maken mensen met bloedgroep 0-negatief antistoffen die het coronavirus meer in de weg zitten, is een van de gedachtes. Nog zo’n factor die de kans op corona kleiner maakt: allergieën. Uit een trits onderzoeken van vroeg uit de pandemie blijkt dat aandoeningen zoals eczeem, astma en hooikoorts de kans op corona tientallen procenten kunnen verkleinen, misschien omdat hun cellen minder van de zogeheten ACE2-receptoren aanmaken waaraan het virus zich vastklikt. Volgens één studie kan een voedselallergie het risico op corona zelfs halveren. Dus wie weet bestaan er ook supermensen op wie corona helemaal afketst. Het is precies de vraag waarover Spaan zich buigt, als coördinator van een onderzoeksprogramma aan de Rockefeller University. Op de uitkomsten kan hij nog niet vooruitlopen. Op wat een monnikenwerk het is, wél. ‘We proberen een selectie te maken van mensen die geen corona hebben gehad, maar bij wie dat wel voor de hand had gelegen’, vertelt hij. Daarna probeert men in het erfelijk materiaal van de deelnemers te ontwaren wat de onkwetsbaren precies met elkaar gemeen hebben. Een gekreukeld eiwit hier, een extra enzym daar: ergens verstopt in het moleculaire raderwerk van onze biologie zou het moeten zitten. Een ingewikkelde klus, zeker nu veel mensen zijn gevaccineerd. Neem de situatie in ons land. Zo’n 98 procent heeft inmiddels antistoffen tegen corona, meldt het RIVM desgevraagd. Maar daarbij zitten ook mensen die nooit besmet waren, maar die hun antistoffen aan vaccinatie hebben te danken: hoeveel mensen precies onbesmet zijn gebleven, is onduidelijk. Enfin, toen kwam omikron en raakten veel van Spaans duizenden ‘onkwetsbaren’ toch gewoon geïnfecteerd. Dat geeft maar weer aan, zegt hij, dat ‘wie nu nog geen corona heeft gehad, naar alle waarschijnlijkheid gewoon geluk heeft gehad.’ Want de geschiedenis leert nóg iets: doorgaans gaat het bij mensen met natuurlijke weerstand tegen een bepaalde ziekte om heel zeldzame gevallen. ‘Ik zou er in elk geval niet op gokken dat je zo’n genetische aanleg hebt, als je nog altijd niet positief bent geweest’, zegt Spaan. ‘Wie infectie wil voorkomen, kan zich het beste gewoon laten vaccineren.’||https://www.volkskrant.nl/nieuws-achtergrond/nog-steeds-geen-corona-misschien-bent-u-van-nature-immuun~bb4836b8/
2022-09-19||Dat balsemen: lang heb ik me daar iets symbolisch bij voorgesteld, maar het is een ontluisterend procedé||Bij een postkantoor annex tijdschriftenboer stond ik in de rij toen er een vrouw binnenkwam die met een hartgrondig ‘Wat een tyfusweer’ haar natte paraplu inklapte. Het was een paraplu met katten en honden erop, ongetwijfeld een guitige verwijzing naar de Engelse uitdrukking ‘It’s raining cats and dogs’. ‘Mogge, schoonheid’, zei de tijdschriftenboer. Hij had mij net óók al met ‘schoonheid’ aangesproken. Sommige mannen doen dat bij elke vrouw, onder het motto ‘baat het niet dan schaadt het niet’. Ik ken ook een viskraam waar het personeel de voltallige clientèle aanspreekt met ‘buurvrouw’ en ‘buurman’, en bij de bakker noemen ze iedereen ‘schat’. Het is nogal gratuit, maar wel gezellig. De vrouw met de paraplu was trouwens inderdaad mooi. Ze liep tegen de vijftig, maar had nog een grote bos springerig zwart haar, een slank figuur en een expressief, mediterraan gezicht met rood gestifte lippen. Ze leek net een flamenco-danseres op zo’n Spaanse ansichtkaart van vroeger. (Die hadden jurkjes aan van echt borduurwerk. De jongetjes uit mijn klas pulkten dat borduursel eraf om te kijken wat eronder zat. Pure heiligschennis.) ‘Moet je kijken wat een achenebbisj-bloemen’, zei de vrouw met de paraplu. Ze stak een bosje inderdaad nogal schamele rozen de lucht in. ‘Nergens behoorlijke bloemen te krijgen. Komt allemaal door die dooie Queen natuurlijk. Alle goeie bloemen zijn opgekocht door Engeland.’ Zou het waar zijn? Zeker, de Britten gaan nogal tekeer met hun postume bloemenhulde. Ik zag zelfs een foto voorbij komen van het Holocaustmonument in Hyde Park, overdekt met bloemen, kaarten en kindertekeningen voor de Britse koningin. Lief bedoeld, ongetwijfeld, maar nogal toondoof om de vreedzame dood van een stokoude, tot op het merg bevoorrechte vrouw op één hoop te gooien met het gruwelijke lot van zes miljoen Joden. ‘Is ze nou eindelijk begraven?’ verzuchtte de vrouw met de achenebbisj-bloemen. ‘Dat is toch niet normaal, dat gesol met zo’n lijk?’ Het heeft inderdaad iets ouderwets, barbaars misschien wel, om een dode tien dagen boven de grond te bewaren. Dat balsemen ook: lang heb ik me daar iets symbolisch bij voorgesteld, een likje zalf hier en daar, handjes vouwen en dichttimmeren die kist, maar door de weergaloze serie Six feet under zijn me de schellen van de ogen gevallen. Balsemen is een ontluisterend procedé, een soort Dokter Bibber voor zeer gevorderden, met plassen bloed en echte, lillende organen. ‘Ja’, vervolgde de vrouw met de bloemen. ‘En nou krijgen ze die Charles. Moet dat een koning voorstellen? Die stumper kan elk moment omvallen. Ik zeg je, die haalt de vijf jaar niet. En dan zitten wij wéér zonder behoorlijke bloemen.’||https://www.volkskrant.nl/mensen/dat-balsemen-lang-heb-ik-me-daar-iets-symbolisch-bij-voorgesteld-maar-het-is-een-ontluisterend-procede~b2c61946/
2022-09-19||Rouw lijkt onverfilmbaar, maar ‘Zee van tijd’ blijft overeind tussen opvallend sterk Nederlands rouwdrama||‘Nu op pauze drukken’, zegt Lucas (Reinout Scholten van Aschat). ‘En dan voor altijd... Dit.’ De zon gaat onder, Lucas ligt op het dek van zijn boot met zijn vrouw en zijn kind in zijn armen. De lucht boven de Atlantische Oceaan kleurt oranje. Druk op pauze, stop de film. Het leven is geen film, het dendert voort. In Zee van tijd, de openingsfilm van het Nederlands Filmfestival, ligt het mooiste moment uit Lucas’ leven al ver in het verleden. Ergens in juli 1980. Niet lang na die mooie zonsondergang gaat alles kapot. Het kind van Lucas en Johanna (Sallie Harmsen), de 5-jarige Kai, verdwijnt van de boot en wordt niet meer teruggevonden. Zee van tijd van regisseur Theu Boermans en scenarist Marieke van der Pol gaat over wat er daarna gebeurt: hoe ga je om met een verdriet van peilloze proporties? Een deel van de film speelt zich zo’n veertig jaar later af, wanneer Lucas en Johanna (dan gespeeld door Gijs Scholten van Aschat en Elsie de Brauw) elkaar na lange tijd weer ontmoeten. Het andere deel volgt het stel in de maanden na de dood van Kai. Ze groeien in rap tempo uit elkaar, opgesloten in hun eigen rouwproces. Rouw lijkt tamelijk onverfilmbaar. Het is een innerlijke reis, zonder duidelijke bestemming, zonder adequate taal – niet voor niets luidt de reactie op een overlijden vaak: ‘Er zijn geen woorden voor’. Hoe laat je iets zien dat zo stil en zo persoonlijk is? Hoewel de dood alomtegenwoordig is in films, is dat met rouw een heel ander verhaal. Hollywood is er niet happig op en dat is logisch, want een happy end is vrijwel uitgesloten. De doden keren niet terug en de pijn blijft. Toch schrikt het thema niet alle filmmakers af, zeker niet in Nederland. Er bestaat wel degelijk zoiets als de rouwfilm en die is in Nederland opvallend goed vertegenwoordigd. Het Nederlands Filmfestival toont er dit jaar zelfs twee: naast Zee van tijd gaat in Utrecht ook Narcosis in première, de debuutfilm van Martijn de Jong, waarin een gezin ontwricht raakt na het overlijden van de vader. Ook Floor van der Meulens speelfilmdebuut Pink Moon, nu al in de bioscoop te zien en ook op het filmfestival, is in zekere zin een rouwfilm. De rouw gaat hier aan de dood vooraf: een jonge vrouw bereidt zich voor op het aangekondigde overlijden van haar vader. De films staan in een traditie van sterk Nederlands rouwdrama. Denk aan Tonio (2016), waarmee Paula van der Oest op indrukwekkende wijze de ‘requiemroman’ van A. F. Th. van der Heijden over zijn overleden zoon verfilmde. Rouw, dat is Pierre Bokma tussen de lege drankflessen. Maar het is ook het voortdurende zoeken, niet te verdoven door alcohol of andere middelen, naar het leven dat er was in de dagen voordat het verdween. Alsof daarmee een puzzel kan worden gelegd die het verlies draaglijker maakt. Alsof er een boek kan worden gesloten – een onmogelijke missie. Ook een fraai voorbeeld is Zurich (2015) van Sacha Polak, met een prachtige rol van Wende Snijders als een op drift geraakte vrouw die dubbel is verlaten: de dood pakte haar haar geliefde af en onthulde tegelijk diens geheimen. In hetzelfde jaar verscheen Een dag in ’t jaar van Margot Schaap, een springerig-melancholieke film die liet zien hoe achterblijvers van elkaar kunnen wegdrijven, maar toch verbonden blijven. Het is opvallend hoe goed sommige filmmakers (en acteurs!) kunnen omgaan met de stilte en de leegte van rouw. Het Belgisch-Nederlandse drama Drift (2013) van Benny Vandendriessche gaat daarin waarschijnlijk het verst: de naamloze hoofdpersoon, wiens vrouw is overleden, zwijgt en zwijgt en zwijgt. Schrijnend zijn ook de stiltes in Peter Hoogendoorns aangrijpende, autobiografische film Tussen 10 en 12 (2014), die zich afspeelt in de twee uur nadat een tienerjongen te horen heeft gekregen dat zijn zus bij een ongeluk is overleden. Wat valt er in godsnaam te zeggen, achterin een politieauto, op weg naar je ouders om hen het nieuws te vertellen? Natuurlijk passen niet alle rouwfilms in dezelfde mal. Er zitten praatfilms tussen, zoals Mijke de Jongs Brozer (2014), een kruising van fictie en documentaire waarin de naderende dood van één van vier zussen (gespeeld door Leonoor Pauw, die in 2013 overleed) haast projectmatig wordt aangepakt. Waarna de conclusie volgt dat gemis zijn eigen plan trekt. Ook in Nederlandse jeugdfilms heeft rouw soms een plek zonder dat het tot lange stiltes leidt. Al wordt wel vaak om de hete brij heen gepraat, maar dat is ook de les die films als Mees Kees en Achtste-groepers huilen niet meegeven: geef rouwende kinderen de mogelijkheid om te praten óf te zwijgen. Het verdriet van kinderen om een overleden ouder speelt ook een rol in Narcosis, vorige week geselecteerd als de Nederlandse Oscarinzending. De film laat zien hoe de kersverse weduwe Merel (Thekla Reuten) haar gevoel probeert uit te schakelen. Ze wil het liefst zo snel mogelijk overgaan tot de orde van de dag, maar haar jonge kinderen komen daardoor in de knel. Zij hebben ruimte nodig voor hun verdriet. In die context is het niet zo raar dat de overleden John (Fedja van Huêt) nog altijd lijkt rond te hangen in het huis, als een spook dat elk moment uit de coulissen kan treden. Het geldt voor meer rouwfilms, of er nu geesten in voorkomen of niet: de overledene is nooit zomaar weg. Waar woorden tekort schieten om het gemis van de achtergeblevenen te beschrijven, waar verdriet onuitsprekelijk is, kan film daar wél uiting aan geven. Het heeft te maken met het wezen van de cinema. Al sinds het ontstaan van de film, eind negentiende eeuw, wordt het medium gekoppeld aan de dood. Of liever: aan de tijdelijke ontheffing van de dood. Film toont altijd iets dat er niet meer is. De dood zal niet meer absoluut zijn, schreven de Parijse kranten nadat de gebroeders Lumière in 1895 hun eerste filmvertoningen organiseerden; we zullen onze naasten kunnen zien, lang nadat ze ons ontvallen zijn. Die omschrijving gaf nog een positieve draai aan het nieuwe fenomeen. Veel kijkers beschouwden de eerste films als een regelrechte horrorshow. Ze schrokken zich een hoedje, omdat ze dachten dat ze naar geesten keken. De flikkerende projectie droeg daaraan bij. Elk filmbeeld is er in gelijke mate wel en niet; een schim die verdwijnt zo snel als hij zichtbaar was. In Zee van tijd laat Theu Boermans die twee mogelijkheden van film – het in leven houden van de doden, of het kijkje in het schimmenrijk – expliciet een rol spelen in het verhaal. Lucas heeft de laatste dagen van zijn zoon gefilmd met een super-8-camera. De beelden van Kai, springlevend op de boot, zijn voor hem een manier om zijn kind terug te brengen, terwijl Johanna er aanvankelijk van schrikt. Boermans laat zijn publiek verplicht meekijken naar de filmpjes van Lucas, als om te zeggen: zie dit mooie kind, voor wie het leven hier stopte. Een straffe opgave, maar zo koppelt de regisseur zijn thema aan de troostende werking van film. Wat Zee van tijd laat zien, is dat je rouw in het gezicht kunt kijken, al kan het veertig jaar duren voordat dat lukt. Ook Johanna gaat uiteindelijk overstag. Door de filmbeelden is Kai er tegelijk wel en niet, en dat is beter dan helemaal te verdwijnen.||https://www.volkskrant.nl/cultuur-media/rouw-lijkt-onverfilmbaar-maar-zee-van-tijd-blijft-overeind-tussen-opvallend-sterk-nederlands-rouwdrama~baadbcba/
2022-09-19||Dilan Yesilgöz is een NEC’er ||Mijn club NEC speelt elke week gelijk. De laatste vijf wedstrijden eindigden in 0-0, 1-1, 0-0, 1-1 en 1-1. Dat is geen toeval, want in Nijmegen zijn we bij de aftrap al dik tevreden met de stand op het scorebord. Ons hoor je niet klagen, we zijn waar we willen zijn, en als alles gelijk eindigt, spelen we volgend jaar ook weer eredivisie. Wie genoegen neemt met een gelijkspel, is vooral bezig met het onschadelijk maken van de tegenstander. Niet voor niets is de bekendste NEC-speler een keeper. Minister Yesilgöz van Justitie is van een partij die ook dik tevreden is met de status quo. Er gaat van alles mis hoor, daar niet van, maar ze zijn de grootste en de achterban heeft het nog steeds goed. Het is dan ook niet nodig om zelf ideeën te ontwikkelen, of om ook maar enigszins kritisch naar eigen beleid te kijken. Cynisch verdedigen volstaat. Dus als je dan het parlementaire jaar mag openen met de HJ Schoo-lezing, speel je gewoon op een gelijkspelletje. Zolang je de tegenstander maar dwarsboomt, zit je goed. Je rekt ellenlang tijd met een beschouwing over ‘wokisme’, alsof het daadwerkelijk iets betekent. En maakt een schwalbe door de mensen die wél iets willen veranderen een ‘gevaar voor de rechtsstaat’ te noemen. Dat hoef je niet te verantwoorden, de fans vinden het prima. Ik ben jarenlang zo’n verdediger geweest, het is ongelooflijk makkelijk. Je hoeft er bijna niets voor te kunnen. Je zeikt wat tegen de scheids, je schopt wat ballen in de sloot en als het nodig is, werk je iemand die er wel iets van probeert te maken naar de grond. Het is een effectieve strategie, als je geen enkele ambitie hebt.||https://www.volkskrant.nl/cultuur-media/dilan-yesilgoz-is-een-nec-er~bc9e327a4/
2022-09-19||Na Bidens uitspraken is de vraag niet langer óf de VS aan de zijde van Taiwan zullen vechten, maar hoe||Zo duidelijk als in een zondagavond uitgezonden interview met de Amerikaanse televisiezender CBS was Joe Biden niet eerder: Amerikaanse troepen zullen Taiwan verdedigen bij ‘een ongekende Chinese aanval’. Biden heeft eerder gezegd Taiwan bij te staan, maar hoe precies liet de Amerikaanse president altijd in het midden. Nu is duidelijk dat Biden niet alleen doelt op de Amerikaanse wapenleveranties aan Taiwan of verbale steun van Amerikaanse politici die regelmatig hun gezicht in Taiwan laten zien. De president is bereid Amerikaanse militairen in te zetten. Beijing reageerde maandag fel. Een woordvoerder van het Chinese ministerie van Buitenlandse Zaken zei dat Biden de Amerikaanse belofte geen steun aan een onafhankelijk Taiwan te geven, verbreekt. De eerste keer leek Biden zich te verspreken, maar nu hij zondag voor de vierde keer zei Taiwan militair bij te staan, is een uitglijder uitgesloten. Het afgelopen jaar is een nieuw patroon ontstaan, waarbij Biden in interviews de voorheen gebruikelijke strategische ambiguïteit op de helling zet. Daarna krabbelen zijn woordvoerders terug door te zeggen dat het Amerikaanse Taiwan-beleid niet is veranderd. Bidens geknabbel aan de strategische ambiguïteit schept verwarring, bijvoorbeeld of Washington via een verdrag verplicht is Taiwan te helpen. Dat is niet zo, want de Taiwan Relations Act uit 1979, die de informele relaties tussen de VS en het eiland regelt sinds Washington diplomatieke betrekkingen met de Volksrepubliek China aanknoopte, voorziet slechts in de verplichting Taiwan militair uit te rusten om een Chinese aanval af te slaan. Ook weet niemand of Biden bedoelt dat Amerikaanse soldaten daadwerkelijk op het eiland gaan vechten, want ‘verdedigen’ kan ook betekenen dat de VS op afstand, bijvoorbeeld vanaf militaire basissen in Japan, Taiwan helpen met bijvoorbeeld bombardementsvluchten of brandstof- en munitieopslag. Wel duidelijk is dat de Amerikaanse strategische ambiguïteit heeft plaatsgemaakt voor strategische verwarring, die herinnert aan de madman-theorie van wijlen president Richard Nixon. Tijdens de Vietnamoorlog in de jaren zestig en zeventig van de vorige eeuw wilde Nixon de Chinese regering doen geloven gek genoeg te zijn om atoomwapens te gebruiken, als Beijing Chinese troepen zou inzetten om mee te vechten met de Vietnamese communisten tegen de VS. Decennialang zorgde strategische dubbelzinnigheid inzake Taiwan dat China zich inhield uit onzekerheid over de Amerikaanse reactie. Dat Taiwan wordt ‘herenigd’, bleef echter voor alle Chinese partijleiders een onwrikbaar principe. De huidige Chinese leider Xi Jinping, die op het punt staat zich van een derde termijn voor onbepaalde tijd te verzekeren, kan moeilijk om de ‘historische taak’ heen Taiwan onder Chinees bestuur te brengen. Xi spiegelt zijn volk immers ‘verwezenlijking van de Chinese droom’ voor, compleet met wat Beijing ‘de bevrijding van Taiwan’ noemt. Mede door Xi’s hardere lijn is in Washington de afgelopen jaren consensus gegroeid over de noodzaak steviger tegen China op te treden. Van deze omslag profiteert Taiwan door westerse regeringen om meer internationale steun te vragen, in de wetenschap dat Europese en Aziatische democratieën pas een stap in die richting durven te maken nadat Washington het voortouw neemt. Zeker Aziatische bondgenoten van de VS zijn beducht voor Chinese represailles. Het officiële Taiwan-beleid van de VS is een vreedzame oplossing en Taiwanese pogingen de onafhankelijkheid uit te roepen krijgen geen Amerikaanse steun. Tussen formele onafhankelijkheid en de huidige status van Taiwan, dat zich gedraagt als een onafhankelijk land, zit een groot grijs gebied. Daar maken zowel Taiwanese als Amerikaanse politici gebruik van om steeds kleine stapjes op te schuiven naar een nieuwe positie die niet draait om de oude, door Beijing voorgeschreven taboes inzake Taiwan. Maar ook China is bereid tot escalatie, zoals Beijing demonstreerde met militaire oefeningen na een omstreden bezoek van de Amerikaanse politicus Nancy Pelosi aan Taiwan.||https://www.volkskrant.nl/nieuws-achtergrond/na-bidens-uitspraken-is-de-vraag-niet-langer-of-de-vs-aan-de-zijde-van-taiwan-zullen-vechten-maar-hoe~beee6f9c/
2022-09-19||Zelfs de meest tenenkrommende onderonsjes tussen Hillary en Chelsea kregen bij vlagen iets liefs||Weinig tv-formats die zo op de zenuwen kunnen werken als ‘beroemde sterren krijgen een enorme zak geld om hun hobby’s aan de man te brengen’. Zulke programma’s zijn meestal tenenkrommende bezigheidstherapie voor beroemdheden, die vooral gemaakt zijn voor de bevrediging van de sterren. Wat vervolgens overblijft, is een stevige portie ‘hate-watchen’, waarbij de kijker zich even lekker kan gaan storen aan al die onzin. Dat was ook de verwachting toen ik begon aan de nieuwe Apple TV+-serie Gutsy, waarin Hillary Clinton en haar dochter Chelsea de wereld afreizen om ‘op zoek te gaan naar het geheim van moedige vrouwen’. De serie – waarvoor Apple kosten noch vliegreizen heeft gespaard – is gebaseerd op hun gelijknamige boek uit 2019. Volgens de Clintons zijn er namelijk ‘overal moedige vrouwen’, maar blijven hun verhalen vaak onverteld. En dus doen moeder en dochter iets wat ze ‘nooit eerder hebben gedaan’: ze gaan op pad om te praten met moedige vrouwen. In de praktijk kwam dat in de eerste aflevering (die draaide om ‘grappige vrouwen’) neer op een potje bowlen met komiek Wanda Sykes, koffiedrinken met Amy Schumer, en in de leer gaan bij een Parijse meesterclown (een oude man – er waren waarschijnlijk even geen moedige vrouwen meer voorhanden). Natuurlijk komen er ook genoeg ‘gewone vrouwen’ aan bod, maar de serie had al snel iets weg van ‘rijke mensen praten met andere rijke mensen over moed’. Soms was dat misschien maar beter, want Clinton – en haar dochter met haar – kan de politicus in zichzelf vaak niet verbergen tijdens de gesprekjes met ‘echte mensen’. Gutsy kreeg zo vooral het karakter van een suikerzoet alternatief voor een verkiezingscampagne, waarbij moeder en dochter de wereld overvliegen om een paar open deuren heel hard in te trappen. Toch merkte ik al snel dat ik me geruisloos gewonnen gaf aan deze degelijke behandeling van overbekende thema’s. De serie werd een soort comfortfood: eten waarvan de voedingswaarde nihil is, maar dat je toch wilt opeten omdat het stiekem best lekker is. Gutsy heeft nul diepgang, is belachelijk braaf, maar tegelijkertijd óók best sympathiek in haar intenties. Zelfs de meest gescripte, tenenkrommende onderonsjes tussen moeder en dochter kregen bij vlagen iets liefs (denk aan Hillary die een mopje vertelt over een fromagerie: ‘Hier was ooit een vreselijke explosie; alles wat overbleef, was gatenkaas’). Hoewel we de ‘echte’ Hillary ook in deze serie nooit zien, blijft het fascinerend om deze ongrijpbare vrouw te volgen. Aan het eind van de eerste aflevering liep ze ineens rond met een clownsneus op. Het had wederom iets belachelijks, maar misschien zagen we hier ook heel even een vrouw die wel degelijk wilde loskomen uit haar zorgvuldig geconstrueerde comfortzone. Om die ‘moed’ te zien, moest je door heel veel gescripte zoetigheid heen kijken, maar van hate-watchen was stiekem tóch geen sprake meer.||https://www.volkskrant.nl/columns-opinie/zelfs-de-meest-tenenkrommende-onderonsjes-tussen-hillary-en-chelsea-kregen-bij-vlagen-iets-liefs~b9ebf448/
2022-09-19||Opinie: Doorbreek het zwijgen over moorden op journalisten en houd zelf hoorzittingen||‘Als we dit verhaal niet vertellen, betekent het dat we Nabil niet één keer zijn verloren, maar twee keer.’ Tijdens de Syrië-zitting van het People’s Tribunal over moorden op journalisten, afgelopen mei, legde getuige Kholoud Helmi de vinger op de zere plek toen zij sprak over de moord op de jonge journalist Nabil Al-Sharbaji. De geschiedenis wordt geschreven door de overwinnaars, in dit geval door Assads wrede regime dat journalisten als Nabil afschildert als staatsvijanden. Al-Sharbaji’s zaak is een van de zaken die besproken werd tijdens dit tribunaal. Het tribunaal werd opgericht door maatschappelijke organisaties, om te doen wat veel staten nalaten: de verantwoordelijkheid nemen door deze moorden te vervolgen. In meer dan acht van de tien gevallen leidt de moord op een journalist namelijk tot geen enkele veroordeling. Om aandacht voor het probleem van straffeloosheid te vragen hebben er afgelopen jaar drie hoorzittingen van het People’s Tribunal plaatsgevonden waarbij getuigen hun verhaal deden over drie vermoorde journalisten: naast de Syrische journalist Nabil Al-Sharbaji, over de Sri Lankaanse journalist Lasantha Wickrematunge en de Mexicaanse journalist Miguel Ángel López Velasco. Alle drie vermoord vanwege hun werk. Aanklager Almudena Bernabeu klaagde de overheden van Syrië, Sri Lanka, en Mexico aan omdat zij het nalieten journalisten te beschermen, de daders niet vervolgden, en soms zelfs betrokken waren bij de moord. Aanstaande maandag doen de onafhankelijke rechters uitspraak. Hoewel deze rechters geen daders kunnen veroordelen, hebben zij wel een ander soort macht in handen. Dit tribunaal heeft namelijk twee dingen duidelijk gemaakt: het heeft zin om ook buiten officiële rechtbanken om bewijs te verzamelen en te beoordelen, en dat proces is van belang voor ons allemaal. Allereerst biedt het tribunaal een platform voor nabestaanden om hun grieven te uiten en gehoord te worden. Het belang daarvan, ook wanneer vervolging van de daders niet in het vooruitzicht ligt, komt ook duidelijk naar voren in de MH17-rechtszaak, die volgde op de MH17-aanslag waarbij bijna 200 Nederlanders om het leven kwamen. Hoewel de daders van de aanslag waarschijnlijk in absentia (bij verstek) zullen worden veroordeeld, levert Rusland geen mensen uit aan Nederland en is een arrestatie daarmee niet zomaar in zicht. Maar er schuilt ook gerechtigheid in de waarheidsvinding zelf. Die specifieke waarde neemt ook met de tijd toe. Piet Ploeg, nabestaande en voorzitter van Stichting Vliegramp MH17, vertelde onlangs in een bijeenkomst in debatcentrum De Balie dat er geruchten op sociale media de ronde doen dat de CIA betrokken was bij de aanslag. Dat soort complotten zijn verschrikkelijk voor nabestaanden. Een spotlight op de waarheid kan helend zijn voor nabestaanden. Ook bij het People’s Tribunal werd dat duidelijk. Ahimsa Wickrematunge, dochter van de veertien jaar geleden vermoorde Lasantha Wickrematunge, verklaarde na de zitting van de Sri Lanka-zaak: ‘Dit proces was het dichtst dat onze familie ooit bij een rechtszaak is gekomen en het heeft onze familie nieuwe hoop, moed en kracht gegeven om te blijven vechten.’ Daarnaast is bewijsgaring niet alleen belangrijk voor het rechtsgevoel van familieleden, maar ook voor de daadwerkelijke kansen op een toekomstige veroordeling. In sommige gevallen is het na politieke verandering alsnog mogelijk om de daders te veroordelen op basis van dit bewijs. Hoewel er momenteel geen direct vooruitzicht is op een rechtszaak tegen Assad, zou het niet de eerste keer zijn dat dit jaren later alsnog gebeurt. In Senegal is in 2016 de Tsjadische oorlogsmisdadiger Hissène Habré veroordeeld voor misdaden die hij heeft begaan tijdens zijn presidentiële termijn in de jaren tachtig. Door het collectief openlijk documenteren en veroordelen van misdaden tegen journalisten stellen we misschien geen juridische grens, maar wel een maatschappelijke. Die maatschappelijke grens gaat ons allemaal aan, aangezien de moorden op journalisten – die soms ook deze krant halen – een directe impact hebben op ieders toegang tot informatie. Zoals Lasantha Wickrematunge enkele weken voor zijn overlijden schreef: ‘Wat voor offers journalisten ook brengen, dat doen ze niet voor hun eigen eer of glorie, maar voor jou.’||https://www.volkskrant.nl/columns-opinie/opinie-doorbreek-het-zwijgen-over-moorden-op-journalisten-en-houd-zelf-hoorzittingen~b517210b/
2022-09-19||FNV: lonen moeten automatisch gecorrigeerd voor inflatie ||De bond probeert zo de koopkracht van werkenden te stutten. Die is afgelopen jaar ‘als sneeuw voor de zon verdwenen’ als gevolg van de gierende inflatie en daarbij achterblijvende lonen. Niet eerder zag het Centraal Bureau voor de Statistiek zo’n groot verschil tussen de prijs- en loonstijgingen. Dat moet anders, vindt de vakbond. Die wil dat de lonen aan het begin van elk jaar met terugwerkende kracht worden verhoogd met de inflatie van het vorige kalenderjaar. Dat zou voor 2023 uitkomen op een plus van 12 procent. De looneis, die traditiegetrouw wordt gepresenteerd op de dag voor Prinsjesdag, zal de inzet zijn voor de cao-onderhandelingen in alle sectoren. Nog altijd valt 80 procent van de werkenden onder een cao. Binnenkort zullen onder meer die voor de kinderopvang, ziekenhuispersoneel, gemeenten en metaalsector moeten worden vernieuwd. Arbeidsvoorwaardencoördinator Zakaria Boufangacha verwacht dat het een taaie strijd zal worden. ‘We zijn de druk aan het opvoeren’, zegt hij. ‘Uiteindelijk werken we toe naar een landelijke actiedag.’ De vakbond is vanwege de nijpende personeelstekorten de bovenliggende partij aan de cao-tafels. Ze heeft bovendien weer wat zelfvertrouwen herwonnen na het recente akkoord bij de NS. Met landelijke stakingen wist de bond daar een loonsverhoging van 9,25 procent af te dwingen. Ook in sectoren waar de vakbond minder sterk is vertegenwoordigd (nog maar eenzesde van de werkenden is vakbondslid), ziet Boufangacha de actiebereidheid toenemen. Zo dreigen medewerkers van ABN Amro voor het eerst sinds de jaren tachtig met acties. Toch is het nog maar zeer de vraag of het zal lukken om de looneis daadwerkelijk te verzilveren. Afgelopen jaar eiste FNV ook al automatische prijscompensatie (apc), maar dat bleek aan dovenmansoren gericht: slechts in dertien sectoren en bedrijven maakte de apc nieuw zijn opwachting, en daar wil een deel van de werkgevers er zelfs alweer vanaf. De afgesproken loonsverhoging in de circa driehonderd andere cao’s, goed voor 3,6 miljoen werknemers, kwam uit op 3,3 procent. Werkgevers zijn niet happig om de lonen fors te verhogen en al helemaal niet als die loonstijgingen automatisch worden gekoppeld aan de prijzen. Die raken in de instabiele wereld immers steeds weer op drift. ‘We weten allemaal nog hoe dat uitpakte in de jaren zeventig’, schrijven werkgeversorganisaties VNO-NCW en MKB-Nederland in een reactie. Toen hadden vrijwel alle cao’s nog een apc. Bedrijven financierden de loonsverhogingen door de prijzen te verhogen waardoor lonen en prijzen elkaar bleven opjagen. ‘Daar hebben alle Nederlanders nog jaren de wrange vruchten van geplukt’, aldus de werkgevers. Eerder deze zomer pleitten de organisaties nog voor een eenmalige compensatie, liefst belastingvrij, om de nood onder werknemers te ledigen. Dat zouden ze met vakbeweging en kabinet overeen kunnen komen in een sociaal akkoord – een soort sector-overstijgende cao. Maar Boufangacha voelde niets voor het voorstel. De vakbondsman vindt dat er een oplossing moet komen om de koopkracht structureel te repareren, opdat het kabinet niet steeds te hulp moet snellen, zoals het nu ook weer met Prinsjesdag zal doen. Want het afgelopen cao-seizoen was volgens de vakbondsman weliswaar uitzonderlijk, maar niet de eerste keer dat de lonen de inflatie niet konden bijbenen. Over de afgelopen twintig jaar gebeurde dat zeven keer. Ondertussen daalde het deel van de bedrijfswinst dat naar arbeid ging van 77 procent in 2020 naar 74,9 vorig jaar, becijferde het Centraal Planbureau. ‘In vrijwel alle overeenkomsten zit een clausule dat de prijzen automatisch worden bijgesteld voor de inflatie, waarom dan niet bij de factor arbeid?’ De angst voor een loonprijsspiraal, die overigens ook door economen van de DNB wordt gedeeld, is volgens de vakbondsman ongegrond. De lonen worden met de apc immers pas achteraf gecorrigeerd voor inflatie. Bovendien hebben bedrijven nog wel wat ruimte om in te teren op de winst, stelt hij. Zij boekten vorig jaar en in het eerste kwartaal van dit jaar immers recordwinsten.||https://www.volkskrant.nl/nieuws-achtergrond/fnv-lonen-moeten-automatisch-gecorrigeerd-voor-inflatie~b5702096/
2022-09-19||‘Soms denk ik: heb je nou wel werk? Dan zegt hij: papa, ik ga drie films maken’||‘Kijk nou pap, kwam ik vanochtend ineens tegen.’ Reinout Scholten van Aschat (32) toont zijn vader, Gijs Scholten van Aschat (62), een fotootje op zijn telefoon. Het scherm toont een gipsen afdruk van een gezicht, met gesloten ogen. ‘Verdomd’, zegt Gijs. ‘Dat ben ik. Wat een oude kop ineens, een soort dodenmasker.’ De zoon trof de vader zo aan op een stellage van Rob’s Propshop, het Purmerendse atelier voor special effects en special make-up. Gijs: ‘Ik moest dood zijn, dat was voor de nieuwe NPO-serie De stamhouder. Met zo’n mal kunnen ze dan wat experimenteren: jukbeenderen verhogen, pruikje met dun haar. Wat hebben ze bij jou gedaan?’ ‘Afdruk van mijn tanden gemaakt’, zegt Reinout. Het tweetal schuift aan tafel in de brasserie van Internationaal Theater Amsterdam. Gijs is net klaar met repeteren, in de schouwburg aan het Leidseplein: een trilogie over de geschiedenis van de Lehman-bank. ‘Ik speel mijn vader, eigenlijk (oud-bankdirecteur Karel Scholten van Aschat, red.) Maar die was een aardige, lieve en sociale bankier. Geen shark.’ Reinout is even over vanuit Denemarken, waar hij een rol speelt (‘een Duitser’) in een Deense misdaadserie, met acteurs uit The Killing en Borgen. ‘We draaien door heel Denemarken. Interessant om te zien hoeveel tijd ze voor alles uittrekken. En hoeveel macht de serieschrijvers hebben.’ Het vereist wat planning om de Scholten van Aschats bijeen te krijgen, vanwege die volle agenda. Maar de aanleiding valt uniek te noemen: ze delen de mannelijke hoofdrol in Zee van tijd, de openingsfilm van het Nederlands Film Festival. Het drama van Theu Boermans gaat over ouders die hun zoontje verliezen tijdens een zeilreis over de oceaan. Reinout speelt de jonge vader Lucas, Gijs de oudere vader, een artistiek leider die werkt aan een toneelopvoering over het grote trauma in zijn leven. De rol van moeder Johanna, met wie hij al dertig jaar geen contact meer heeft, wordt gedeeld door Sallie Harmsen en Elsie de Brauw. Gijs: ‘Nou, in dit geval is het deel van Reinout eerst gedraaid, vrij chronologisch: dus met een boot in de Azoren en bij Malta. Daarna gingen Elsie en ik aan de gang. Ik heb wel op zijn houding gelet, als ik de opnamen keek. Maar het personage is heel verschillend: Reinout moet alles binnenhouden, en ik speel iemand die in de tussenliggende jaren een soort van bevrijd is, door zijn werk in het theater. Hij is iemand geworden, een grote regisseur. ‘Ik heb vooral op van die kleine dingetjes gelet, bij Reinout. Hoe hij dan staat met Sallie, zo sta ik met Elsie. Er zitten spiegelbeelden in de film, precies dezelfde shots. Ik had een vrijscène met Elsie, die er trouwens uit is geknipt, waarvoor ik keek naar de vrijscène van Reinout met Sallie – die moesten we spiegelen. Vond ik confronterend, om mijn zoon te zien vrijen. Dat is mijn eigen zoon! Wil ik eigenlijk niet zien.’ Reinout: ‘Het is niet hoe ik vrij, hè, het is hoe Lucas vrijt.’ Gijs: ‘Dat is waar, het is film. Maar toch.’ Reinout: ‘Je went eraan. De eerste keer dat ik jou zag zoenen of vrijen op het toneel of in een film, was dat ook confronterend. Ik ben vrij jong begonnen met dat soort confrontaties. Lucas is toch wel één personage, denk ik. Met één boog, die een acteur normaal in zijn eentje zou spelen.’ Gijs: ‘Theu was daar niet zo mee bezig. Hij is eerst de jonge ouders gaan casten. Pas toen ze Reinout en Sallie hadden, zijn Elsie en ik gevraagd. Jij moest terugkomen voor de auditie, weet ik nog.’ Reinout: ‘Ik zat in Indonesië, voor De Oost. Mijn kop was net kaal geschoren voor die film, toen ik een tape maakte voor Theu.’ Gijs: ‘Sallie en Reinout vormen een goed koppel. Jullie hadden toch al eens samen een film gemaakt? O ja, natuurlijk, De Heinekenontvoering!’ (Sallie speelde de vriendin van Reinouts Holleeder, die in de film ‘Rem’ heet, red.). Reinout: ‘Kennissen van mij wisten meteen over wie het ging: een Amsterdams stel, hij Nederlands, zij Frans. Ik heb de man, Arthur, ontmoet. Dat was interessant en verdrietig. Daarna moet je de vrijheid nemen om er iets eigens van te maken. Dat komt de film ten goede, en uiteindelijk ook die ouders.’ Gijs: ‘Marieke van der Pol, de scenarist, heeft het uitgangspunt van het boek genomen, maar daarna neemt de fantasie het over. De film is eigenlijk gewoon het verhaal over de liefde tussen die twee mensen en hoe ze omgaan met dat trauma, in twee fasen van hun leven. Het script was goed. We hebben er nog wel wat aan geschaafd, als het hier en daar iets te uitleggerig werd. Zo maak je er ook een beetje je eigen tekst van.’ Gijs: ‘Als je Rutger een dialoog van twee bladzijden gaf, zei hij: ‘Deze twee zinnen zeg ik, de rest spéél ik.’’ Reinout: ‘Zodra je jezelf in de rol gaat zien, voel je de neiging om het naar je hand te zetten. Dan zeg je soms: zo zou ik het niet zeggen. Maar dan denk ik wel: trap ik nu niet op de tenen van de scenarist? Misschien is dat ook meters maken. Gijs pakt het gewoon beet: doen we dit zo, dat zo, tak-tak. En Theu en Marieke waren vroeger ook acteurs, zij weten hoe dat werkt. Het script las als een acteursfeest. Wat je bij film ook weleens hebt, in de schrijffase, is dat de dialoog nog vol informatie staat. Wat natuurlijk ook is om het fonds, de producent en de financiers te overtuigen.’ Gijs: ‘Anders begrijpen ze niet waar het over gaat.’ Gijs: ‘Dat is heel erg, ja. Ik kan niet met dit personage meegaan, hoor je dan. Ik voel geen empathie voor het personage, dus kunnen we de film niet maken, want dan gaat het publiek er niet naartoe. Kijk naar Succession! De klootzakken in die serie! Kijk naar de stukken van Shakespeare, Richard III is de grootste motherfucker die er is, erger dan Trump. Maar je gaat ernaartoe en je lacht erom, terwijl je denkt: wat een schoft.’ Reinout: ‘Die morele spanning is lekker om te zien, en op een of andere manier ook lekker om te spelen.’ Gijs: ‘Je kunt ook een film maken over iemand die níét gezien wil worden door de camera, begrijp je? Rot op met die fucking camera, in plaats van: hoe zit ik in het shot? Het is ook zo dubbel, soms. Dan ben je aan het draaien, en weet je: als ik zó zit, vang ik net dat licht, zo – klak! Dan zit ik vol in de emotie, maar denk ik ondertussen: zal ik toch maar zo gaan zitten, omdat het mooier is voor het shot? Ben ik nou ijdel, of is dat juist goed? Op het toneel werkt het altijd zo. Je komt op en je weet: zo sta ik in het licht, zo dek ik jouw licht af.’ Reinout: ‘Op het toneel kan ik als acteur, door een bepaalde beweging te maken, de focus wegnemen van de monoloog van mijn medespeler. Of ik kan juist naar hem kijken, waardoor de focus bij hem ligt. Je bent afhankelijk van elkaar, het is een collectief. Film is soms meer een individuele sport: jij en de camera. Sommige acteurs hebben daar meer gevoel voor. Die gast van Call Me by Your Name, Timothée Chalamet, heeft dat in extreme mate. Die voelt de camera bij elk shot, die flirt écht, maar superfilmgeniek. Film is vaak cheaten, maar wat me zo aantrekt is de concentratie, de hyperfocus in het moment, korte sprintjes. Theater is meer lange afstand.’ Gijs: ‘Ik deed een keer een filmscène met een meisje dat net van school kwam. Ontzettend mooi meisje, maar ze kon totaal niet spelen. We draaiden een halve zin per shot, voor ze het weer verhaspelde. Ik zei tegen de regisseur: dit is echt kut. Zie ik die scène later terug...’ Reinout: ‘...ziet het er fucking goed uit.’ Gijs: ‘En je kijkt naar háár, niet naar mij. Omdat ze gewoon heel mooi is op beeld.’ Reinout: ‘Wat trekt jou aan in film?’ Gijs: ‘Dat je je als acteur in een film recht in je ziel kunt laten kijken. Het is ook gewoon een aantrekkelijk medium. Toen ik 15 was, zag ik in de bioscoop van Tiel Terence Hill en Bud Spencer, en al die westerns. Clint Eastwood was mijn grote held, Dirty Harry. Dat je daar dan deel van mag uitmaken. Maar als ik een half jaar film, verveel ik me helemaal de kolere. De helft van de tijd zit je toch te wachten op de set. Dan denk ik: laat me in godsnaam weer een stuk spelen.’ Gijs: ‘Bij Jeroen had ik het niet. Knappe jongen, wel de looks. En geestig. Maar niet erg outgoing. Hij schrijft nu (Jeroen Scholten van Aschat is scenarist van films als De libi en Nocturne, red.). Van onze kinderen was Reinout wel degene... hij was altijd kwijt – waar is Reinout? Overal op af, in z’n eentje. Maar ik dacht altijd dat hij naar het conservatorium zou gaan, omdat hij heel goed piano speelt. Dat zei hij ook, dat hij dat ging doen. Maar toen kreeg hij een rolletje in Gooische vrouwen. Hij rook aan het acteursbestaan en was verkocht.’ Reinout: ‘Ik had toneelles, best jong al.’ Gijs: ‘Het zat er ook wel een beetje in.’ Gijs: ‘Toen hij in het derde jaar van de toneelschool zat. In de eerste twee jaar had ik dat nog niet gezien.’ Reinout: ‘Ik voelde wel een bepaalde druk, toen ik op de toneelschool kwam. Ik wilde te graag en dan doe je te veel. Echt loslaten lukte bij mij pas halverwege. Muziek hielp: ik zag in dat acteren ook een soort akkoordenschema is, een toon. Als je oefent, ben je je ervan bewust; als je speelt, laat je het los. Tegen zijn vader: ‘Hoe ging dat bij jou in je eerste jaar? Dacht je vader toen: die wordt een goeie acteur?’ Gijs: ‘Weet ik niet. Mijn moeder zei wel: dat vak is eigenlijk alleen leuk als je goed bent. Als je middelmatig bent, moet je heel sterk zijn, om dat te erkennen en daarmee dan tevreden te zijn. Technisch was ik altijd al wel goed, ik had een goede stem, kon slim spelen. Maar waar het bij mij aan ontbrak, was emotie. Ik hield alles binnen. Heel zenuwachtig, vooraf altijd overgeven. Tegelijk kwam ik arrogant over: bezig níét zenuwachtig te zijn. Ik kon heel cool op het toneel staan, terwijl ik in mijn broek scheet. Het gekke is dat mijn leraren daar niet doorheen prikten. Pas later leerde ik het loslaten; toen werd spelen ook plezier maken.’ Reinout: ‘In een voorstelling van Circus Treurdier zat ooit een stukje over mensen die moesten overgeven voor ze moesten spelen. Zoals Jacques Brel, en zoals de grote Gijs Scholten van Aschat. Je werd genoemd.’ Gijs: ‘Echt waar? Hm, in een rijtje met Jacques Brel, wel een held. Maar het is al twintig jaar voorbij, dat overgeven.’ Reinout: ‘Ik heb een hartritmestoornis, AV-nodale re-entry tachycardie. Een fysieke stoornis, irritant genoeg wil het er juist als ik op de vloer sta weleens in schieten. Ik kan me eraan laten opereren, maar het wordt al minder en ik kan eroverheen groeien. Ik ben wel echt een keer flauwgevallen op het toneel. Zwarte vlekken, suizen, driehonderd hartslagen per minuut.’ Gijs: ‘Dan moet hij gewoon even gaan liggen.’ Reinout: ‘Als ik plat op de vloer lig, schiet het weer in het normale ritme. Heel gek. Nu zeg ik het gewoon, tegen medespelers: ik kán midden in een scène ineens plat op mijn rug gaan liggen. Het is niet ernstig. En ik ben de boel ook niet aan het saboteren.’ Gijs: ‘Dat is heel goed. Je moet het delen, niet geheim houden. Dat ontslaat je ook van het gevoel dat het niet mág gebeuren, waardoor je het juist krijgt.’ ‘Tuurlijk. Nu heb je streamingdiensten. Toen wij Pleidooi maakten, was dat nog iets nieuws: de eerste serie waarin de verhaallijnen zo door elkaar lopen. Er was toen meer geld en tijd dan nu: we draaiden 3 à 4 minuten per dag, konden mooi uitlichten, een mise-en-scène maken. Nu draai je 11 minuten per dag, voor een serie. En het repertoiretheater waarmee ik opgroeide bestaat bijna niet meer. ‘Reinout heeft veel in toneelcollectieven gezeten, die is veel vrijer. Ik had de ambitie om carrière te maken, Reinout zoekt meer naar wat hij leuk vindt om te doen. En hij doet zo ook heel mooie dingen, daar kan ik ook wel met jaloezie naar kijken. Soms denk ik: heb je nou wel werk? Dan zegt hij: papa, ik ga drie films maken. Maak ik me zorgen, hoeft helemaal niet. Hij is een vrijbuiter, een jaar in Berlijn wonen en zo. Heb ik nooit gedaan. Ik had op zijn leeftijd ook al drie kinderen.’ ‘Jezus ja, geweldig. Je vliegt daarnaartoe, wordt opgehaald, zit in een prachtig hotel – en dan sta je met Brad Pitt op de set. Maar de scène werd uiteindelijk uit de film geknipt.’ ‘Heel even. Maar ik hád een hele scène met Pitt. Hij kwam aanvliegen met de helikopter als de generaal, ik was de Hollandse scholenbouwer in Afghanistan die dan tegen hem zei: ze beschieten me de hele tijd, doe er nou eens wat aan, lul. Hij speelde het een beetje groot, vond ik. Niet z’n beste rol.’ Reinout: ‘Brad, doe wat minder!’ Gijs: ‘Ik was best zenuwachtig, hoor. Maar uiteindelijk maakt het echt niet uit of je nou voor Klokhuis draait of voor Brad Pitt. Er staat een camera en je moet je tekst doen, liefst zonder over je woorden te struikelen.’ Gijs: ‘Je hebt je film gedaan, je hebt gebogen, iedereen heeft braaf geklapt. Je gaat naar de foyer, collega’s komen bij je staan en zeggen: het is een bijzondere film... Oké – dan denk je: jongens ik wíl het allemaal ook niet weten, laat me nou gezellig een biertje drinken. Aan de andere kant wil je ook wél weten of ze het een goede film vonden of niet. Het is lastig. Er zit veel knowhow in de zaal, iedereen weet het beter. Maar het is ook een feestelijke avond, als je daar wordt uitgekozen. Heb jij dat eerder al meegemaakt?’ Reinout: ‘Nee, wel in Rotterdam met Beyond Sleep, de verfilming van Willem Frederik Hermans’ roman Nooit meer slapen. Bij IFFR.’ Gijs: ‘Ook veel vakmensen in de zaal, daar. Maar misschien zijn ze net iets eerlijker, in Rotterdam.’ Reinout: ‘Ik zit er niet zo mee. Ik heb veel zin om de film in de zaal te kijken, met de mensen die eraan hebben meegewerkt én de mensen uit het vak. En dan de film de wereld in knallen.’||https://www.volkskrant.nl/cultuur-media/soms-denk-ik-heb-je-nou-wel-werk-dan-zegt-hij-papa-ik-ga-drie-films-maken~b49139e3/
2022-09-19||‘Het is van belang dat het publiek weer komt, en met deze films kan het’||De karakteristiek bochtige rode loper voor de Utrechtse Stadsschouwburg is weer terug. Vorig jaar moest het Nederlands Film Festival de premières nog verplaatsen naar Kinepolis Jaarbeurs, vanwege de pandemie. Voor deze 42ste editie is er ook weer een nieuwe locatie toegevoegd: het Slachtstraat Filmtheater. ‘Ik ben zo blij dat we weer de stad in kunnen met het festival’, zegt algemeen directeur Silvia van der Heiden. ‘Het voelt alsof we weer echt goed ruimte kunnen geven aan de films én de makers.’ De feestelijke sfeer rijmt wellicht niet helemaal met de inhoud van de openingsfilm Zee van tijd van Theu Boermans en met het vorige week tot Nederlandse Oscarinzending verkozen Narcosis, die beide in première gaan in Utrecht. Twee drama’s over plotse dood en de verwerking door de nabestaanden. ‘Niet de vrolijkste films, dat is zo’, zegt Van der Heiden. ‘Maar wel films die het publiek écht raken. Een universeel thema: hoe ga je weer verder na verlies? We gaan Zee van tijd ook voorvertonen buiten Utrecht, in ruim honderd zalen in het land. Het is voor de hele filmsector van belang dat het publiek weer komt – ik denk dat het kan met deze films. ‘We zijn ook superblij met de wereldpremière van Narcosis. Het moet onwerkelijk zijn voor regisseur Martijn de Jong: dat je speelfilmdebuut ineens wordt ingezonden voor de Oscars. En ik wil ook Bo noemen, de festivalslotfilm van Joost van Ginkel, over een jonge vrouw, gespeeld door Gaite Jansen, die naar Georgië reist om meer te weten te komen over haar jong overleden vader. Een film die inslaat als een bom. En óók een wereldpremière.’ De nieuwe tv-dramaserie Rampvlucht, over de Bijlmerramp, gaat eveneens in voorvertoning op het festival. ‘Ook zwaar, ja. Wat denk ik wel echt een vrolijke boel wordt, is Queer Day, een programma rondom representatie in de breedste zin van het woord. Met films, debat en een queerfeest in Tivoli Vredenburg. En M’n beessie en ik, de nieuwe film van Johan Kramer, over huisdieren en hun eigenaars, is absoluut een zeer aaibare documentaire.’ Tot slot nog even over de sinds vorig jaar genderinclusieve Gouden Kalveren, die vrijdag 30 september worden uitgereikt, op de slotavond. Wat als er net als vorig jaar wéér alleen mannen winnen? Valt er nog iets te manipuleren? Van der Heiden: ‘Nee, dat is echt aan de stemmers. Maar er zijn zat goeie vrouwelijke kandidaten. Heel veel keuze. We gaan het zien.’||https://www.volkskrant.nl/cultuur-media/het-is-van-belang-dat-het-publiek-weer-komt-en-met-deze-films-kan-het~b75970c9/
2022-09-19||‘Seksklimaat’ is tenminste een poging hét onderwerp van deze tijd luchtig aan de orde te stellen ★★★☆☆||Ook een goed idee, qua duurzaam theater produceren: het publiek vragen spullen mee te nemen voor het decor. Dat deden Maria Goos en haar twee acterende collega’s Sieger Sloot en Michiel de Jong die tezamen de voorstelling Seksklimaat hebben gemaakt. Dus staat het podium vol met oude vazen, schilderijtjes, tassen en lampen, vooral veel lampen, met lampenkappen. Slim bedacht, want deze acteurs willen het hebben over het klimaat. En over seks. Vandaar de titel van hun voorstelling. Het uitgangspunt is origineel: het drietal – in het dagelijks leven hechte vrienden – ontbeet de afgelopen jaren in totaal honderd keer met elkaar en uit de gesprekken die daar werden gevoerd destilleerde Maria Goos dit toneelstuk. Drie vrienden ontbijten en praten over seks en het klimaat. En over kinderen, en opvoeden, over te weinig slaap en meer zaken waarover vrienden zoal spreken. Aanvankelijk spraken ze af tijdens borreltijd, maar de gin-tonics eisten hun tol, vooral bij de twee mannen. Zij zijn weliswaar veertigers, maar wel jonge kinderen hebben. Ze zijn dus vooral moe. Goos is een zestiger, en heeft zo haar eigen items, bijvoorbeeld: zijn er nog wel leuke mannen om iets mee te beginnen. De ontbijtsessies begonnen in 2017 en eindigden dit jaar, met de coronaperiode als een belangrijk breekpunt. Want dat was ook de tijd waarin veel mensen zich afvroegen: hoe loopt dit af, en hoe gaan we verder? Even was er de hoop op een wake-upcall die een eind zou maken aan onze overconsumptie, het mateloos de wereld over vliegen en ongebreideld vlees eten. Vleesschaamte, vliegschaamte – dat waren de begrippen waar vrienden het over hadden, en waar vriendschappen soms op stukliepen. In Seksklimaat hoppen de drie acteurs daar vrolijk doorheen, met de ontbijttafel als uitgangspunt. Van daaruit waaieren ze uit naar hun eigen jeugd, inclusief dia-vertoning. Goos herinnert zich Den Uyl en de Kabouterbeweging, De Jong leidde een zorgeloos bestaan op ski’s en zeilboten, en Sloot was van meet af aan de principiële: hij was al vroeg veganist. In de ontbijtgesprekken is hij de zendeling die de anderen wil bekeren – vanuit het diepst van zijn hart, en laten we wel wezen, met het grootste gelijk. Terwijl hij met feiten strooit, hebben Goos en De Jong het over een orgasmekloof en seks met kleine mannen – om maar wat te noemen. Het geheel is amusant en sympathiek, maar ook vrijblijvend en soms iets te particulier. En het moest kennelijk vooral gezellig blijven, dus worden halverwege toastjes gesmeerd met vegan spreads en het publiek mag proeven. Lekker. Niettemin is Seksklimaat tenminste een poging hét onderwerp van deze tijd in het theater luchtig aan de orde te stellen. Goos schreef bovendien een vlotte, bijna argeloze tekst met een paar mooie terzijdes. Toen zij laatst met haar kleinkind een buurman tegenkwam, vroeg hij: ‘Hoe heet je toekomst?’ Nu eet Goos geen vlees meer.||https://www.volkskrant.nl/cultuur-media/seksklimaat-is-tenminste-een-poging-het-onderwerp-van-deze-tijd-luchtig-aan-de-orde-te-stellen~b32ba8ff/
2022-09-19||‘We hadden liefde, we hadden wapens’ viert terecht het leven van burgerrechtenactivist Robert F. Williams ★★★★☆||De Afro-Amerikaanse verzetsstrijder Robert F. Williams riep in de jaren vijftig, in tegenstelling tot de geweldloze Martin Luther King, de zwarte gemeenschap op zich te bewapenen tegen ‘de witte puntmutsen’ (leden van de racistische Ku Klux Klan). In de muzikale voorstelling We hadden liefde, we hadden wapens, gebaseerd op het gelijknamige boek van Christine Otten, wordt het vrij onbekende leven van Williams knap gereconstrueerd en bezongen met tijdloze rhythm-and-bluesmuziek, die je nu en dan de adem beneemt. In deze remake van de voorstelling uit 2017 staan vier mannen en drie vrouwen, in klassiek zwart kostuum, op een podium met een sober decor. De zoon van Robert F. Williams, overtuigend gespeeld door Leovegildo Vieira, vertelt middels monologen en spoken word hoe zijn trotse vader weigerde deel te nemen aan de gesegregeerde maatschappij. Tussendoor zien we voornamelijk Robert en zijn vrouw Mabel, met veel bravoure gespeeld door Tarikh Janssen en Carolina Dijkhuizen, worstelen met de strijd die de rusteloze Robert voortdurend voert. De enorme kruizen die plots op de achtergrond verschijnen (die de KKK graag in brand steken), maken de dreiging die de zwarte bevolking moet hebben gevoeld sterk voelbaar. Minder dreigend, maar minstens zo aangrijpend, is de vertolking van Billie Holidays Strange Fruit door de begaafde zangeres Pearl Jozefzoon (die tevens enkele bijrollen speelt). Het lied gaat over de lynchings van Afro-Amerikanen. Kippevel gegarandeerd. Hoewel het stuk naar het einde toe wat gejaagd is en de videobeelden van enorme Black Lives Matter-protesten enigszins overdadig zijn, weet regisseur Jörgen Tjon A Fong de juiste balans te vinden tussen muziek en spel. Met een nieuwe sterrencast en een enerverend verhaal dat van begin tot eind fascineert, celebreert Tjon A Fong terecht deze vergeten verzetsstrijder.||https://www.volkskrant.nl/cultuur-media/we-hadden-liefde-we-hadden-wapens-viert-terecht-het-leven-van-burgerrechtenactivist-robert-f-williams~b9571990/
2022-09-19||Russen verliezen ruim 150 tanks en meerdere vliegtuigen in tegenoffensief||In de afgelopen week zijn 500 stuks Russisch materieel (waaronder 157 tanks, 5 vliegtuigen en helikopters, en 151 infanterievoertuigen) verloren gegaan. Hiermee komt het totale verlies aan Russisch materieel boven de zesduizend stuks uit. Dit blijkt uit een analyse van onderzoeksbureau Oryx Spioenkop. De onderzoekers noteren alleen verliezen die met beeldmateriaal bevestigd kunnen worden. Het Britse ministerie van Defensie meldde maandag dat de Russische luchtmacht 4 vliegtuigen heeft verloren. Britse analisten vermoeden dat Rusland steeds grotere risico’s neemt. Op dit moment gaat er ongeveer evenveel materieel verloren als in de eerste weken van de oorlog. De schattingen van het Oekraïense ministerie van Defensie zijn hoger, namelijk ruim 14 duizend verloren stuks Russisch materieel. Van vernietigde schepen en tanks wordt relatief vaak beeldmateriaal gevonden, waardoor een groot deel van die claims van het Oekraïense leger onafhankelijk bevestigd kan worden. Bij artillerie en drones lukt dat veel minder vaak of zijn de schattingen van Oekraïne aan de hoge kant. De bevestigde verliezen aan Oekraïense zijde zijn vele malen lager, maar dat wil niet zeggen dat het Oekraïense leger ongeschonden uit de strijd komt. Uit door Russen bezet gebied is vaak minder beeldmateriaal beschikbaar. Meer dan de helft van de verloren gegane wapens en legervoertuigen is vernietigd, ongeveer een derde is buitgemaakt door de tegenstander. De rest is achtergelaten of beschadigd. Het tegenoffensief van Oekraïne heeft tot grote Russische verliezen geleid. Oekraïne heroverde naar eigen zeggen in een week tijd ruim 8.000 vierkante kilometer in het noordoosten. Ook in het zuiden wordt hevig gestreden. De afgelopen dagen is, volgens de onderzoekers van het Institute of War, opnieuw gebied door Oekraïne heroverd.||https://www.volkskrant.nl/nieuws-achtergrond/russen-verliezen-ruim-150-tanks-en-meerdere-vliegtuigen-in-tegenoffensief~bbf3b15d/
2022-09-19||De Utrechtse schaakjaren van ‘valsspeler’ Hans Niemann: ‘Hoogbegaafde kinderen kunnen onrechtvaardigheid slecht verdragen’||Het is een aantekening met voorspellende waarde op het Nederlandse schoolrapport uit 2012 van Hans Niemann, de jonge Amerikaanse grootmeester die zich sinds zijn zege op wereldkampioen Magnus Carlsen het middelpunt weet van een rel in de schaakwereld die maar niet wil luwen. Dit schreef zijn docent: ‘Sinds januari ben je heel fanatiek bezig geweest. Houd wel in de gaten dat het erom gaat dat je beter schaakt en dieper denkt. Dan kun je héél ver komen.’ Niemann was toen 9 jaar en een leerling op basisschool De Spits in Utrecht. Hij kreeg daar schaakles van PieterJan Mellegers; denksport was een verplicht vak in de speciale klassen voor hoogbegaafden. En of hij ver is gekomen. Met zijn winst tijdens de Sinquefield Cup in Saint Louis beëindigde het nu 19-jarige talent op 4 september, spelend met zwart nog wel, een reeks van 53 ongeslagen partijen van Carlsen. Zijn rating nadert de 2700, slechts weggelegd voor de allergrootsten aan het bord. Maar de vreugde was van korte duur. De zege kreeg een onverwachte lading. De Noor trok zich na het verlies ineens terug uit het toernooi, de suggestie wekkend dat er bedrog in het spel was geweest. Op Twitter plaatste hij een filmpje van voetbaltrainer José Mourinho. De Portugees verklaart daarin dat ‘als ik spreek, ik in grote problemen kom’. Wat Carlsen er precies mee heeft bedoeld, is sindsdien voer voor speculatie. Ondanks breed aandringen op een toelichting, doet hij er tot dusver het zwijgen toe. Speelde Niemann soms vals? En hoe dan? Had hij verbinding met een computer? Is er gelekt uit het team van Carlsen? Diens opening, een variant op het Nimzo-Indisch, speelt de wereldkampioen zelden, maar zijn tegenstander leek er goed op voorbereid. Niemann ontkende in alle toonaarden, maar enig wantrouwen leek gezaaid: voorafgaand aan zijn volgende partij werd hij nauwgezet gefouilleerd, de registratie van de wedstrijden kreeg voortaan een vertraging van 15 minuten op de feitelijke zetten. Zijn Nederlandse begeleiders waren hem in de tussenliggende jaren vrijwel uit het oog verloren. Nu volgen ze de kwestie met extra aandacht. ‘Hans was destijds niet de beste schaker’, herinnert Albertus ten Hertog zich, de jeugdcoördinator van de Utrechtse schaakclub Moira-Domtoren, waar Niemann anderhalf jaar voor speelde. ‘Maar op die leeftijd kun je nauwelijks nog beoordelen welke kant het opgaat. Hij was wel zeer gedreven.’ Wat hem ook bijbleef: Niemann kon niet tegen zijn verlies. ‘Dan was hij erg boos. Huilen en zo, je kent het wel.’ Schaakdocent Mellegers staat ook de brandende ambitie bij. Hij weet nog zijn eerste reflex toen hij vernam dat Niemann Carlsen had geklopt. ‘Ik dacht: zo, die is nog altijd even fanatiek.’ Niemann, van gemengd Deens-Hawaiiaanse afkomst, begint met schaken op De Spits in Utrecht. Zijn ouders zijn expats, ict’ers. Zijn moeder werkt bij Capgemini, zijn vader is in dienst van Oracle. Met hun gezin van vier kinderen vestigen ze zich in Houten. Mellegers krijgt de kleine krullenbol in september 2011 in de klas, voor één uur les per week. ‘Grappig was dat hij al dacht dat hij het kon. Hij ging met de koning het hele bord over, verplaatste de dame alleen schuin en rokeerde met paarden.’ Schaken is niet zijn enige hobby, hij stapt ook graag op de racefiets om wedstrijdjes te rijden, al is zijn claim dat hij in Nederland in zijn leeftijdscategorie tot de besten behoort lastig te verifiëren. Er zijn op internet geen uitslagen te vinden die erop duiden. Hij blijkt aan het bord een snelle en vooral gretige leerling. Boeken waarin jonge schakers stapsgewijs vorderingen maken, verslindt hij. Als Mellegers hem meeneemt naar zijn schaakschool Schaakmeester-P in Nieuwegein, waar op woensdagmiddag op sterkte geselecteerde groepen elkaar afwisselen, blijft de grootmeester in de dop liever wat langer zitten, zodat hij ook op hogere niveaus zijn vaardigheden kan testen. Naast het schaken krijgt hij in hoog tempo het Nederlands onder de knie. Daar horen ook schaaktermen bij. Mellegers: ‘Hij wilde graag weten wat dit betekende: de vrijpion verzilveren.’ Niemann begint enkele toernooien te winnen. Dat maakt hem niet meteen tot een groot talent, beklemtoont Albertus ten Hertog van Moira-Domtoren. ‘Ik ben eerlijk gezegd zeer verbaasd dat Hans nu zo’n hoge rating heeft. Hij moet een enorme progressie door hebben gemaakt.’ Hij behoort tot de drie jeugdleden die het in de afgelopen tien jaar tot grootmeester schopten. Naast de Amerikaan zijn dat Hugo ten Hertog, de zoon van de jeugdcoördinator, en Casper Schoppen. Heel populair was hij niet onder zijn leeftijdgenoten, vertelt Ten Hertog. ‘Maar dat zie je vaker bij erg eerzuchtige kinderen.’ Volgens Mellegers heeft het op zijn school ook wel even geduurd, maar uiteindelijk ontpopt hij zich als jonge mentor, die met een vriendje aan de anderen uitlegt wat Het Vierkant en De Doorbraak zijn, patronen met koningen en pionnen. Dat Niemann een slecht verliezer was, onderschrijft hij. ‘Hoogbegaafde kinderen zijn heel gevoelig en kunnen onrechtvaardigheid slecht verdragen. Je bent op zulke momenten een illusie en een droom armer. Hans was behoorlijk chagrijnig, maar hij smeet zeker niet met borden en stukken.’ Maar valsspelen wellicht, toen al? Mellegers kan niets opdiepen, Ten Hertog staat slechts vaag iets bij over ‘kleine incidenten tijdens toernooitjes’, de precieze aard ervan is hij vergeten. Op latere leeftijd, als Niemann 12 is, verwijdert het online schaakplatform Chess.com hem tijdelijk als gebruiker na verdenkingen dat hij zich laat bijstaan door een computer. Dat herhaalt zich vier jaar later. Mellegers vindt dat het Niemann niet kan worden nagedragen. ‘Daar gaan we het niet over hebben, als iemand nog zo jong is.’ Zelf noemt Niemann het in een interview na de partij tegen Carlsen ‘de enige grootste fout in mijn leven’. Na december 2012 verdwijnt de jonge Amerikaan plotsklaps bij zijn schaakclubs uit beeld. Mellegers: ‘Ja, zo gaat dat. Expats komen en gaan.’ Ten Hertog ziet bij toeval zijn naam opduiken onder deelnemers aan het jeugd-WK in 2014. Mellegers ontvangt een keer een mailtje van zijn vader die hem bedankt: hij was degene die zijn zoon motiveerde door te gaan in het schaken. Niemann zelf stuurt nog een bericht als hij de status van Internationaal Meester bereikt. Hoe beoordelen zij nu de controverse waarin hun voormalige pupil midden in de branding staat? Jeugdcoördinator Ten Hertog aarzelt. ‘Dat kans dat hij niet vals heeft gespeeld is 51 procent. Zolang niets is aangetoond, verdient hij het voordeel van de twijfel. Het bewijs ontbreekt. Maar aan de andere kant: Carlsen heeft niet impulsief gehandeld.’ Schaakdocent Mellegers: ‘Ik kan me niet voorstellen dat Hans vals heeft gespeeld. Overal staan camera’s. Hij heeft dit niveau bereikt door keihard te werken. Dat zet je niet zomaar op het spel. Ik hou het erop dat Carlsen Hans onderschat heeft, hij speelde gewoon onder zijn niveau.’ Intussen kijken ze uit naar de Julius Baer Generation Cup, een online schaaktoernooi. In de zesde ronde, maandag, staat een naar de jongste maatstaven pikante clash op het programma: Carlsen vs Niemann.||https://www.volkskrant.nl/sport/de-utrechtse-schaakjaren-van-valsspeler-hans-niemann-hoogbegaafde-kinderen-kunnen-onrechtvaardigheid-slecht-verdragen~b5845747/
2022-09-19||Zelf appels plukken in de boomgaard? Hier doe je dat||Columnist Aaf Brandt Corstius sleept elke herfst haar gehele gezin mee naar een boomgaard. ‘Het regent altijd net heel hard op die dag, maar dat is niet erg, zeg ik dan, want straks zitten we thuis bij het vuurtje.’ Met warme chocolademelk en een zelfgebakken appeltaart in de oven natuurlijk. Voor de prijsbewuste consument is het ritje naar de boomgaard niet zozeer lucratief. Integendeel, vaak betaal je meer voor een zelfgeplukte appel dan voor eentje uit de supermarkt. Fruitteler Ton Verbeek van Fruittuin Verbeek in Oldebroek vindt het logisch om meer te vragen voor de zelfpluk dan voor de bakjes fruit in de boerderijwinkel. ‘Zelfpluk is vooral een leuk en leerzaam dagje uit: kinderen maken kennis met de productie van gezond voedsel en ervaren de seizoenen. Tijdens het plukken wordt er geregeld een appeltje gegeten, wat helemaal niet erg is als het binnen de perken blijft.’ Na de pluk kunnen de kinderen de speeltuin in en de ouders een terrasje pakken met uitzicht op de boomgaard. Verbeek: ‘Al met al een goedkoper en zinvoller uitje dan een pretpark’. Ook voor de fruitteler zelf is het organiseren van zelfpluk en bijbehorende horeca en evenementen in de boomgaard gunstig: ‘Nederland krijgt als appelland steeds meer concurrentie vanuit Oost-Europa. In Polen, de grootste appelproducent van Europa, liggen de arbeidskosten voor de pluk veel lager. Er valt steeds minder te verdienen met grootschalig produceren, daarom hebben wij het over een andere boeg gegooid’, aldus Verbeek. Meer telers zien de voordelen van fruitbeleving. Bij de opening van het oogstseizoen, eind september, wordt jaarlijks de landelijke appelplukdag gehouden. Tientallen telers stellen hun boomgaarden open en organiseren activiteiten als treintjes door de boomgaard, springkussens en muziek. Niet iedere boomgaard houdt zich aan een vaste datum, mede doordat de verschillende appelrassen allemaal een iets andere oogstperiode hebben. Zo wordt de Elstar in september geoogst en Goudreinette en Jonagold in oktober. Ook zijn er een handvol boomgaarden die de hele herfst door open zijn voor zelfpluk en andere fruitbeleving. We zetten de leukste boomgaarden en evenementen op een rij: Bij aankomst bij Fruittuin Verbeek in Gelderland onder Zwolle loop je eerst naar de luxe, grote boerderijwinkel vol vers fruit, groente, appelsap en jam uit eigen boomgaard en andere streekproducten. Hier weten ze precies welke appels op dat moment rijp zijn om te plukken. Eenmaal naar het appelveld doorverwezen leer je met informatiebordjes alles over de appels en de pluk. Neem een eigen tas of mand mee (een paar laarzen zijn ook geen overbodige luxe) en weeg je oogst af bij de boerderijwinkel. Mocht je eigenaar Verbeek tegen het lijf lopen, hij weet gepassioneerd te vertellen over zijn fruit. Hierna kun je op het terras of binnen in de tuinkamer met uitzicht op de boomgaard lunchen, verschillende appelsappen proeven en gebak met fruit uit eigen boomgaard eten. Kinderen kunnen zich ondertussen vermaken in de boomgaardspeeltuin met speelheftruck, airtrampoline en een trekkerparcours of een speurtocht door de boomgaard waar ze van alles leren over het telen van fruit. Meer informatie: Geopend van woensdag tot en met zaterdag, tot 16.30 uur. Fruittuinverbeek.nl De Fruittuin van West is een groen paradijs tussen Amsterdam en Halfweg. In de boomgaard groeien appels in allerlei rassen, afgewisseld met peren, bessen in allerlei kleuren. Tussen de bomen scharrelen kippen rond waarvan je de eieren mag rapen. Ideaal voor stadskinderen die geen idee meer hebben hoe voedsel groeit. De oprichters wilden een plek maken waar stad en het platteland samen komen. In principe wordt alles hier geteeld voor de zelfpluk, en dat gebeurt op hele relaxte wijze. Proeven mag, maar verwacht wordt dat je dat eerlijk aangeeft bij de kassa zodat je dit ook af kunt rekenen. Op de website en bij de ingang zie je dagelijks wat er rijp is voor de pluk, en in de boomgaard staat dit nog eens met vlaggetjes aangegeven. In het tuincafé en het winkeltje eet of koop je biologische en lokale producten. Ook kun je witlof en paddenstoelen oogsten in een ‘grot’. Er zijn geregeld activiteiten zoals snoeicursussen, lezingen of kleinschalige festivals, of muzikanten die spontaan een optreden geven tussen de fruitbomen. Meer informatie: De boomgaard is van dinsdag tot en met zondag van 10.30 – 18.00 uur geopend. Op Fruittuinvanwest.nl zie je wat er die dag geplukt kan worden. Landgoed de Olmenhorst bij Lisse is één van de populairste zelfplukboomgaarden, wat te merken is aan de professionele aanpak van de zelfpluk. Bij aankomst word je door parkeerwachten naar de juiste plek geleid en in de boomgaard lopen medewerkers rond om toezicht te houden en informatie te geven. Ze laten zien welke vruchten al rijp zijn en welke nog niet zo geschikt zijn en hoe je ze het beste plukt (met een handige polsbeweging zodat het steeltje netjes aan de vrucht blijft en de bladeren aan de boom). Bij Olmenhorst kun je ook je eigen appelboom adopteren. Je mag een eigen tekst bij de boom plaatsen en krijgt een mailtje wanneer je van je eigen boom kunt oogsten. Op het terrein is meer te doen dan alleen plukken. Op de open plek met speeltuin worden activiteiten georganiseerd als ponyrijden, een Franse markt op zondagen en er zijn diverse winkeltjes, ateliers en horecagelegenheden. Meer informatie: de Zelfpluk 2022 is tot 30 oktober. Je kunt een tijdslot reserveren op woensdag van 13:00 – 17:00 uur en zaterdag en zondag van 10:00 – 17:00 uur. Tijdens de herfstvakantie is er dagelijks zelfpluk van 10:00 – 17:00 uur. Olmenhorst.nl. Ol Diek, Nieuwolda (Groningen)Bij dit fruitteeltbedrijf is een fruitboomgaard met appels, peren en kersen, die zelf geplukt mogen worden tijdens de oogsttijd. Er is ook een landwinkel. Buytenhof, Rhoon (Zuid-Holland)Wanneer de appels en peren rijp zijn is het een gezellige drukke tijd op zorgboerderij de Buytenhof, vlakbij Rotterdam. Je plukt o.a. de rassen Delcorf, Elstar, Jonagold en Goureinet appels. Perenrassen zijn Doyenne de Comice en Conference en rekent af op gewicht. Na het plukken kun je op het terras van de theeschenkerij met aangrenzende speelweide een kop koffie met verse appeltaart of een lunch nuttigen. Schorre, Vrouwenpolder (Zeeland)Fruitteeltbedrijf, minicamping en landwinkel Schorre ligt aan de rand van de duinen bij het Zeeuwse Vrouwenpolder. In de oogsttijd is de boomgaard op woensdag en zaterdag van 9.00 tot 16.00 uur open voor iedereen om zelf appels en peren te komen plukken. Van het fruit wordt Zeeuwse appel- en perensap gemaakt. Ook verdwijnt een deel in ijs, dat – net als de sappen en het fruit – te koop is in de Landwinkel op eigen erf. ’t Keetje, Lutjebroek (Noord-Holland)Bij Fruitkwekerij en zorgboerderij ‘t Keetje kun je zelf appels plukken in de kleine boomgaard. Daarna huisgemaakte appeltaart op het terras eten. De winkel staat vol met streekproducten. Geopend voor pluk van maandag tot en met zaterdag tussen 9.00 uur en 17.00 uur.||https://www.volkskrant.nl/beter-leven/zelf-appels-plukken-in-de-boomgaard-hier-doe-je-dat~b66d3faf/
2022-09-19||Na de dood van Queen Elizabeth heerst de hysterie van de gehersenspoelde massa’s||Wie had deze mate van de persoonsverheerlijking van een monarch in een ontwikkeld land als Engeland verwacht? Ik niet in ieder geval. Achthonderd jaar na de Magna Carta stonden in Engeland honderdduizenden mensen soms wel 20 uur in de rij om een laatste groet uit te brengen aan de koningin in de doodskist. Niet alleen in haar eigen land, maar overal in de wereld rollen de tranen voor de vorstin. Elizabeth werd 96 jaar en is nu dood. Met haar verdwijnt ook de hoop in mij dat de mensen ooit zullen veranderen in autonome wezens. Laat ik vooropstellen dat de monarchie als instituut meer dan alles de spiegel is voor de menselijke drang naar de grenzen van de perversie van ongelijkheid tussen soortgenoten. Bij koningen, koninginnen en de rest van de vorstenfamilie blijft het bovendien niet enkel bij de symboliek van de ongelijkheid. Ze staan ook symbool voor het eeuwenoude kolonialisme. Ze jagen op dieren. Zonder enige schaamte maken ze gebruik van belastingvoordelen die voor niemand anders gelden in het land. Foute familie wordt altijd de hand boven het hoofd gehouden. Meer dan genoeg redenen dus voor de gewone mensen om niet aan monarchieverheerlijking te doen. De werkelijkheid is een andere. Na de dood van de 96-jarige Elizabeth heerst de hysterie van de gehersenspoelde massa’s. Was het dan anders geweest als ze niet waren gehersenspoeld? Ik begin te denken dat de massa’s zelf ook wel een manier zouden vinden om zich te nestelen in dat zieke gemoed van de de persoonsverheerlijking. Door deze toestand van de collectieve verstandsverbijstering zijn de winkels en de scholen al dagen dicht. De afspraken in het ziekenhuis zijn geannuleerd, de treinen rijden niet. Trouwfeesten en begrafenissen worden geannuleerd. Men wil absolute stilte bij de uitvaart, dus mag er niet gevlogen worden boven vliegveld Heathrow. Op deze dagen van de grote rouw geen bezoekjes aan het theater en bioscoop. Ik las dat zelfs kankerpatiënten hun afspraken bij de dokter moeten uitstellen. En om het zekere voor het onzekere te nemen, legitimeren kranten binnen en buiten Groot-Brittannië, terwijl het dode lichaam van Elizabeth van het ene paleis in een stad naar het andere in een andere stad werd gesleept, met overdreven veel aandacht voor het overlijden van de vorstin het bestaan van de monarchie. De oude koningin ging dus dood en we krijgen nu de stand van zaken bij de massa’s te zien. Het is tijd om eens te accepteren dat het allemaal voor niets is geweest. Ik kijk naar de beelden en weet dat het beste is om de handdoek maar in de ring te gooien. Ooit zouden de mensen wel te winnen zijn voor het ideaal van de gelijkwaardigheid. Vroeg of laat zouden ze inzien dat er niets mooier is dan de strijd voor de permanente ontwikkeling van de democratische processen. De dag zou komen dat ze niets liever zouden willen dan het omverwerpen van monarchen, autocraten, paleizen. Ik beken, ik ben kinderlijk naïef geweest. Het is de hoogste tijd om te aanvaarden dat het fundament van de mens de wil om op te hemelen, om te bewieroken, om te adoreren is. In de hemelen is het de Heer voor wie ze bidden, vasten, offers brengen. En hier tussen de gewone stervelingen zijn het de koning, de koningin, de prins, de prinses, de autocraat die hen compenseren in hun diepste verlangen om tot in de graad van het delirium te verheerlijken. Hoe graag zou ik op deze dagen van de uitvaart van de miljardair Elizabeth niet willen betogen dat landen die monarchen als verbindingsfactor nodig hebben ziek zijn. In een ideale wereld zijn de door de mensen zelf gemaakte wetten het houvast. In diezelfde ideale wereld zorgt de wetenschap dat je die wetten altijd kunt verbeteren en de mensen die die wetten uitvoeren kunt vervangen voor verbinding. Maar dat betoog ik niet. Ik zie op het nieuws dat kleine kinderen twintig uur in de rij hebben gestaan om een paar seconden langs een doodskist te lopen. Ik besef dat te hoge verwachtingen koesteren een andere variant is van dwaasheid. Een 96-jarige vrouw heeft me met haar dood wat dat betreft wakker geschud. Wat dat betreft ben ik haar dankbaar. Derhalve een welgemeend vaarwel in deze regenachtige, Engelse sferen. Erdal Balci is schrijver en journalist, en schrijft om de week een wisselcolumn met Fleur Jongepier.||https://www.volkskrant.nl/columns-opinie/na-de-dood-van-queen-elizabeth-heerst-de-hysterie-van-de-gehersenspoelde-massa-s~b87fa751/
2022-09-19||PILLAGE||PILLAGE is an ongoing project in which I explore the ‘made objects’ that surround people and how much resources it takes to get them from A to B. PILLAGE ‘de-produces’ the produced: it takes apart, reorganizes and compresses the packaging of made objects. In doing so, it calls for contemplation, re-establishing relationships between source material and the audience. ‘Hey’, it says in a poetic way: ‘how important is packaging really?’ With the use of strong colors and primal shapes, the work rhymes with that of Kazimir Malevich, Hilma af Klint and Piet Mondriaan. After the presentation of PILLAGE, some critics said it’s a rip-off of work by my good friends from Studio Drift. But I don’t see the problem? If you like the work of Studio Drift, then you’ll like this too.||https://www.volkskrant.nl/cultuur-media/pillage~b3aaee81/
2022-09-19||Kim Karssen laat in haar originele voorstelling zien wat een grenzeloze fantasie kan aanrichten ★★★★☆||Kim Karssen (1996) is een van de grootste theatertalenten van haar generatie. Haar voorliefde voor absurdisme en experiment kleurt elke voorstelling die ze maakt. Schrödingers hond is een originele, nieuwe solo van haar, waarin ze vertelt en laat zien wat een grenzeloze fantasie allemaal kan aanrichten. We zien een jonge vrouw die losgeraakt lijkt te zijn van tijd en ruimte. Karssen bevindt zich in een kleine, bijna lege ruimte. Er klinken onheilspellende geluiden, in flitsen zien we een hele stoet aan emoties voorbij komen. Ze lacht, huilt, is bang, kermt, is laconiek, stort ter aarde. Hier is iemand gek aan het worden. Dit is wat er gebeurt als je te veel tijd doorbrengt in je hoofd, suggereert Karssen. Dan beland je in een wereld ergens tussen werkelijkheid en fantasie in. Een wereld die tegelijkertijd bestaat en niet bestaat. De fragmentarische tekst bestaat uit bizarre verhalen vol ongemak en zelfspot, zoals over die keer dat Karssen in de wc’s van het Vaticaan over een drol heen plaste, waarna ze hopeloos in het gebouw verdwaalt. Of over hoe ze fantaseert dat haar toeschouwers elkaar op gruwelijke wijze opeten. Ook converseert ze met een ouderwets telexmachinientje, dat ze Herman noemt en dat haar ongevraagd berichten stuurt als: ‘Ga toch eens iets doen met je leven.’ Het harde en neurotische geluidsdecor van Thibaud Delpeut en Karssens intense mimiekwisselingen geven het idee dat een té levendige fantasie ook een vloek kan zijn. Althans, in het dagelijks leven. Op het toneel is het duidelijk een zegen.||https://www.volkskrant.nl/cultuur-media/kim-karssen-laat-in-haar-originele-voorstelling-zien-wat-een-grenzeloze-fantasie-kan-aanrichten~ba22e5fb/
2022-09-19||Kabinet en coalitie lijken in te zetten op prijsplafond voor deel van energierekening, vandaag verder overleg||Zondag overlegden minister Sigrid Kaag (Financiën) en staatssecretaris Marnix van Rij (Belastingen) ook al met de coalitiepartijen over energiemaatregelen, maar ze wisten toen geen akkoord te bereiken. Het kabinet wil het pakket met maatregelen dinsdag op Prinsjesdag presenteren, dus is een overeenkomst vandaag noodzakelijk. De gesprekken gingen zondag in elk geval over een prijsplafond voor energie, meldden ingewijden aan persbureau ANP. Het kabinet zou denken aan een variant die GroenLinks en de PvdA begin september al voorstelden. Daarin geldt voor gemiddeld verbruik een maximumprijs voor gas en energie. Voor al het extra verbruik geldt de marktprijs. In tegenstelling tot een maximumprijs voor de hele energierekening, blijft er hierbij een prikkel bestaan voor consumenten om energie te besparen. ‘Heel constructief’, noemde minister Rob Jetten (Klimaat en Energie, D66) het voorstel toen. Als onderdeel van dat plan zou de overheid energieleveranciers moeten compenseren voor het verschil tussen maximumprijs en marktprijs. Hoeveel dat de schatkist gaat kosten, is nog onduidelijk. Dat hangt ten eerste af van hoe hoog het prijsplafond wordt en voor welk deel van het gas- en elektriciteitsverbruik dat plafond gaat gelden. Ook de marktprijzen voor gas en elektriciteit spelen mee: hoe langer die hoog blijven, hoe duurder de rekening voor de overheid. Vattenfall zei onlangs in een rondetafelgesprek in de Tweede Kamer dat invoering in november of december haalbaar zou zijn, Eneco had het over januari. Minister Jetten vreest dat kleinere energieleveranciers nog meer tijd nodig zullen hebben. Jetten was zondag niet bij het overleg aanwezig, omdat hij de Abel Herzberg-lezing uitsprak. Daarin kondigde hij aan dat energieleveranciers naast flexibele contracten ook weer langdurige energiecontracten moeten gaan aanbieden. Momenteel doet vrijwel geen enkele leverancier dat, vanwege de hoge en veranderlijke gasprijzen. Hoe Jetten leveranciers hier precies toe wil dwingen, en wanneer het plan ingaat, is nog onduidelijk. Jetten zal op Prinsjesdag met meer details komen, zo meldde zijn woordvoerder. Voor mensen die ondanks deze maatregelen alsnog hun energierekening niet kunnen betalen, wil het kabinet een fonds optuigen. Daarmee zou de overheid hun energierekening kunnen overnemen of voorschieten, zodat leveranciers deze winter niemand hoeven af te sluiten van energie. Ook dit plan staat maandag naar verwachting op de agenda bij het overleg tussen kabinet en coalitie.||https://www.volkskrant.nl/nieuws-achtergrond/kabinet-en-coalitie-lijken-in-te-zetten-op-prijsplafond-voor-deel-van-energierekening-vandaag-verder-overleg~bf9313aa/
2022-09-19||Nieuwe vaccinatieronde start vandaag. Waarom een extra prik tegen corona? ||Dit is update van een artikel dat eerder verscheen op 3 augustus Vooropgesteld: het effect van de vorige prikken is niet plotseling verdwenen. Uit cijfers van het Britse gezondheidsagentschap blijkt dat ook een jaar na dato de twee eerste vaccins nog voor 35 en 82 procent beschermen tegen respectievelijk ziekenhuisopname en ic-opname. Bij mensen die ook nog een booster haalden, is dat effect nog groter. Uit cijfers van het RIVM blijkt dat zij na verloop van tijd nog voor zo’n 65 procent beschermd zijn tegen ziekenhuisopname. Voor ouderen die al een vierde prik hebben gehad, is de bescherming volgens het instituut zelfs opgekrikt naar 77 procent. Het bivalente vaccin zal ongeveer 1 procent meer bescherming bieden tegen ziekenhuisopname dan de klassieke booster, blijkt uit een ruwe inschatting. Dat lijkt weinig, maar kan zich bij een grote opleving van corona al snel vertalen naar tientallen ziekenhuispatiënten. Met elke nieuwe prik gaat de bescherming dus weer wat omhoog. Dat lijkt de belangrijkste reden voor minister Kuipers van Volksgezondheid om aan een nieuwe vaccinatieronde te beginnen. In een brief aan de Tweede Kamer schreef hij de ‘bescherming tegen ernstige ziekte en sterfte’ op peil te willen houden. Om het maximale eruit te halen besloot Kuipers bovendien te prikken met aangepaste, zogenoemde bivalente, vaccins. Bivalente vaccins zijn zo aangepast dat ze bescherming bieden tegen een scala aan coronavarianten, zegt Ben van der Zeijst, vaccinoloog aan het LUMC. ‘De huidige vaccins beschermen ook bij nieuwe varianten nog steeds goed tegen ernstige ziekte, maar tegen een infectie doen ze het heel slecht. Uit eerste onderzoeken blijkt dat bivalente vaccins daar beter in slagen’. De bivalente vaccins van fabrikanten Moderna en Pfizer-BioNTech zijn inmiddels goedgekeurd door het Europees Geneesmiddelenbureau EMA. Mensen die een herhaalprik willen, krijgen de komende tijd een van die twee vaccins toegediend. Nederland heeft er 16,1 miljoen besteld: 6,2 miljoen van Moderna, en 9,9 miljoen van Pfizer. Dat kan nog weleens meevallen, denkt Van der Zeijst. ‘Het is nog niet onomstotelijk bewezen, maar er zijn signalen dat de bivalente vaccins ook beter beschermen tegen nieuwe varianten.’ Dit komt doordat varianten, en hun mutaties, tot nu toe veel op elkaar lijken. ‘Het is dan bemoedigend dat het bivalente vaccin tot nu toe op vrijwel alle varianten aanslaat.’ En dat laatste kan volgens hem voor twijfelaars weleens het doorslaggevende argument zijn om de herhaalprik toch te laten zetten. ‘Sommige mensen hebben al twee prikken gehad, daarna een booster gekregen én een besmetting doorgemaakt. Onderzoek laat zien dat je dan erg goed beschermd bent. Je hebt eigenlijk een vierde prik gehad. Maar een prik met een bivalent vaccin biedt dus hoogstwaarschijnlijk een betere bescherming tegen nieuwe varianten: en ook dat kun je meewegen.’ Het zou goed kunnen dat in de komende jaren meer coronaprikken volgen, bijvoorbeeld voor kwetsbaren of ouderen, en in combinatie met de griepprik. Maar de kans op nóg een grootschalige vaccinatieronde na de ronde die er in september aankomt acht Van der Zeijst klein. ‘We zien dat veel mensen goed beschermd zijn door vaccins en besmettingen. Een besmettingsgolf leidt niet noodzakelijk tot volle ziekenhuizen.’ Voor de herhaalprik zijn er 13.300 mensen nodig bij de GGD. Een woordvoerder noemde het begin augustus een ‘flinke uitdaging’ om al die mensen op tijd te werven in een krappe arbeidsmarkt. Eind augustus bleek dat de 25 GGD’s voldoende personeel hadden gevonden om de nieuwe prikken te zetten. De GGD’s proberen op verschillende manieren de nieuwe prikronde zo efficiënt mogelijk te laten verlopen. In plaats van in aparte hokjes kunnen op sommige locaties straks mensen in rijen worden geprikt, wat de afhandeling versnelt. Ook voert de GGD barcodes in op afspraakbevestigingen, die medewerkers op locatie scannen voor alle benodigde gegevens. De GGD’s kunnen zo’n 700 duizend prikken per week zetten. In totaal komen zo’n 13 miljoen mensen in aanmerking voor de herhaalprik. De GGD verwacht 3,9 miljoen 60-plussers en nog eens tussen de 2 en de 5 miljoen mensen in de leeftijd van 12 tot 59 jaar. Het is nog wel de vraag hoeveel mensen daadwerkelijk een nieuw vaccin gaan halen. Uit onderzoek van I&O Research blijkt dat ongeveer de helft van de volwassen Nederlanders de noodzaak ziet van de herhaalprik en deze (waarschijnlijk) wil gaan halen. Onder de jongere bevolkingsgroepen is de bereidheid het laagst. Van de 18 tot 34 jarigen die al wel een eerdere booster haalden zegt zo'n 44 procent het nieuwe vaccin waarschijnlijk wel te halen, zo'n 32 procent van die groep doet dat (waarschijnlijk) niet.||https://www.volkskrant.nl/nieuws-achtergrond/nieuwe-vaccinatieronde-start-vandaag-waarom-een-extra-prik-tegen-corona~b5d6df7f/
2022-09-19||‘Ik wil eigenlijk gewoon de loterij winnen’||‘Ik woon in Delfgauw met mijn broer Ruben (11), zus Katja (13) en moeder Floor (44). Voor de helft van de tijd woon ik ook nog in Delft bij mijn vader Michel (44).’ ‘Ik zit op voetbal en korfbal. Voetballen doe ik een keer per week en korfbal drie keer per week, waarvan twee keer trainen en een keer een wedstrijd. Als het lukt, probeer ik ook nog mee te doen aan een voetbalwedstrijd, maar soms is dat een beetje veel. Zwemles vind ik trouwens ook leuk. Ik heb al bijna mijn A-diploma.’ ‘Naar Spanje, omdat het weer daar heel lekker is en het er bijna niet regent. Ik kan geen Spaans, maar ze spreken er ook veel Engels en dat kan ik wel al. Tot nu toe ben ik er maar één keer geweest, met mijn moeder, broer en zus. We zaten in een huisje.’ ‘Heel veel geld hebben. Dan zou ik allemaal dingen kopen, zoals een huis in Spanje met een voetbalveld, een tennisveld en een zwembad. O, en een snelle auto! Hoe ik aan dat geld kom, weet ik nog niet zo goed. Ik wil eigenlijk gewoon de loterij winnen ofzo.’ ‘Ik luister eigenlijk geen muziek. Ik kijk wel filmpjes op YouTube, onder andere over het spel Roblox. Dan kun je zien hoe andere kinderen het spel spelen en daar leer je dan van. Het zijn wel Engelse filmpjes, maar dat kan ik dus wel.’ ‘Ik wil kunnen vliegen, want dan kan ik overal snel naartoe. Dan zou ik over de oceaan vliegen, maar dan moet ik wel opletten dat ik genoeg energie heb, anders zou ik erin vallen. Maar als ik gewoon boven een vliegtuig zou vliegen, maakt dat niet uit, want dan land ik bovenop dat vliegtuig.’ ‘Gisteravond nog. Katja was Duits aan het oefenen voor een toets op haar laptop en ik keek mee. We werden een beetje melig en toen typte ze veel te snel een raar antwoord in en toen had ze het fout.’ ‘Nee. Ik weet ook niet of er iemand verliefd is op mij. Er zat wel een tijdje een meisje in mijn klas dat veel naar me keek, maar ik was niet verliefd op haar.’ ‘Dan heb ik een scooter en elke week autorijles. Ik weet niet precies wat ik dan doe, of ik dan nog op korfbal of voetbal zit. Later wil ik in ieder geval youtuber worden. Dan ga ik over games praten en dan leren mensen van mij wat je wel en niet moet doen in het spel.’||https://www.volkskrant.nl/mensen/ik-wil-eigenlijk-gewoon-de-loterij-winnen~bec4e6d0/
2022-09-19||Orkaan Fiona teistert Puerto Rico met overstromingen en stroomuitval||De orkaan heeft aanhoudende windsnelheden van 140 kilometer per uur, meldt het Amerikaanse National Hurricane Center (NHC). De stortregens zijn sinds zondagochtend in hevigheid toegenomen, evenals de windstoten. Voor de oostelijke en zuidelijke regio’s van Puerto Rico wordt nog zeker meer dan 75 centimeter neerslag voorspeld. Een meteoroloog van de National Oceanic and Atmospheric Administration (NOAA) zegt tegen The Washington Post dat zeker tien rivieren in de nacht van zondag op maandag zijn overstroomd. Het NHC meldde zondag al dat er op plekken 50 centimeter neerslag was gevallen en gaf waarschuwingen af voor plotselinge overstromingen. Ooggetuigen spreken tegenover persbureau Reuters van een waterstijging ‘tot wel zes meter’ in verschillende rivieren. ‘Het is belangrijk dat de mensen begrijpen dat het nog niet voorbij is’, aldus Ernesto Morales, meteoroloog van het nationale weerinstituut in San Juan. Hij zegt dat de overstromingen ‘historische niveaus’ hebben bereikt, waardoor honderden mensen over het hele eiland moesten worden geëvacueerd of gered. ‘De schade die we constateren is catastrofaal’, zegt gouverneur Pedro Pierluisi. Door de straten stroomt bruin water, dat ook de huizen instroomt en een van de start- en landingsbanen op een vliegveld in het zuiden van het eiland onbruikbaar heeft gemaakt. In Utuado, in de bergachtige regio Cordillera Central, in het midden van het eiland, is door het natuurgeweld een brug ingestort. Op Twitter circuleren beelden waarop te zien is hoe het water de overblijfselen van de brug overspoelt. De brug was gebouwd nadat orkaan Maria in 2017 de vorige brug had verwoest. De autoriteiten op het eiland hebben meer dan honderd schuilplaatsen geopend en stranden en casino’s gesloten. Inwoners worden verzocht onderdak te zoeken. Havens zijn gesloten en vluchten vanaf de belangrijkste internationale luchthaven van Puerto Rico zijn geannuleerd. Fiona groeit in de komende twee dagen vermoedelijk nog in sterkte. Hevige regen en modderstromen worden ook voorspeld voor de Dominicaanse Republiek en vervolgens voor Haïti naarmate de storm richting het noordwesten raast. De Amerikaanse president Joe Biden keurde zondag een noodverordening voor Puerto Rico goed waarmee hij het noodagentschap Fema machtigt om rampenbestrijding te coördineren en noodmaatregelen te nemen. Volgens elektriciteitsbedrijf Luma is door het slechte weer en de harde wind de stroomvoorziening op het eiland uitgevallen. Ziekenhuizen draaien op generatoren, waarvan enkele niet werken. Het elektriciteitsnet van Puerto Rico is nog altijd kwetsbaar nadat orkaan Maria in september 2017 de grootste stroomstoring in de Amerikaanse geschiedenis veroorzaakte. In die storm verloren 1,5 miljoen klanten elektriciteit en werden 80 procent van de hoogspanningslijnen uitgeschakeld. In sommige gebieden duurde het een jaar voordat er weer elektriciteit werd geleverd. Tot nu toe is één dode gemeld die verband houdt met Fiona. Op het Frans-Caribische eiland Guadeloupe werd zaterdag een man dood aangetroffen nadat zijn huis was weggevaagd door overstromingen.||https://www.volkskrant.nl/nieuws-achtergrond/orkaan-fiona-teistert-puerto-rico-met-overstromingen-en-stroomuitval~b97eece1/
2022-09-19||Rouw om Elizabeth verenigt een verscheurde natie||Ze wil nog één keer kijken. Op weg naar de uitgang van Westminster Hall trekt een oude vrouw aan de mouw van de man die haar rolstoel voortduwt, vermoedelijk haar zoon. Hij draait de rolstoel om, in de richting van de kist waarin koningin Elizabeth rust, onder de koninklijke vlag, bewaakt door koninklijke wachten en bekeken door een oneindige stroom passanten. Met een zakdoek in de hand brengt ze een laatste groet aan de vrouw die het ideaalbeeld belichaamde van Britishness, Brits-zijn. Kalm, waardig, onverstoorbaar, plichtsgetrouw en gezegend met een droog gevoel voor humor. Plus een liefde voor huisdieren, klein en groot. De opbaring in Westminster Hall vertoont gelijkenissen met die van Winston Churchill, dat andere vleesgeworden symbool van Britse onverzettelijkheid. Destijds hadden de meeste mannen nog hoeden op, maar voor het overige is er weinig veranderd in de bijna duizend jaar oude hal, waar engelen vanaf de hanenbalken op bezoekers neerkijken. Er is geen mobiele telefoon te zien en de stilte is oorverdovend. Nu en dan schiet er in alle stilte een kerkmuis weg. De uniformen van de Gentlemen at Arms, The Royal Company of Archers en de Yeomen of the Guards, alias Beefeaters, zijn bestand gebleken tegen modegrillen. Voor de rouwende natie is het overlijden van Elizabeth - tot aan de staatsbegrafenis maandag in Westminster Abbey en de hereniging met haar jong overleden vader en onafscheidelijke echtgenoot op Windsor Castle - een gelegenheid om als een gordeldier in de schulp te kruipen, tijdelijk afstand te nemen van de dagelijkse zorgen. En die zijn er genoeg. De kosten van het levensonderhoud, straatgeweld, illegale immigratie, een krakende zorgsector en vervuilde rivieren om maar een paar problemen te noemen. De politieke situatie is bovendien instabiel. Twee dagen voor het overlijden van de koningin had Liz Truss haar intrek in Downing Street genomen, de vierde premier in zeven jaar tijd. Nooit eerder heeft het eiland binnen een week een nieuwe premier én een nieuwe monarch mogen verwelkomen. Van regeren is vooralsnog weinig terecht gekomen, terwijl het land zoveel uitdagingen staan te wachten. Hoe zwaar zal de economische crisis worden? Hoe loopt Brexit af? Zet de klimaatcrisis door? Altijd konden de Britten terugvallen op de wetenschap dat de koningin er was, zij die tot het einde van haar lange leven elke dag regeringsdocumenten zat te lezen en gezien de unieke lengte van haar regeertermijn een schat aan ervaring had. Voor de Britten was zij bovendien een topdiplomaat, iemand die Ronald Reagan tijdens het paardrijden in Windsor Park in 1982 overtuigde om de Britse kant te kiezen bij de Falklands-oorlog. Elizabeth besteeg de troon in tijden van optimisme. Het eiland was zich nog aan het herstellen van de Tweede Wereldoorlog, maar er heerste geloof in de wederopbouw, wat zich onder meer uitte in het Festival of Britain, dat in 1951 een groter succes was dan het Festival of Brexit dat enkele weken geleden geruisloos van start ging en al snel een mislukking bleek te zijn. Na de dood van de koningin is er al helemaal niets meer van vernomen. Ze heeft haar onderdanen in een staat van pessimisme achtergelaten. De koningin heeft zich de afgelopen decennia zorgen gemaakt over het uiteenvallen van haar koninkrijk. Bij het Schotse referendum van 2014 riep ze de Schotten op om goed na te denken in het stemhokje, wat werd gezien als een oproep om voor de Unie te stemmen. Afgelopen weken is de suggestie geopperd dat de koningin, wier echtgenoot bekend stond als de Hertog van Edinburgh, altijd het verlangen heeft gekoesterd om te sterven in Schotland, als een soort laatste offer voor haar land. Dat ze in haar Schotse zomerverblijf Balmoral is overleden lijkt de Britse eenheid - tijdelijk althans - goed te hebben gedaan, omdat Schotland volwaardig kon deelnemen aan het afscheid en daarmee aangetoond werd dat het koningshuis nog steun geniet in het noorden. De leider van de Schotse Nationalisten, Nicola Sturgeon, zong knarsetandend het God save the King en erkende Charles als nieuwe koning van het Verenigd Koninkrijk. Het nationalistische dagblad The National vroeg zich op de voorpagina ogenschijnlijk in paniek af of iedereen gek geworden was, met name bij de zuiderburen. Voor Charles is momenteel niets belangrijker dan de toekomst van het Verenigd Koninkrijk veilig te stellen, indachtig de wens van zijn populaire moeder. Nog voor de uitvaart van Elizabeth en midden in het rouwproces, maakte Charles al een rondreis door de vier naties. In het Schotse parlement vleide Charles, die in Schotland naar een kostschool is geweest, zijn sceptische gehoor met de vaststelling dat zijn moeder ‘in de heuvels van dit land en in de harten van de mensen hier een haven en een huis heeft gevonden’. In tartan - Schotse rok - waakte hij in St Giles Cathedral over de kist van zijn moeder. De tweede stop was Noord-Ierland, dat al jaren in een politieke impasse zit, nog vergroot door de spanningen die het Brexit-akkoord met zich meebracht. Ierse hereniging is dichterbij dan ooit tevoren. Charles sprak met en schudde de hand van leiders van Sinn Fein, voorheen de politieke tak van de IRA. Hiermee trad hij in de voetsporen van zijn moeder, die ruim tien jaar geleden een historisch bezoek bracht aan Ierland, gevolgd door een even historische trip naar Noord-Ierland waar ze de hand schudde van een toenmalige Sinn Fein-leider. Voor Charles is het van grote persoonlijke betekenis, omdat zijn mentor en lievelingsoom Mountbatten in 1979 door de IRA is gedood. Rommelen doet het ook in Wales, waarvan Charles het grootste deel van zijn leven prins is geweest. De onafhankelijkheidsbeweging is in het prinsdom minder sterk dan in de Schotse natie, maar er bestaat een behoorlijke animositeit jegens de Britse troon. Een wrok die teruggaat naar de dertiende eeuw toen de Engelse koning Edward I met zijn leger Wales binnenviel. Als Prince Charming sprak Charles enkele woorden Welsh in het parlement. Maar een onheilsteken was er ook: Charles bezocht hoofdstad Cardiff uitgerekend op de dag waarop de Welsh Owain Glyndŵr herdenken, de laatste echte prins of Wales. In Engeland ondertussen, beschermde de warme deken van nationale rouw het volk tegen ongemakkelijke discussies over onderwerpen als de rijkdom van de Windsors en de koloniale erfenis. Wie daar meer over wilde weten, moest de buitenlandse pers raadplegen. De New York Times, die sinds Brexit en Trump vrijwel geen positief woord over Groot-Brittannië meer heeft geschreven, kreeg te maken met woedende reacties na artikelen over de schimmige financiën van Charles en het gegeven dat de Britse belastingbetaler moet opdraaien voor de staatsbegrafenis. Discussie over belastinggeld was er ook in de aanloop naar de kroning in 1953. Critici vonden zo’n extravagant spektakel ongepast in tijden van schaarste, maar Churchill oordeelde dat de natie juist in die periode zo’n spektakel nodig had. Kosten geen probleem. Ruim tien jaar eerder, rondom de Battle of Britain, had George Orwell in zijn essaybundel The Lion and the Unicorn al geschreven dat Groot-Brittannië een door klasse verscheurde natie is, en wordt bestuurd door geprivilegieerde nietsnutten, maar dat zijn landgenoten de neiging hebben om een eenheid te vormen in tijden van een crisis. De bloemenzee in Green Park bewijst dat deze woorden nog steeds waar zijn, net als de veelbesproken rij voor de opbaring. Deze gemêleerde stoet, die vanuit de ruimte kon worden gezien, werd aangevoerd door Vanessa Nanthakumaran, een 56-jarige Londense die haar wortels heeft in Sri Lanka, een van de oude kroonjuwelen van het wereldrijk. Tijdens de twee regenachtige nachten deelde ze een slaapzak met nummer twee in de rij, een vrouw uit Wales. Het zijn dagen geweest waar Britishness zijn inclusieve kant toonde, een gebrek aan onderscheid tussen ras, klasse, gender en leeftijd. Uiteraard viel de term ‘Blitz-spirit’. Zeker na Brexit hebben de Britten iets te veel lopen opscheppen over hoe goed ze dingen doen. ‘World-beating’ hier, ‘world-leading’ daar’. Meestal bleek het hoogmoed voor de val te zijn. Maar de dood van de monarch heeft de eilandbewoners, voor wie het leven soms op een grote theaterproductie lijkt, tien dagen lang de kans gegeven om de wereld te laten zien waar ze onovertroffen in zijn: pomp and pageantry, pracht en praal. Dit is, zo omschreef een commentator het, ‘de taal van de rouw’. Met een speciale rol voor de bijna honderd jaar oude ‘Auntie Beeb’, de BBC. Waar de koningin de moeder is, is de publieke omroep ‘tante’. In Edinburgh en Londen moesten de stadscentra worden afgesloten vanwege massa’s belangstellenden. Op het Schotse platteland zetten boeren hun tractoren in slagorde langs de weg waar de rouwstoet passeerde, wat deed denken aan de hijskranen in de Londense haven die voorover bogen toen de boot met de Churchills kist in 1965 over de Theems voorbij voer. Het was in wezen een tien dagen durende Trooping the Colour, de inspectie van haar regimenten, waarmee Elizabeth elk jaar haar verjaardag pleegde te vieren op de Horse Guards Parade, gelegen naast de achtertuin van 10 Downing Street. Britten die naar parken en paleizen kwamen om bloemen of beertjes Paddington neer te leggen, genoten onderweg van de voorbij marcherende regimenten, waaronder de Irish Guards met hun hond Seamus, de mascotte. Op het koninklijke winterverblijf Sandringham zijn de bijen door de Koninklijke Bijenhouder op de hoogte gesteld van het overlijden van de ‘Queen’. The best of British beleeft maandag een hoogtepunt. Het is voor de Britten een kans om aan de wereld te tonen waartoe ze in staat zijn. Voor het eerst sinds het uiteenvallen van het Britse wereldrijk zal Londen weer even het centrum van de wereld zijn, de plek waar, op outcasts als Poetin, Assad en Kim na, alle leiders bijeen zijn. Dan laten de Britten de vrouw los die als geen ander Britishness belichaamde. Het zal voelen als een stilte voordat de storm opsteekt. Op deze ingelaste vrije dag, een zogeheten bank holiday, zullen ook sommige voedselbanken de deuren gesloten houden.||https://www.volkskrant.nl/nieuws-achtergrond/rouw-om-elizabeth-verenigt-een-verscheurde-natie~b0f66af6/
2022-09-19||‘Reken maar dat alle dictators en potentiële dictators hiernaar kijken als een lakmoesproef: kom je hiermee weg in de 21ste eeuw?’ ||‘Het enorme vermogen in Oekraïne om het land te verdedigen, daar kijken we denk ik allemaal met bewondering naar’, zegt Wopke Hoekstra (46) in zijn kantoor aan de Haagse Rijnstraat. Kort na zijn aantreden bij Buitenlandse Zaken kreeg Hoekstra te maken met de grootste en bloedigste oorlog op het Europese continent in decennia. Het kabinet nam vroeg stelling en is vast van plan dat vol te houden. Hoekstra: ‘De eenheid en daadkracht waarmee Europa en Noord-Amerika alles uit de kast halen om Oekraïne te steunen, hebben een enorm effect gehad, niet alleen op het moreel maar ook op het feitelijke verloop van de oorlog. Met die eenheid staat of valt alles.’ Dat zwichten voor Poetins gebruik van voedsel en energie als wapen geen optie is, begrijpen Nederlanders volgens hem. ‘Ik ben ervan overtuigd dat breed in Nederland het besef leeft dat het blijven steunen van Oekraïne met wapens en op andere manieren niet alleen een moreel imperatief maar ook een strategisch belang voor Nederland is.’ Hij benadrukt dat in Nederland en in de EU alles wordt gedaan om ervoor te zorgen dat burgers hun energierekeningen kunnen blijven betalen. ‘De beelden van de massagraven zijn ronduit verschrikkelijk. Onderzoekers die daar ter plaatse waren, vertelden dat ze mensen hebben gevonden van wie de handen op de rug waren gebonden, of die touw om hun nek hadden zitten. Het is te afschuwelijk om je in te beelden wat zich daar moet hebben afgespeeld. ‘Daarom is het des te belangrijker dat we er alles aan doen om degenen die verantwoordelijk zijn voor deze verschrikkelijkheden voor de rechter te brengen. Dat móéten we doen voor de slachtoffers en hun nabestaanden. Als Nederland zetten wij ons daar op verschillende manieren voor in. Zo heeft een Nederlands forensisch onderzoeksteam bijvoorbeeld bewijzen veiliggesteld in Oekraïne, en ondersteunen we het onderzoek van het Internationaal Strafhof.’ ‘De experts noemen de opvallende terreinwinst in het noordoosten een belangrijke tactische overwinning. Het is knap hoe Oekraïne dat operationeel heeft gedaan, ook door veel te praten over het zuiden maar aan de gang te gaan in het noorden – en dat men dat geheim heeft weten te houden. Maar we zijn er nog lang niet. Zelensky (de president van Oekraïne, red.) had het over 8.000 vierkante kilometer herwonnen gebied, maar ik geloof dat er nog 130 duizend vierkante kilometer te gaan is. Niemand heeft de illusie dat de Russen het zullen opgeven. We moeten ervan uitgaan dat het nog een hele lange tijd duurt.’ ‘Ik weet niet of het een cesuur is geweest, ik denk dat ik dan het vorige kabinet tekortdoe. Voor mij is wel glashelder geweest wat hier op het spel staat. Voor Oekraïne zelf uiteraard, maar de geopolitieke repercussies op ons continent zijn ook enorm. Reken maar dat alle dictators en potentiële dictators hier ook naar kijken als een lakmoesproef: kom je hiermee weg en kan dit type imperialisme toch door de beugel in de 21ste eeuw – of niet? Ons handelen werpt zijn schaduw dus ook vooruit. ‘De combinatie van het geopolitieke en het internationaalrechtelijke – het grootschalige geweld, ook tegen de burgerbevolking – motiveert mij en het hele kabinet om hier echt geprononceerd in te zitten. Dit kunnen en zullen we niet accepteren, en we zullen echt doorgaan met het leveren van steun. Ook van wapens.’ ‘Als ik uitzoom, is mijn observatie juist dat er nog steeds een ongelofelijke bereidheid bestaat om te helpen, ook in de landen die u noemt. Dat is een van de grote misrekeningen van het Kremlin geweest. De Amerikanen nemen het leeuwendeel voor hun rekening, maar je kunt niet uitvlakken wat Europese landen daar nog naast leggen. Dat maakt wel degelijk verschil. ‘Wij zullen daarmee doorgaan, langs drie lijnen. Waar mogelijk zullen we zelf meer doen. We kijken zeer serieus naar ieder nieuw verzoek van onze Oekraïense collega’s. We kijken ook altijd of we, zoals bij de pantserhouwitsers met Duitsland, met andere landen kunnen zorgen dat de som van één plus één drie is. En zeker nu een deel van de voorraden opraakt, kun je ook spullen kopen die men daar direct kan inzetten.’ ‘Ja, maar er zijn beperkingen aan wat ik daar publiekelijk over kan zeggen. Wij kijken naar de vraag: hoe zorg je dat je reserves weer aanvult en ook weer nieuwe spullen aan Oekraïne ter beschikking stelt? In de wetenschap dat die fabrieken soms klaarstonden om juist andere dingen te produceren. Hoe zorg je dat je door dat soort praktische belemmeringen heen breekt?’ ‘Het begint ermee, en dat wil ik ook zeggen tegen degenen die kritisch zijn over Oekraïne, dat wat men daar doet niks meer is dan gewoon eigen burgers verdedigen, een kerntaak van de staat, tegen ongekende agressie van buiten. Oekraïne heeft niets gedaan wat een invasie of beschieting van doelen ook maar enigszins rechtvaardigt. Zij hebben het volste recht zich te verdedigen en uiteindelijk is het aan hen te bepalen hoelang ze daarmee door willen. Ik zou dat nogal wat vinden als dat in studeerkamers elders in de wereld zou worden bepaald. Voor ons als Nederland is essentieel dat uiteindelijk op de zeef blijft liggen de les dat imperialisme niet loont.’ ‘We hebben hier te maken met iets wat bloedserieus is – oorlog op ons continent, en de toekomst van dat hele ingewikkelde maar wel noodzakelijke breiwerk: de Europese Unie. We moeten ervoor zorgen dat die Unie voldoende bloeit en stabiel is voor volgende generaties. In mijn optiek was het besluit over het kandidaat-lidmaatschap geopolitiek echt verstandig. Tegelijk is het logisch dat je als Europa zegt: de eisen die we hebben inzake waarden, interne markt, rechtsstaat enzovoorts moeten keihard overeind blijven staan. Die druk is voor iedereen beter, ook voor de nieuwe landen zelf. En het is helder dat hervormingen nodig zijn als de Unie blijft uitdijen, zodat het bestuurbaar blijft.’ ‘Ik ben het zeer met het Europees Parlement eens dat er reden is voor grote zorgen. Als je ziet wat er daar gebeurt op het gebied van de vrije pers, vrije verkiezingen, rechterlijke macht, de rechtsstaat, en waar Europese fondsen belanden. Dat is zodanig niet in de haak dat dat ook echt wringt met de waardengemeenschap die Europa terecht ook wil zijn. Het is goed dat de Commissie daar ook werk van maakt.’ ‘Die economische supermacht die Europa is, moet geopolitiek kunnen optreden tegen andere spelers op het wereldtoneel, zeker op het moment dat die rotzooi trappen in Europa zelf. We zijn voor opheffing van het veto inzake sancties. Maar je moet bijvoorbeeld ook de weerbaarheid zodanig verhogen dat kleinere lidstaten niet zelf de last hoeven te dragen als ze worden vermalen door een supermacht van elders – zoals Litouwen recentelijk overkwam (door China, red.). ‘Daarnaast moeten we veel meer het gesprek aangaan met landen in het mondiale zuiden – Afrika, Zuid-Amerika, delen van Azië – en ons veel meer bekommeren om hun langetermijnbelangen. Een heleboel landen vragen zich bij de oorlog af: wat zijn de consequenties voor mijzelf en hoe serieus is het Westen?’ ‘Absoluut. Het is een wake-upcall in slow motion geweest. Maar laten we dan dit moment aangrijpen om daar ook werk van te maken. Maar als wij ons perspectief op de wereld propageren, moeten we ook kijken naar wat andere landen drijft. Dus niet alleen langskomen als wij een probleem hebben of ergens over willen preken. Sommige landen zijn ongemeen kritisch over het Westen, over ons vingerwijzen, dingen die zij als belerend ervaren. Daar hebben we ons rekenschap van te geven.’ ‘Het is essentieel dat we zorgen dat het boodschappenmandje en de energierekening betaalbaar blijven voor de mensen met een kleine portemonnee. Het heeft ook grote impact op mensen met een middeninkomen. Het is glashelder dat wij ervoor te zorgen hebben dat dit voor iedereen betaalbaar blijft. Dat is onze verantwoordelijkheid. Het is wel belangrijk om eraan toe te voegen dat Poetin de oorlog is begonnen en richting Afrika voedsel inzet als wapen en richting Europa energie als wapen gebruikt.’ ‘Dat het tot nu toe steeds gelukt is om ook hier eenheid te bewaren. Iedereen beseft dat dit ongelooflijk knelt bij honderden miljoenen mensen in Europa en ook bij miljoenen mensen in Nederland. Daarom is het goed dat Europa gaat ingrijpen in die energiemarkt. De les moet zijn, net als bij corona: in normale tijden voldoen normale spelregels, inclusief de logica van niet-ingrijpen in zo’n complexe markt. Maar we bevinden ons in een perfect storm. Dan moet je ook onorthodoxe maatregelen nemen.’||https://www.volkskrant.nl/nieuws-achtergrond/reken-maar-dat-alle-dictators-en-potentiele-dictators-hiernaar-kijken-als-een-lakmoesproef-kom-je-hiermee-weg-in-de-21ste-eeuw~bfefff15/
2022-09-19||Zo verloopt de staatsbegrafenis van Elizabeth van uur tot uur||Om 7.30 uur Nederlandse tijd – het is dan nog halfzeven in Londen – lopen de laatste mensen langs de kist waarin koningin Elizabeth ligt opgebaard in Westminster Hall. De officiële opbaring is dan ten einde. De rij is al eerder gesloten om te voorkomen dat mensen voor niets urenlang in de rij zouden staan. Vervolgens zullen de deuren van Westminster Abbey, de kerk waar de uitvaartceremonie plaatsvindt, om 9.00 uur opengaan. In de uren daarop zullen de ruim tweeduizend genodigden, onder wie vijfhonderd regeringsleiders en andere hoogwaardigheidsbekleders, naar de kerk gaan; van de Japanse keizer Naruhito tot de Braziliaanse president Bolsonaro, en van de Nieuw-Zeelandse premier Ardern tot koning Willem-Alexander met koningin Máxima en moeder Beatrix. Om 11.44 uur stipt vertrekt de kist van de koningin vanaf Westminster Hall richting Westminster Abbey. Koning Charles III zal achter de kist van zijn moeder lopen gevolgd door zijn directe familie. De processie wordt begeleid door zo’n tweehonderd muzikanten van verschillende militaire regimenten en een groot aantal mariniers. Enkele minuten later, om 11.52 uur moet de kist van de koningin aankomen bij Westminster Abbey waar de ceremonie om 12.00 uur begint. Tegen het einde van de ceremonie, om 12.55 uur, klinkt de Last Post, waarna de Britten in het hele land twee minuten stil zijn. Vervolgens klinkt het volkslied en is de ceremonie rond 13.00 uur officieel ten einde. Na de ceremonie trekt de kist in een processie van Westminster Abbey naar Wellington Arch, een triomfboog in de buurt van het Londense Hyde Park. Opnieuw zullen de koning en een deel van de koninklijke familie de kist begeleiden. Vanaf Wellington Arch gaat de kist van de koningin in een lijkwagen richting Windsor, het stadje met het gelijknamige kasteel dat geldt als een van de officiële residenties van de koninklijke familie. De rouwstoet moet daar om 16.00 uur aankomen waarna er een processie volgt via de zogenoemde Long Walk, de lange laan richting Windsor Castle, naar St. George’s Chapel. In de huiskapel van de koninklijke familie begint om 17.00 uur een kleinschaliger dienst met zo’n achthonderd gasten. De kist van de koningin zal tijdens de dienst worden neergelaten in de koninklijke grafkelder van de kapel. In de avond is er nog een besloten dienst waarbij enkel familie aanwezig is. De koningin wordt bijgezet bij haar in 2021 overleden echtgenoot prins Philip.||https://www.volkskrant.nl/nieuws-achtergrond/zo-verloopt-de-staatsbegrafenis-van-elizabeth-van-uur-tot-uur~ba94d8ac/
2022-09-19||Nieuwe kritiek op Chinees zerocovidbeleid na 27 doden bij ongeluk met quarantainebus||Het ongeval vond plaats in de nacht van zaterdag op zondag, op een autosnelweg zo’n 170 kilometer ten zuidoosten van Guiyang, in de provincie Guizhou. Behalve de 27 doden raakten alle overige 20 inzittenden gewond. Lokale media bevestigden in de loop van zondag dat het om een quarantainebus ging, die inwoners van Guiyang wegbracht naar een quarantainecentrum. Op de autosnelweg is ’s nachts normaal geen busverkeer toegestaan. De provincie Guizhou kampt sinds twee weken met een coviduitbraak. Zaterdag werden 712 besmettingen gemeld, 70 procent van alle gevallen in China. Provinciehoofdstad Guiyang heeft een lockdown ingevoerd en staat onder grote druk om de uitbraak snel in te dammen. Over een maand begint in China het Partijcongres, waar partijvoorzitter Xi Jinping zich tot een derde termijn wil laten verkiezen en waar alles perfect moet verlopen. Tijdens lockdowns in China worden heel veel inwoners opgesloten in speciale quarantainecentra, omdat zij besmet zijn of in de buurt wonen van iemand die besmet is. Het stadsbestuur van Guiyang had eerder laten weten inwoners ‘naar zustersteden te zullen transporteren’, omdat de quarantainecapaciteit in eigen stad niet langer voldeed. Dit transport gebeurt met bussen die vaak uren onderweg zijn, bestuurd door chauffeurs in beklemmende beschermingspakken. Op Chinese sociale media klonk na het ongeval felle kritiek op het zerocovidbeleid. Chinese internetters noemden de verkeersdoden slachtoffers van de strenge regels. Er werden (niet geverifieerde) foto’s en video’s van de plaats van het ongeval verspreid, waarop te zien was hoe het wrak van de bus werd gedesinfecteerd. ‘We zitten allemaal op deze bus’, aldus een volop gedeelde reactie. Een ander: ‘Wie zegt dat gevangenissen geen 1,4 miljard mensen kunnen vasthouden, zitten we er niet allemaal in?’ Nadat het ongeval op Weibo, het Chinese Twitter, een van de meest gelezen onderwerpen werd, werden de kritische commentaren zondagnamiddag offline gehaald. Alleen staatsmedia konden nog berichten op Weibo plaatsen over het ongeval, en alleen positieve reacties waren toegelaten. In de lijst van meest gelezen onderwerpen verscheen een nieuwe hashtag, met verontschuldigingen van de viceburgemeester van Guiyang.||https://www.volkskrant.nl/nieuws-achtergrond/nieuwe-kritiek-op-chinees-zerocovidbeleid-na-27-doden-bij-ongeluk-met-quarantainebus~b91d3bdc/
2022-09-19||Het weerbericht voor maandag 19 september: eerst nog wat buien||Afgelopen weekend zorgde een noordwestelijke stroming voor koude, onstabiele lucht met veel buien. Deze week begint nog met buien, maar de buien zijn minder talrijk en ook minder fel dan die van het weekend. In de loop van de week krijgt een hogedrukgebied meer invloed. Dat zorgt voor een periode met droog en stabiel weer. Daarbij loopt de temperatuur geleidelijk op, aan het eind van de week zelfs richting 20 graden. Maandag trekken enkele buien over. De meeste buien vallen in het westen, midden en zuiden van het land. In de middag zijn er steeds meer opklaringen. De temperatuur komt uit op 16 of 17 graden, maar door de noordwestenwind kan het iets frisser aanvoelen. Prinsjesdag verloopt op de meeste plaatsen droog met wolkenvelden. In de kustprovincies is nog kans op een bui. Het wordt maximaal 17 graden. Woensdag begint grijs met mist of nevel. In de loop van de dag breekt de zon vaker door. De wind is zwak en draait geleidelijk naar het zuiden. De invloed daarvan op de temperatuur is een dag later te merken. Donderdag begint wederom met mist of nevel, maar het klaart op en de zon krijgt meer ruimte. De zuidenwind voert warmere lucht aan en daarmee komt de middagtemperatuur uit op 19 of lokaal 20 graden.||https://www.volkskrant.nl/nieuws-achtergrond/het-weerbericht-voor-maandag-19-september-eerst-nog-wat-buien~bd431485/
2022-09-19||De Volkskeuken: herfstige bramenmuffins||En dan opeens is het herfst. Het waait en het is koud en mijn braamstruik die al maanden gul bramen geeft, hangt er wat flets bij. Tijd om de laatste rijpe bramen eraf te plukken en er nu iets meer mee te doen dan ze door de yoghurt gooien of ze invriezen. Muffins worden het: bramenmuffins. Muffins lijken op cupcakes, maar je hoeft het beslag niet enorm te mixen, ze rijzen anders, zijn minder zoet en ze worden niet versierd. U kunt muffins in een papieren cupcakevormpje bakken: dan zijn ze wat kleiner dan deze, die ik in een zelfgevouwen vormpje maak. Ze lijken dan meer op de grote muffins uit hippe koffietentjes en dat is precies de bedoeling. Zo kunt u er helemaal de blits mee maken zonder de blits te betalen. Ik gebruik in dit recept bakpoeder en baksoda, dan rijzen de muffins beter, zeker in combinatie met de ietwat zure bramen. Als u diepvriesbramen gebruikt, laat ze dan eerst ontdooien, anders worden de muffins klef. Ingrediënten: 100 g bramen 100 g geschilde appel in kleine stukjes 125 g rietsuiker 300 g bloem 1 theel. bakpoeder 1 theel. baksoda 2 eieren 150 ml melk 120 ml zonnebloemolie 2 theel. vanille-extract Was de bramen, halveer ze, houd 10 stukjes apart voor de garnering en meng de rest met de in zeer kleine blokjes gesneden appel. Verwarm de (hetelucht)oven voor op 200 graden. Knip drie vellen bakpapier in elk vier vierkanten. Neem een waterglas of melkbeker, zet die ondersteboven en vouw de vellen bakpapier eromheen tot een muffinvorm. Heeft u daar geen zin in? Neem dan 15 tot 20 cupcakevormpjes. Dan worden uw muffins wat lager en zijn ze ook wat sneller gaar. Meng in één kom de rietsuiker, bloem, bakpoeder, baksoda en een mespunt zout. Meng in een andere kom de eieren, melk, olie en vanille. Giet de droge inhoud bij de natte, roer het vlot door – niet te lang – en roer het fruit erdoor. Schep het beslag tot de helft in de zelfgevouwen muffinpapiertjes. Zet een vol papiertje in de stevige muffinvorm, en schep dan de volgende vol. Vul cupcakevormpjes tot net onder de rand. Werk vlot, dan rijst het beslag het mooist. Duw de garneerbramen half in het beslag. Zet de volle muffintray in de oven en bak de muffins in 20-25 minuten goudbruin en gaar. Laat ze afkoelen en bewaar ze tot 3 dagen in een trommel.||https://www.volkskrant.nl/beter-leven/de-volkskeuken-herfstige-bramenmuffins~b94e58bf/
2022-09-19||China protesteert ‘in strengste bewoordingen’ tegen uitspraken Biden over Amerikaanse bescherming Taiwan ||Op de vraag of Amerikaanse militairen Taiwan zullen beschermen, zei Biden: ‘Ja, er was in feite al sprake van een ongekende aanval.’ Het is voor het eerst dat de Amerikaanse president zich zo duidelijk uitlaat over eventuele Amerikaanse steun voor Taiwan. In het interview met CBS werd hem gevraagd of de beloofde steun betekent dat er, anders dan bijvoorbeeld nu in Oekraïne het geval is, ook Amerikaanse militairen naar het eiland worden gestuurd om te helpen bij de verdediging. ‘Ja’, antwoordde Biden daarop. China heeft maandag meteen ‘in de strengste bewoordingen’ geprotesteerd tegen de uitlatingen van de Amerikaanse president. Het houdt zich het recht voor ‘alle noodzakelijke maatregelen te nemen’ als antwoord op daden ‘die de natie in tweeën splijten’, aldus Mao Ning, woordvoerder van het ministerie van Buitenlandse Zaken. Een woordvoerder van het Witte Huis liet na afloop van het interview, dat al op donderdag werd opgenomen, weten dat de uitspraak van Biden niet aansluit bij het officiële beleid van de Verenigde Staten. De vraag of Amerikaanse soldaten in het geval van een Chinese invasie naar Taiwan afreizen, blijft onbeantwoord, aldus de woordvoerder. Wel heeft Amerika wapens aan Taiwan beloofd zodat het zichzelf kan verdedigen. Eind mei baarde Biden ook al opzien door te zeggen dat het verdedigen van Taiwan een belofte is die de Verenigde Staten zichzelf hebben opgelegd. Ook die uitspraak zette kwaad bloed in Beijing, dat Taiwan als een afvallige provincie beschouwt, en niet als een onafhankelijk land. Een woordvoerder van de president verduidelijkte later dat de VS toegewijd zouden zijn aan het leveren van militaire steun zodat Taiwan zichzelf kan verdedigen. Biden reageerde daar enkele dagen later op door te zeggen dat ‘het beleid ten aanzien van Taiwan totaal niet is veranderd’. Sinds het bezoek van de voorzitter van het Amerikaanse Huis van Afgevaardigden Nancy Pelosi aan Taiwan vorige maand, staan de verhoudingen tussen China en de VS opnieuw op scherp. De Chinese president Xi Jinping waarschuwde Washington ‘niet met vuur te spelen’ rond Taiwan. China voerde dagenlange militaire oefeningen uit in de wateren rond de eilandstaat in de nasleep van Pelosi’s bezoek.||https://www.volkskrant.nl/nieuws-achtergrond/china-protesteert-in-strengste-bewoordingen-tegen-uitspraken-biden-over-amerikaanse-bescherming-taiwan~bc235951/
2022-09-19||Lees hier het liveblog over de oorlog in Oekraïne van maandag 19 september terug||• Een groot team van Oekraïense forensisch experts hebben uit het massagraf in de stad Izjoem inmiddels 146 lichamen opgegraven. Bij sommige slachtoffers is te zien dat ze zijn omgekomen door geweld. • Duitsland stuurt vier pantserhouwitsers richting Oekraïne, om het leger te ondersteunen in de strijd tegen Rusland. • Olena Zelenska, de vrouw van de Oekraïense president Volodymyr Zelensky, was vandaag aanwezig bij de staatsbegrafenis van de Britse koningin Elizabeth II.||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-maandag-19-september-terug~bdbaaab2/
2022-09-19||Supermarkten verkopen opnieuw meer voedsel met duurzaamheidskeurmerk||Supermarkten verkochten in 2021 voor bijna 8 miljard aan duurzame voeding, 14 procent meer dan het jaar daarvoor. Dat komt deels door gestegen prijzen, maar ook ten opzichte van de niet als duurzaam aangemerkte boodschappen is een stijging zichtbaar. Voor voedsel zonder duurzaamheidskeurmerk was de omzet een kleine 29 miljard euro, 4 procent minder dan het jaar daarvoor. Dit blijkt uit de Monitor Duurzaam Voedsel 2021 van Wageningen University & Research (WUR) en het Centraal Bureau voor de Statistiek (CBS). In 2013 had nog maar 8 procent van de gekochte producten een duurzaamheidskeurmerk, in 2020 was het aandeel duurzame producten opgelopen naar 19 procent en in 2021 steeg dit verder naar 22 procent. Van varkensvlees, thee, eieren en diepvriesvis is meer dan 80 procent van de verkochte producten voorzien van een keurmerk. Het aandeel duurzame producten is laag bij dranken, kaas en boter. Volgens het CBS komt dit door een kleiner aanbod van deze producten met een keurmerk. Het percentage duurzame uitgaven wordt berekend op basis van producten die van minstens één erkend duurzaamheidskeurmerk zijn voorzien. Dat kan dan gaan om dierenwelzijn, weinig co2-uitstoot, of bijvoorbeeld eerlijke handel. Het is geen garantie dat het product ook op andere vlakken duurzaam is. In de Monitor Duurzaam Voedsel van vorig jaar schreef WUR hierover: ‘Het is feitelijk juister om te spreken van verondersteld duurzamer voedsel, om aan te geven dat het om initiatieven gaat die beogen productie duurzamer te maken.’ Beter Leven van de Dierenbescherming was in 2021 gemeten naar omzet het grootst, met 36 procent van de uitgaven aan producten met een keurmerk.||https://www.volkskrant.nl/nieuws-achtergrond/supermarkten-verkopen-opnieuw-meer-voedsel-met-duurzaamheidskeurmerk~bbe6feb1/
