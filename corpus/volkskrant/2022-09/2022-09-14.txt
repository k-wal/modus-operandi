2022-09-14||De Volkskeuken: Retourtje prei||Van een vriendin kreeg ik vorige week twee grote preien in mijn handen gedrukt. Haar moeder had ze uit een omvangrijke Twentse moestuin meegenomen voor dochterlief, die net als ik in Rotterdam woont. Maar ze waren niet opgegaan en nu ging de vriendin op vakantie. ‘Neem jij ze mee? Zo zonde anders’, vroeg ze tijdens het inpakken. Maar mijn vriendin was vergeten, dat ik juist dat weekend zelf naar haar Twentse moeder zou gaan. Die had bij afwezigheid van haar dochter gevraagd of ik dan, in de rol van de zoon die ze altijd al gehad had willen hebben, niet gezellig op bezoek wilde komen. Omdat de prei inmiddels al zo’n reis had afgelegd wilde ik ’m nu niet meer alleen laten en nam de stronken mee. Bij de aanblik van de groene stengels tekende zich echter een frons af op het anders altijd lachende gezicht van mijn gastvrouw. ‘Ik had ze juist meegegeven omdat wij ze hier ook niet op krijgen’, zei ze. ‘Geroosterd of in de soep, ik weet echt niet meer wat ik ermee moet.’ ‘Laat dat maar aan mij over’, zei ik. In Twente regende het en na weken van hitte voelde het voor het eerst weer fris. Dat vroeg om comfort. Dus maakte ik een maaltijdsalade met aardappel, prei en de geruststellende smaak van kerrie. Een perfecte combinatie voor dit seizoen, waar warmte en kou elkaar dagelijks afwisselen. Eet lauwwarm als een maaltijdsalade of warm als onderdeel van het avondeten. 2 preien 2 uien, fijngehakt 40 g boter 2 theel. kerriepoeder ½ theel. kurkumapoeder 200 ml kippenbouillon 75 ml slagroom Scheutje worcestersaus Mespunt chilivlokken 500 g krieltjes 2 hardgekookte eieren, in partjes Takjes bieslook, fijngehakt Snijd de prei in dunne ringen, was ze goed en laat uitlekken. Fruit de uien in de boter goudbruin. Voeg de prei toe en fruit mee tot de prei geslonken is. Bak de kruiden enkele minuten mee op laag vuur. Voeg de bouillon (of water) toe en laat pruttelen tot bijna al het vocht is verdampt. De prei moet echt zacht zijn. Roer de room, worcestersaus en chilivlokken erdoor en laat weer even sudderen. Zonder slagroom kan het overigens ook. Voeg naar smaak zout toe. Snijd grote krieltjes doormidden en kook de aardappelen gaar. Laat droogstomen. Schep de preisaus en de aardappelen door elkaar en laat afkoelen naar lauwwarm. Serveer in soepborden en garneer met partjes ei en bieslook.||https://www.volkskrant.nl/beter-leven/de-volkskeuken-retourtje-prei~b9701c4f/
2022-09-14||De Volkskrant tv-selectie voor donderdag 15 september||NPO 2, 20.25 uur Sinds de burgeroorlog in Rwanda in 1994 zijn veel inwoners van het land gevlucht, onder meer naar het Verenigd Koninkrijk, Zweden en België. Het leken veilige plekken, maar ook hier zijn agenten van het regime van de Rwandese leider Paul Kagame actief. Zembla onderzoekt deze week geluiden van mensenrechtenactivisten die waarschuwen dat de lange arm van Rwanda ook tot in Nederland reikt. Leden van de Rwandese gemeenschap zouden hier worden geobserveerd en geïntimideerd. Zembla wilde weten wat de Nederlandse overheid hiervan weet en wat ze eraan doet. NPO 3, 20.25 uur De kokosnoot doet het goed in de supermarkt. Kokos is te vinden in tientallen producten in de schappen, van kokosschaafsel en kokosbrood tot kokosmelk, kokosyoghurt en zeep en shampoo met kokos. Keuringsdienst van waarde kocht een blik kokosmelk met het opschrift ‘No monkey labor’, en dat leidde tot een stortvloed aan vragen. Is apenarbeid echt een ding? Hoelang worden kokosnoten al door apen geplukt? En wat voor apen dan? Hoe zit het met hun werkomstandigheden en cao? Tijd voor antwoorden, en dat begint zoals altijd met een belletje naar de fabrikant. RTL 7, 20.30 uur (Oorlog, David Ayer, 2014) Hij is opgeleid om zestig woorden per minuut te typen, zegt hij, niet om te doden. Norman (Logan Lerman) is het beschaafde oorlogsfilmgroentje dat niet ontkomt aan de gruwelen van het slagveld. Hij fungeert aldus als het geweten van Fury. Terwijl de Tweede Wereldoorlog zijn collega’s van de tankeenheid verandert in emotioneel afgestompte moordmachines, hanteert Norman nog iets wat lijkt op een moreel kompas. Regisseur Ayer brengt de laatste weken van de oorlog zonder roem of glorie in beeld. De gekte komt onaangenaam dichtbij, vooral tijdens de scènes waarin de groep in hun tank zit opgesloten, maar een definitieve mokerslag blijft uit. Net 5, 20.30 uur (Komedie, Seth Gordon, 2017) Chef-strandwacht Mitch Buchannon is een ijdele, arrogante, eigen rechter spelende badmeester – op papier niet het sympathiekste personage. Toch weet Dwayne ‘The Rock’ Johnson hem op de een of andere manier tot held te maken; de voormalige showworstelaar paart een onstuitbaar charisma aan een duidelijk komisch talent. Baywatch heeft aan hem een prima opvolger van David Hasselhoff, die Buchannon speelde in de tv-serie uit de jaren negentig. Deze film verhoudt zich tot die serie als remake én als parodie, al blijft die zelfspot niet de volledige speelduur boeien. Fox, 21.00 uur (Drama, Gabriele Muccino, 2006) Chris Gardner is wel een héél brave hendrik. Een die bij de crèche van zijn zoontje zeurt over het verkeerd gespelde woord ‘happyness’ in de muurschildering. Die tegenslag na tegenslag trotseert door doorzettingsvermogen, het oplossen van een Rubiks kubus en dom geluk. Hij slaagt erin zich in de kille jaren tachtig te ontwikkelen van dakloze tot miljonair. Toch is het voornaamste personage uit het onwaarschijnlijke, maar waargebeurde The Pursuit of Happyness niet onuitstaanbaar. Dat komt vooral door Will Smith, die Gardner grappig, wanhopig en optimistisch tegelijk maakt. NPO 2, 21.04 uur Terwijl veel huishoudens met de handen in het haar zitten door de stijgende energieprijzen, buigt Stand van Nederland zich over een ander schrijnend probleem: de bierprijs. Sinds de lockdown is de prijs van bier in cafés en op terrassen flink gestegen. De horeca wijst naar de brouwerijen, die meer rekenen voor een fust bier; de brouwerijen wijzen naar de gestegen grondstof- en brandstofprijzen. Ondertussen maken diezelfde brouwers wel enorme winsten. Lisette Wellens gaat tot de bodem en zoekt uit hoe de prijs van een glas bier tot stand komt. NPO 2, 22.20 uur Nederlandse ziekenhuizen zijn afhankelijk van gespecialiseerde software. Wilfried Koomen deed drie jaar lang onderzoek en constateert in Dodelijke zorg dat ziekenhuissoftware vaak zo slecht functioneert dat er jaarlijks mogelijk honderden doden door vallen. Zo’n 70 procent van de medische softwaremarkt is in handen van ChipSoft, dat torenhoge prijzen hanteert. Omdat de systemen van ChipSoft niet samenwerken met die van andere leveranciers, is het haast onmogelijk om over te stappen, iets waarover marktwaakhond ACM een vernietigend rapport schreef.||https://www.volkskrant.nl/cultuur-media/de-volkskrant-tv-selectie-voor-donderdag-15-september~b163397c/
2022-09-14||R&B-zanger R. Kelly nu ook in Chicago veroordeeld wegens seks met minderjarige meisjes||Kelly werd schuldig bevonden aan in totaal 6 van de 13 aanklachten, waaronder het produceren van kinderporno en het verleiden van minderjarigen tot seks. Hij werd wel vrijgesproken van de beschuldiging dat hij zou hebben geprobeerd de rechtsgang te belemmeren in 2008. Over de strafmaat is nog niks bekend. Hiermee is de juridische vervolging van Kelly - die zich ontworstelde uit de armoede in Chicago’s South Side om een ​​Grammy-winnende superster te worden - overigens nog niet voorbij. Er zijn nog twee processen gaande; een in Minnesota en een andere in de staatsrechtbank van Chicago. Zelf heeft Kelly altijd volgehouden onschuldig te zijn. Kelly, die in 1996 een wereldhit had met I Believe I Can Fly, verkocht miljoenen platen, zelfs nadat in de jaren negentig talloze beschuldigingen van misbruik de ronde deden. In 2019 werd hij uiteindelijk gearresteerd en aangeklaagd. In de zesdelige documentaire Surviving R. Kelly dat jaar deden diverse slachtoffers uit de doeken wat ze moesten ondergaan toen ze met Kelly samen waren.||https://www.volkskrant.nl/nieuws-achtergrond/r-b-zanger-r-kelly-nu-ook-in-chicago-veroordeeld-wegens-seks-met-minderjarige-meisjes~bb248a1b/
2022-09-14||Stikstofophef over een Rammsteinconcert? Voor écht groen beleid dient zichtbaarheid niet een primair doel||De vliegtaks vliegt omhoog: waar je nu nog € 7,95 accijns betaalt op een vliegticket wordt dat vanaf komend jaar € 28,58. De Telegraaf verzuchtte afgelopen week hysterisch dat het kabinet groenzuchtig was, geel hesje Jan Dijkgraaf riep van een stijging van ruim 300 procent (het is 259,5 procent) en de NOS sprak over een stijging van bijna 30 euro (het is € 20,63). Het is procentueel gezien inderdaad een flinke stijging, maar de vorige stijging (van 0 naar bijna 8 euro) was procentueel gezien nog veel groter. Het is nuttiger om naar het absolute bedrag van de accijns te kijken. Om te weten of dat veel of weinig is, is het zinvol dat te vergelijken met de accijns die je met andere vervoersvormen betaalt. Op een liter benzine zit (tot 1 januari) 65,9 cent accijns. Een gemiddelde auto rijdt ongeveer 1 op 15, dus voor elke kilometer autorijden, betaal je ruim 4 cent accijns. Ga je met de auto van Enschede naar Parijs, van Amsterdam naar Berlijn of van Groningen naar Maastricht en terug dan betaal je dus meer accijns dan met een vlucht. Maar dat is de rekensom als je alleen reist. Ga je met een gezin van vier op pad, dan wordt de vliegtaks vier keer zo hoog, terwijl je met de auto nauwelijks meer verbruikt. Met de auto naar Athene kost ongeveer evenveel accijns als die van vier vliegtickets (en je ziet ook nog eens meer van centraal Europa dan alleen wolken). Dat het voor arme gezinnen met familie in het buitenland nu nagenoeg onmogelijk wordt de familie te bezoeken, is natuurlijk pijnlijk. Dat tegelijkertijd rijke zakenmannen die op Schiphol overstappen 0 euro vliegtaks hoeven te betalen, is ook niet bevorderlijk voor het draagvlak. Kritiek op (gebrek aan) klimaatmaatregelen komt niet alleen van mensen die ze te ver vinden gaan. De Formule 1 vond dit jaar weer plaats in de Zandvoortse duinen, en niet iedereen was daar blij mee. Snelle auto’s die schadelijke stoffen uitstoten en een kwetsbaar natuurgebied zijn geen goede combinatie. Toch leert een rekensom dat het hier wel mee valt: met 20 auto’s en zo’n 150 liter brandstof per auto werd er bij de race zo’n 3.000 liter benzine opgereden (en daarnaast zijn er nog andere vervuilende activiteiten die bij zo’n event komen kijken). Dat is evident niet goed voor de natuur. Maar aan de andere kant: de 100 duizend bezoekers die naar de wedstrijd kwamen, waren vrijwel allemaal met trein of fiets gekomen. Op een Formule 1-vrije zomerse dag staat elke parkeerplaats in Zandvoort vol, en is het verre van ondenkbaar dat die strandgangers tezamen meer dan 3.000 liter benzine verbruiken. Iets soortgelijks speelde hier in Groningen nadat de Duitse metalband Rammstein, bekend van de uitgebreide pyrotechnics bij de show, had aangekondigd te komen spelen: de Partij voor de Dieren merkte op dat al die vlammen zo’n 5 kilo stikstof uitstoten, en dat een concert zonder vuur vast ook leuk is. Maar ook hier geldt: je hebt waarschijnlijk meer klimaatimpact met minder zichtbare maatregelen – maak het parkeren zo duur dat bijna elke bezoeker de trein neemt – dan met dit. Het Groninger stadsblog Sikkom berekende dat zo’n Rammsteinconcert 0,00000273 procent van de jaarlijkse stikstofuitstoot is. Als je echt groen beleid wilt maken, dient zichtbaarheid van je acties niet een van je primaire doelen te zijn. Het enige wat telt is hoeveel ze bijdragen om de uitstoot van schadelijke stoffen te beperken.||https://www.volkskrant.nl/wetenschap/stikstofophef-over-een-rammsteinconcert-voor-echt-groen-beleid-dient-zichtbaarheid-niet-een-primair-doel~b61e724a/
2022-09-14||Kan kort geding door VluchtelingenWerk de acute situatie van asielzoekers wél verbeteren?||Simpel gezegd wil de organisatie dat Nederland de opvang van asielzoekers op orde brengt. Volgens VluchtelingenWerk bevindt die zich al ruim een jaar ‘onder de humanitaire ondergrens’: de opvang voldoet niet aan de minimale wettelijke eisen zoals die zijn vastgelegd in de door Nederland ondertekende Opvangrichtlijn van de Europese Unie. De huidige crisis is volgens VluchtelingenWerk grotendeels veroorzaakt door het sluiten van veel asielzoekerscentra, vlak na de opvangcrisis van 2015, toen een groot aantal Syriërs wegens de burgeroorlog in hun land naar Europa vluchtten. Toen het aantal vluchtelingen vorig jaar weer toenam, richtte de overheid  zogenoemde crisisnoodopvanglocaties in, zoals sport- en evenementenhallen, om hen te huisvesten. VluchtelingenWerk vindt dat de overheid zich met deze karige vorm van opvang, die zij zou ver­goelij­ken door te spreken van een overmachtsituatie, niet aan de wet houdt. Door de opvang van Oekraïense vluchtelingen beter en sneller te regelen dan die van asielzoekers en statushouders, zou de overheid zich bovendien schuldig maken aan ongelijke behandeling. In het kort geding, dat donderdagochtend via een livestream te volgen is, eist de organisatie daarom dat het Rijk en COA de opvang uiterlijk op 1 oktober aan de eisen laten voldoen. Volgens de EU-Opvangrichtlijn moet de opvang asielzoekers ‘een levensstandaard bieden die hun bestaansmiddelen garandeert en hun fysieke en geestelijke gezondheid beschermt’. De Nederlandse noodopvanglocaties voldoen daar niet aan, vindt VluchtelingenWerk. Zo ontbreekt het asielzoekers in Nederland soms maandenlang aan voldoende daglicht, frisse lucht, drinkwater, voldoende maaltijden, schoon sanitair, gezondheidszorg en privacy. Voor kinderen zijn er amper speelruimten en onderwijsvoorzieningen. ‘Niemand kan met droge ogen beweren dat de opvang in een crisisnoodopvanglocatie niet door de humanitaire ondergrens zakt’, zegt een woordvoerder van VluchtelingenWerk. Niet alleen in Ter Apel gaat het mis. In een opvanglocatie in Goes moeten asielzoekers het doen met een gehorige evenementenhal, ingericht met stapelbedden en hangmatten, slechts gescheiden door gordijntjes. In Leeuwarden zijn er geen ramen. In Haarlem is de drinkwatertank onvoldoende gescheiden van de tank met vuil water, met risico’s op een salmonella-uitbraak als gevolg. En in Zeist kunnen asielzoekers geen eigen maaltijd bereiden: ze moeten eten wat de Hollandse pot in het centrum schaft. Toen asielzoekers in Ter Apel vlak voor de zomer in de open lucht zouden moeten overnachten, werd voor VluchtelingenWerk een grens overschreden. Half mei werd Nederland hier voor het eerst mee geconfronteerd: bij het aanmeldcentrum kon het COA ternauwernood voorkomen dat enkele tientallen asielzoekers buiten moesten slapen. In de maanden daarna moesten tot wel 700 mensen de nacht doorbrengen zonder dak boven hun hoofd. Als het Rijk en het COA de opvang niet voor 1 augustus verbeterd zouden hebben, zou VluchtelingenWerk juridische stappen ondernemen, zo kondigde de organisatie begin juli aan. Omdat de situatie zelfs verslechterde, meldde de organisatie een dag voor het verstrijken van die deadline naar de rechter te stappen. Het kort geding noemt de woordvoerder ‘een allerlaatste redmiddel’. De zaak doet denken aan het proces waarmee actiegroep Urgenda in 2015 de Nederlandse overheid maande om zich aan haar eigen klimaatbeleid in zake de uitstoot van broeikasgassen te houden. Tot twee keer toe ging het Rijk tegen een uitspraak in beroep, maar eind 2019 stelde de Hoge Raad Urgenda definitief in het gelijk. Eind augustus besloot het kabinet miljoenen euro’s uit te trekken om de opvangcrisis, die in Ter Apel inmiddels al weken pijnlijk tot uiting kwam, te bedwingen. Zo moesten er onder meer extra noodopvangplekken komen, evenals meer flexwoningen voor statushouders, om weer ruimte te krijgen in de vastgelopen asielketen. Het inrichten van extra opvangplekken was weliswaar ‘een stap in de goede richting’, liet VluchtelingenWerk in een reactie weten, ‘maar capaciteit betekent nog geen kwaliteit’. Ook premier Mark Rutte erkende dat het asielakkoord geen kortetermijnoplossing voor de problemen in Ter Apel betekende. Volgens VluchtelingenWerk heeft staatssecretaris Eric van der Burg (Asiel en Migratie) nog ‘een aantal heel concrete middelen’ om de opvang te verbeteren. Zo zou hij een spoedwet kunnen invoeren of een beroep kunnen doen op het staatsnoodrecht, zoals ook bij de opvang van Oekraïense vluchtelingen is gebeurd. Daarnaast kan de overheid volgens VluchtelingenWerk haar eigen leegstaande kazernes en kantoorpanden inrichten als tijdelijk verblijf voor vluchtelingen.||https://www.volkskrant.nl/nieuws-achtergrond/kan-kort-geding-door-vluchtelingenwerk-de-acute-situatie-van-asielzoekers-wel-verbeteren~bc20f435/
2022-09-14||Weer ‘bankroof’ in Beiroet: vrouw eist met speelgoedpistool haar eigen spaargeld op||Kort daarna plaatsten mensen filmpjes van de ‘bankroof’ op sociale media en werd Sali Hafiz een lokale held. Ze is de tweede Libanees die deze zomer mensen gijzelt om bij het eigen spaargeld te komen: in augustus hield de 42-jarige Bassam al-Sheikh Hussein een aantal bankmedewerkers een dag lang onder schot in de hoop zijn eigen geld mee naar huis te kunnen nemen. Dat is uiteindelijk niet gelukt: ’s avonds heeft hij zichzelf overgegeven aan de politie, maar ook hij werd gezien als een held, een soort Robin Hood. Dat komt omdat vrijwel iedere Libanees in hetzelfde schuitje zit. Als gevolg van een staatsbankroet, begin 2019, zijn alle tegoeden bevroren en kan niemand bij zijn spaargeld. De munt is door hyperinflatie in waarde gekelderd en geld opnemen is beperkt mogelijk (maximaal 400 dollar per maand) tegen een zeer onaantrekkelijke wisselkoers. Mensen zijn wanhopig: ze hebben geen geld voor de huur, voor voedsel of voor medicijnen. Bassam al-Sheikh Hussein bijvoorbeeld, wilde bij zijn spaargeld om de ziekenhuisrekeningen van de zijn vader te betalen, en Sali Hafiz vertelde dat ze in totaal 50.000 dollar nodig heeft om de kanker van haar zus te laten behandelen. ‘Ze sterft voor mijn ogen’, zei ze in een interview dat Hafiz kort na de ‘bankroof’ aan een lokale zender gaf. Ze vertelde ook dat haar wapen een speelgoedgeweer was dat ze van haar neefje had geleend. Hafiz is er dus, vooralsnog, mee weggekomen. Op filmpjes is te zien hoe bankmedewerkers het geld tellen en de bundeltjes aan Hafiz geven. Daarmee ging ze naar buiten. De vrouw bevindt zich nu op een onbekende locatie. ‘Ik kan nog geen vlieg kwaad doen’, zei Hafiz in het interview. ‘Maar ik zie mijn zus wegkwijnen en de meeste mensen kunnen niets anders doen dan zeggen: ‘Moge God haar genezen.’ Maar ik kon niet toekijken als er bij mij in de straat een bank is waar we 20.000 dollar op een rekening hebben staan.’||https://www.volkskrant.nl/nieuws-achtergrond/weer-bankroof-in-beiroet-vrouw-eist-met-speelgoedpistool-haar-eigen-spaargeld-op~bc9389b2/
2022-09-14||Ook energiebedrijven weten niet hoe huishoudens de rekening moeten betalen||De deskundigen die de parlementariërs woensdagmiddag mogen vertellen hoe ze de energienood onder Nederlandse huishoudens moeten lenigen, laten de alarmbellen volop rinkelen. Nibud-directeur Arjan Vliegenthart begint met de mededeling dat zijn budgetinstituut momenteel ‘platgebeld en platgemaild’ wordt door radeloze Nederlanders die aan het eind van de maand nog een stukje onvoldane energierekening overhouden. ‘Dit is deels een andere groep dan de mensen die we normaal spreken. Dit is een groep die niet gewend is aan financiële stress, maar nu voor het eerst in jaren weer moeite heeft om rond te komen.’ Daarnaast zijn er nog de vaste Nibudklanten die al langer met moeite de eindjes aan elkaar knopen. Het Nibud heeft die groep nu weinig meer te bieden, want de budget- en bespaartips die het instituut aanreikt, passen deze mensen allang toe. Alleen redden ze het daar nu niet meer mee. Vliegenthart schat in dat eenderde van alle Nederlandse huishoudens binnen nu en enkele maanden in geldnood komt als gevolg van de gestegen energieprijzen. Vervolgens hangen de energieleveranciers aan de noodklok. Ron Wit, directeur energietransitie bij Eneco, meldt dat daar tweeduizend bezorgde en wanhopige klanten per dag aan de lijn hangen. Een kwart van de Eneco-klanten heeft een betalingsachterstand, waarvan tweederde meer dan 1.000 euro achterloopt met betalen. Bram Drewes, directeur klantenervaring bij Vattenfall: ‘Ik werk nu 22 jaar in de energiesector, maar dit heb ik nog nooit meegemaakt. Het aantal telefoontjes is verdubbeld. Bij onze klantenservice staan soms 700 klanten in de wacht.’ Drewes waarschuwt de Kamerleden dat dit nog de stilte voor de storm is, omdat veel energieverbruikers pas bij de eindafrekening in de problemen komen. ‘Ongeveer 10 procent van onze klanten houdt hun termijnbedrag bewust laag, omdat dit in hun budget past. Deze mensen betalen nu nog netjes hun rekening en zijn daarom niet in beeld als hulpzoeker. Maar die groep moet straks een enorm bedrag nabetalen.’ Aan het eind van het rondetafelgesprek halen twee wethouders uit naar de rijksoverheid. Die is volgens hen alleen maar aan het ‘pleisters plakken’ en weigert armoede als een structureel probleem te zien. De Dordrechtse wethouder Peter Heijkoop: ‘Voedselarmoede, menstruatie-armoede en nu weer energiearmoede: het gaat allemaal over hetzelfde: niet in staat zijn rond te komen. Het Rijk moet structureel iets doen aan het verbeteren van de bestaanszekerheid. De gemeenten kunnen niet blijven stutten, de basis moet op orde zijn.’ Het probleem is dus duidelijk, maar niet wat de beste oplossing is. Onderzoeksbureau CE Delft heeft in opdracht van Eneco zes mogelijke remedies bekeken. Die variëren van een energietoeslag voor de 800 duizend huishoudens met een laag inkomen tot een verlaagd energietarief of een verhoogde teruggaaf energiebelasting voor dezelfde groep. Andere opties die CE Delft heeft bekeken zijn een energietoeslag die gekoppeld wordt aan de zorgtoeslag (daarvan profiteren 4,7 miljoen huishoudens) of een verhoging van de vaste belastingteruggave voor álle huishoudens. Alleen de laatste twee maatregelen zijn goed uitvoerbaar tegen lage kosten voor de overheid, stelt directeur Frans Rooijers. Het verhogen van de energietoeslag voor lage inkomens alleen (deze groep heeft al 1.300 euro toeslag ontvangen) vraagt veel capaciteit van de gemeenten. Bovendien helpt dat niet de huishoudens die net boven de lage-inkomensgrens zitten, terwijl de betalingsnood in die groep snel toeneemt. Een verhoogde belastingteruggave voor alle Nederlanders heeft als nadeel dat daar ook huishoudens van profiteren die geen hulp nodig hebben. Deze oplossing is met 12,8 miljard euro per jaar ook schreeuwend duur. Het voorstel van GroenLinks en de PvdA om een prijsplafond in te stellen voor de eerste 1.500 kuub gas en 3.300 kilowattuur elektriciteit die een huishouden per jaar verbruikt, komt volgens Rooijers op hetzelfde neer als een verhoging van de vaste teruggave op de energiebelasting. Kamerlid Henri Bontenbal (CDA) betwijfelt of dat plan uitvoerbaar is, omdat de overheid de energiebedrijven dan moet compenseren voor gederfde inkomsten. Het berekenen van die compensatie is ingewikkeld. Het verbreden van de zorgtoeslag met een energietoeslag lijkt dus de beste oplossing uit het CE Delft-keuzepalet. Maar het kabinet wil dat de energiebedrijven meebetalen aan de oplossing; die maken immers vette ‘overwinsten’, met dank aan de hoge energieprijzen. De energiebedrijven zeggen bereid te zijn een noodfonds voor energiearmen op te richten, maar hoeveel geld ze daarvoor willen uittrekken blijft onduidelijk.||https://www.volkskrant.nl/nieuws-achtergrond/ook-energiebedrijven-weten-niet-hoe-huishoudens-de-rekening-moeten-betalen~bc975f93/
2022-09-14||Op de Citadel van Namen bewijst Van der Poel in WK-vorm te zijn||De Tour-de-France-ambiance is ver weg in het Belgische mijnstadje Blegny, circa 25 kilometer onder Maastricht, waar de Grand Prix de Wallonie op het punt van beginnen staat. Zo'n wielerkoers die alleen op internet is te zien. Niettemin staat hier, in de onophoudelijke regen, een van de beste renners van de wereld aan de start: Mathieu van der Poel. In mei en juli keek hij, ooit drager van zowel het roze als het geel, bij de ploegenpresentaties van eerst de Giro en daarna de Tour uit over een mensenzee in Boedapest en Kopenhagen bij de ploegenpresentaties. In Blegny staat hij met zijn zes ploeggenoten van Alpecin-Deceuninck op een bescheiden podium dat bevestigd is aan een bouwkeet op wielen. Nadat de speaker zijn palmares heeft uitgeschreeuwd – twee keer Ronde van Vlaanderen, twee keer Dwars door Vlaanderen, een keer Amstel Gold Race en Strade Bianche, vier keer wereldkampioen veldrijden – en Van der Poel, de topfavoriet vandaag, zijn hand opsteekt, gaat op het pleintje, de Place Sainte-Gertrude, van onder de paraplu’s het hardste gejuich op van de dag. Maar het komt uit weinig kelen. Wat heeft de kopman van de Nederlandse mannen-equipe bij het wereldkampioenschap op de weg in het Australische Wollongong op 25 september, te zoeken hier in Blegny in een koers die nog maar een jaar geleden is gepromoveerd naar het tweede niveau? Het korte antwoord: Mathieu van der Poel moet wedstrijdritme opdoen voor dat WK. Zijn concurrenten Wout van Aert, co-kopman van België samen met Remco Evenepoel, die zondag de Vuelta won, en tweevoudig Tourwinnaar Tadej Pogacar, kopman van Slovenië, zijn al in Australië en hebben tegen elkaar op het hoogste niveau gestreden in Canada. Daar zijn altijd kort voor het wereldkampioenschap twee koersen die, net als bij elk WK, over een pittig circuit met de nodige hoogtemeters gaan. Deze Grand Prix van Québec afgelopen vrijdag en die van Montréal zondag staan in waardering op gelijke voet met bijvoorbeeld Parijs-Roubaix en de Ronde van Vlaanderen. Deelname van de ploegen van het hoogste niveau is verplicht, dus het deelnemersveld sterk. Van Aert concludeerde dat ‘Montréal’, waar hij tweede werd achter Pogacar, wellicht zwaarder was dan Wollongong zal zijn. Beide favorieten zijn dan ook vol vertrouwen naar het WK afgereisd. Alpecin koos er niet voor de dure tocht naar Canada te aanvaarden en daarom staat de vedette van die ploeg in Blegny in de miezerregen. De WK-voorbereiding van Van der Poel voert langs dit soort koersen – ‘niet echt van WK-niveau’. Zaterdag volgt de laatste en dan heeft hij er vijf op zitten, waaronder twee Vlaamse kermiskoersen, die hij overigens beide won. ‘Of het de goede route is, weet ik niet. Maar het was de enige die mogelijk was.’ Daardoor is het lastig te zeggen in welke vorm Van der Poel ten opzichte van anderen steekt als hij volgende week zondag om kwart over tien ’s ochtends plaatselijke tijd vertrekt voor een van de langste WK-wegwedstrijden in jaren: 270 kilometer over ruim 4.100 hoogtemeters. ‘Het zal een slijtageslag worden, zeker na de grens van de tweehonderd kilometer’, verwacht bondscoach Koos Moerenhout. Aan zijn kopman twijfelt hij niet. ‘Mathieu heeft het in zich om heel snel in vorm te komen.’ ‘Ik heb op het gemakje wat getraind de afgelopen weken’, vertelt Van der Poel in Blegny, ‘en de vorm is zeker goed.’ Dat maakt hij ook op uit de twee criteriums die hij won. ‘Iedere prof weet dat dat niet de makkelijkste koersen zijn. Ook niet om te winnen.’ Hij doet zijn best, zegt hij, om zo goed mogelijk voorbereid te zijn op het WK. Hoe hij dat in een koers als de Grand Prix de Wallonie aanpakt? ‘Zo aanvallend mogelijk koersen, er een lastige wedstrijd van maken. En ik moet het sowieso ook mezelf lastig maken.’ Dat pakt deze dag uitstekend voor hem uit. Van der Poel en zijn ploeg zijn de hele koers vooraan actief geweest als het op de laatste steile kilometers omhoog naar de finish op de Citadel van Namen aankomt. In de laatste rechte lijn perst Van der Poel er een machtige sprint uit waarmee hij een andere WK-kopman verslaat. Het is die van Eritrea, Biniam Girmay. In mei won die de sprint nog van Van der Poel in de tiende etappe van de Giro. ‘Ik ben heel blij, maar voelde me eigenlijk de hele dag niet super’, zegt de Nederlander meteen na de finish. ‘En het was echt wel een zware koers.’ Als hij louter naar zichzelf kijkt, is hij tevreden met zijn huidige vorm. ‘Maar of dat echt iets betekent richting WK, weet ik niet.’ De commentatoren van het Belgische Sporza weten het wel. ‘Er is er eentje in vorm voor het WK’, stellen ze onomwonden na de zege in Namen. Hoe dan ook: als hij zou denken dat hij de wereldtitel niet kan winnen, dan zou hij niet gaan. En Van der Poel gaat dus wel. Sterker: hij doet ook mee aan de gemengde ploegentijdrit op woensdag. ‘Om nog een laatste keer diep te gaan voor de wedstrijd van zondag.’ Geen twijfel wie dan de Nederlandse kopman is. ‘Dat ben ik sowieso. Het zal aan mijn benen die dag liggen hoe dat het gaat.’||https://www.volkskrant.nl/sport/op-de-citadel-van-namen-bewijst-van-der-poel-in-wk-vorm-te-zijn~bc456d2f/
2022-09-14||Val van een jacht of sjamanistisch paddengif: reeks Russische zakenmannen sterft een mysterieuze dood||Ivan Petsjorins lichaam spoelde begin deze week aan in de buurt van Vladivostok, aan de Japanse Zee. Volgens de officiële verklaring viel hij zaterdag van zijn boot, bij het eiland Roesski, dat met de langste tuibrug ter wereld verbonden is met Vladivostok. De toedracht is niet helder. Vladivostok kan in deze tijd van het jaar te maken krijgen met zware stormen, maar nu was er sprake van rustig vaarwater op een zonnige zaterdag, merkte de Russische krant Komsomolskaja Pravda op. De krant spreekt van een ‘tragische dood’. En de KRDV werd in februari al getroffen door een tragische dood: topman Igor Nosov stierf na een beroerte. Vorige week deelde Ivan Petsjorin nog het podium met Vladimir Poetin, tijdens een economisch forum in Vladivostok. Daar zette de Russische president zijn ambities uiteen voor een alliantie tussen autoritaire regimes en Aziatische landen. De natuurlijke rijkdommen in het noorden en oosten van Rusland, ontgonnen door de KRDV, zijn belangrijk bij het smeden van die verbonden; Poetin ziet bijvoorbeeld graag een gaspijpleiding naar China tot stand komen. Petsjorin had als directeur van de afdeling luchtvaart van de KRDV de taak het gebied beter per vliegtuig bereikbaar te maken. Op zichzelf hoeft de dood van een Russische zakenman, zij het op een niet-alledaagse manier, weinig te betekenen. Maar het is de optelsom die vragen oproept. Nog twaalf vergelijkbare personen legden in relatief korte tijd het loodje, met vergelijkbare onopgehelderde toedrachten. Eind januari werd Leonid Sjoelman dood aangetroffen in een buitenverblijf in de oblast Leningrad. Naast het lichaam van Sjoelman lag een zelfmoordbrief. Hij was een hoge bestuurder bij Gazprom. Een maand later – een dag na het begin van de Russische invasie in Oekraïne – trof de politie nóg een Gazprom-bestuurder dood aan met zelfmoordbrief: Aleksandr Tjoelakov. In maart en april werden Russische zakenlieden dood gevonden met hun gezin. Vasili Melnikov van het medische bedrijf MedStom stierf met zijn vrouw en twee zoons in Nizjni Novgorod. In april vond de politie in Moskou Vladislav Avajev met zijn vrouw en dochter. De voormalige bestuurder van de Gazprombank had een pistool in zijn handen. Ook Sergej Protosenja overleed samen met zijn gezin, in Lloret de Mar. Protosenja was bestuurder bij gasproducent Novatek. Aleksandr Soebbotin stierf begin mei op misschien wel de vreemdste manier. De bestuurder van oliebedrijf Lukoil onderging een voodooritueel in een kelder in Moskou, die hem van een kater af had moeten helpen, aldus het Russische staatspersbureau Tass. Een sjamaan maakte een sneetje in de huid en zou daar paddengif in hebben gedruppeld. Vervolgens kreeg Soebbotin een hartaanval. Daarna gaat de lijst verder met al dan niet toevallige valpartijen. Begin mei viel Andrej Kroekovski, de manager van een skiresort dat eigendom is van Gazprom, van een klif. Vervolgens lag Rapoport, een in Letland geboren Amerikaanse investeerder, dood op de stoep naast zijn appartementencomplex in Washington. Hij verdiende veel geld in Moskou, tot hij in botsing kwam met de Russische autoriteiten en een uitgesproken tegenstander van Poetin werd. Medestanders twijfelen aan de lezing dat Rapoport zelfmoord pleegde. Ravil Maganov, de topman van Lukoil, werd behandeld in een Moskous ziekenhuis vanwege een depressie en hartproblemen. Op 1 september kwam hij om toen hij op de zesde verdieping uit een raam viel. Lukoil was een van de weinige bedrijven die in maart opriep tot beëindiging van ‘het gewapende conflict’ in Oekraïne. De slachtoffers zijn vooral hoge functionarissen uit de gas- en olieindustrie en hun doodsoorzaken lijken op elkaar. Maar daar houdt wel zo’n beetje op wat met zekerheid te zeggen is. Bekend is dat het Russische regime niet terugdeinst voor het uit de weg ruimen van tegenstanders. Neem de moorden op Aleksander Litvinenko en Boris Nemtsov en de vergiftiging van Aleksej Navalny. Waarschijnlijk staat Rusland ook bovenaan als het aankomt op tuimelpartijen uit ramen van mensen die kritiek leveren op het staatshoofd of andere beleidsmakers; de lijst van dissidente dokters, bloggers, politici en ambassademedewerkers die gebouwen niet via de uitgang op de begane grond hebben verlaten, is aanzienlijk. Maar de dode zakenmannen stonden, een enkeling als Rapoport daargelaten, niet bekend om hun kritiek op Poetin. Het blijft vooralsnog ongewis of het uit de gratie vallen bij Poetin uitmondt in een valpartij met dodelijk gevolg.||https://www.volkskrant.nl/nieuws-achtergrond/val-van-een-jacht-of-sjamanistisch-paddengif-reeks-russische-zakenmannen-sterft-een-mysterieuze-dood~bb03d105/
2022-09-14||Niki Terpstra heeft altijd zijn eigen weg gekozen en stopt volgende maand met wielrennen||Het was voor Vlaamse tv-verslaggevers geregeld een beetje bang afwachten met welke songtekst Niki Terpstra nu weer op de proppen zou komen na een overwinning. Zouden ze de strofen wel herkennen? Hij begon ermee in 2014, na Dwars door Vlaanderen. Deze kwam nog bekend voor, uit Als je wint, heb je vrienden van Herman Brood en Henny Vrienten. ‘Ik had in m’n benen pijn, maar ja, ik wou de snelste zijn. Ze halen me nooit meer in, ik dacht: verdomd, ik win.’ In 2016 na zijn eindzege in de Eneco Tour, werd het al een uitdaginkje. ‘Bum stikkie di bum stikkie di bum stikkie di bum.’ Huh? Hij citeerde uit Maximum Overdrive van 2 Unlimited. In 2018 was het twee keer raak. Hij was de beste in de E3 Harelbeke. Uit Banaan van rapper Jebroer: ‘Zie me hakken, zie me tjappen, kijk kijk kijk me gaan. Ik geen appel, ik geen kiwi, ik wil gaan met die, ik wil gaan met die, Ik wil gaan met die banaan.’ Juist, ja. Maar na zijn zege in de Ronde van Vlaanderen was er de onmiddellijke herkenning, een variant op Liefde voor Muziek van de Vlaming Raymond van het Groenewoud. ‘Ik bouwde op, ik bouwde op, ik bouwde op en het bloed stond naar mijn kop. Het was de liefde. Het was de liefde voor de koers.’ Het was, zei de renner, bedoeld als gebaar aan Belgen die wat moeite hadden met die succesvolle Nederlander in dienst van Quick-Step, de beste ploeg uit eigen land. Interviewers hoeven niet langer te vrezen dat hun culturele bagage tekortschiet. Terpstra (38) zet na Parijs-Tours op 9 oktober een punt achter een profcarrière van 16 jaar, met de zege in Parijs-Roubaix in 2014 en die winst van 2018 in Oudenaarde als hoogtepunten. In beide monumenten kwam zo een einde aan langdurige droogte. Servais Knaven was in 2001 de laatste Nederlander die de Hel van het Noorden won, in Vlaanderens Mooiste was in 1986 Adrie van der Poel zijn voorganger. Terpstra verklaart toe te zijn aan een nieuwe uitdaging. De motivatie ontbreekt om zich nog een keer tot het uiterste op te laden voor een volgend seizoen. De eigenzinnige Noord-Hollander heeft altijd zelf zijn pad gekozen. Rabobank, de ploeg waarin zoveel renners van zijn generatie begonnen, wilde hem om die reden niet. Bij gelegenheid zou hij het hele collectief van het team aan flarden fietsen; hij werd drie keer Nederlands kampioen. Hij nam het volgen van de eigen weg ook letterlijk. Toen Maarten Wynants hem in de Eneco Tour van 2014 zou hebben gehinderd, volgde een stevig robbertje ellenbogen uitdelen. Het Duits-Italiaanse Milram was in 2007 de eerste werkgever. Vier jaar later lijfde Quick-Step hem in. Al snel begon hij Vlaamse voorjaarskoersen te winnen. Toen hij in 2014 op 6 kilometer van de finish in Roubaix deel uitmaakte van een kopgroep met grote namen als Fabian Cancellara, Peter Sagan en ploeggenoot Tom Boonen, was het vertrouwen groot genoeg. Waarom probeer je het zelf niet, Niki, hield ploegleider Wilfried Peeters hem voor. Hij had al bewezen solo te kunnen aankomen. Op het velodroom hield hij 20 seconden over. Vier jaar later schoot hij in de Ronde opnieuw raak in zijn eentje. Hij achterhaalde Vincenzo Nibali op de Hotond en passeerde op de Oude Kwaremont de kopgroep. Het mooiste moment die dag was niet de huldiging, zei hij, maar dat hij eindelijk met zijn vrouw Ramona in alle rust een frietje met mayo kon eten. De successen ten spijt, ging Terpstra nooit de wielrenners achterna die domicilie kozen in fiscaalvriendelijke en bergachtige gebieden als Monaco en Andorra. Hij bleef in Noord-Holland, in Assendelft en later in Bergen, waar hij traint in de duinen en de polders en geregeld aansluit bij het vriendenteam Noord-Hollands Best, met onder anderen Cees Bol, Laurens ten Dam en Ramon Sinkeldam. Zijn laatste overgang, in 2019 naar het Franse Total Energies, leverde niet het gewenste resultaat op. Valpartijen waren de oorzaak. Hij smakte al in het eerste jaar tegen de vlakte in de Ronde en in de Tour de France. Een ongeval in juni 2020 op de dijk tussen Enkhuizen en Lelystad, waarbij hij een hersenschudding, een klaplong en gebroken ribben opliep, blijkt een keerpunt. Tegen website Wielerflits zei hij woensdag dat hij vanaf toen met ‘een zekere angst’ fietst. ‘Mijn killersinstinct is sinds die val afgemat.’ In de studio na zijn zege in de Ronde van 2018 volgde nog een songtekst, dit keer van rapper Dio, uit Tijdmachine. ‘Als ik denk aan al die dagen, dat ik mij zo heb misdragen, dan denk ik, had ik maar een tijdmachine, tijdmachine. Maar die heb ik niet, dus zal ik mij gedragen. En zal ik blijven sparen, sparen voor een tijdmachine.’ Achteraf kun je zeggen dat het terugblikken daar begon.||https://www.volkskrant.nl/sport/niki-terpstra-heeft-altijd-zijn-eigen-weg-gekozen-en-stopt-volgende-maand-met-wielrennen~b810c1e1/
2022-09-14||In een onveilige wereld moet Europa op eigen benen staan||In een strijdbare en overtuigende State of the Union schetste Ursula von der Leyen, voorzitter van de Europese Commissie, de contouren van een Europese Unie die niet langer primair draait om het reguleren van de interne markt, maar strategische keuzes maakt in een wereld waarin de Europese manier van leven onder druk staat. Bij haar aantreden in 2019 zei Von der Leyen dat zij een ‘geopolitieke commissie’ wilde voorzitten. Destijds klonk dat nogal bombastisch, gezien de geopolitieke onmacht die Europa sinds jaar en dag kenmerkte. Maar door de oorlog in Oekraïne heeft Von der Leyen meer geopolitiek gekregen dan zij zelf verwachtte. In een nieuwe situatie bleek de EU in staat de bakens te verzetten. Zij handhaafde in grote lijnen haar eenheid tegen Rusland, steunde Oekraïne en reduceerde haar afhankelijkheid van Russisch gas in een tempo dat kort daarvoor niet voor mogelijk was gehouden. Er is echter geen reden tot zelfgenoegzaamheid. De oorlog in Oekraïne is nog lang niet voorbij. Volgens cijfers van het Duitse Institute for the World Economy (IFW) geven veel lidstaten van de EU, waaronder Duitsland en Frankrijk, relatief minder hulp aan Oekraïne dan niet EU-landen als het Verenigd Koninkrijk, Noorwegen en uiteraard de Verenigde Staten. De EU is solidair met Oekraïne, maar moet haar inspanningen verder opvoeren. Solidariteit met Oekraïne is alleen houdbaar als er ook solidariteit is met burgers en kleine bedrijven hier die hun energierekeningen niet meer kunnen betalen. Als zij onevenredig zwaar getroffen worden, komt het draagvlak voor steun aan Oekraïne in gevaar, waardoor Poetins inzet van energie als wapen succes zal hebben. Daarom stelt de Europese Commissie een ongekende ingreep in de energiemarkt voor: overwinsten van bedrijven in fossiele en hernieuwbare energie moeten worden afgeroomd om consumenten en kleine producenten te compenseren. De Europese Commissie en de lidstaten moeten dit plan snel uitwerken. Ook in Europa zijn de hoogtijdagen van de marktwerking voorbij. In een onveilige wereld moet Europa op eigen benen staan, door ervoor te zorgen dat het zelf voldoende hoogwaardige technologie produceert en toegang heeft tot energie en grondstoffen. Het gevoel van urgentie is er, bleek uit de State of the Union van Von der Leyen. De praktische uitwerking van dit beleid is een opgave die de EU de komende jaren verder op de proef zal stellen.||https://www.volkskrant.nl/columns-opinie/in-een-onveilige-wereld-moet-europa-op-eigen-benen-staan~bd9d2b8b/
2022-09-14||Het rood-wit-blauw kan zo de vlag van de toekomst worden||Tientallen jaren lag de vlag mottig in de kast, maar daar is hij ontegenzeggelijk uit. Opnieuw behangen met politieke betekenis wordt de vlag weer inzet van strijd. En dat is wennen – voor de meesten. Afgelopen dinsdag kreeg de Eerste Kamer maar liefst twee vlaggen: de Nederlandse driekleur en de Europese. Bijna alle landen ter wereld voeren het nationale symbool groot in hun parlement, voor Nederland is dat nieuw. In de Tweede Kamer staat nog geen vijf jaar het Nederlandse vaandel op een standaard, een schuchter instapmodelletje, voor de Europese vlag (die in de meeste EU-parlementen prijkt) waren niet genoeg stemmen. In beide Kamers bracht de PVV de vlag in. Na de Tweede Wereldoorlog verdween de vlag uit het dagelijks gebruik. Sporters en gesneuvelde militairen werden ermee geëerd, het rood-wit-blauw wapperde op Koningsdag, 4 & 5 mei en bij eindexamens, verder hield ze zich op in een nationalistische uithoek. Vooral progressieven deden er griezelig over. Alsof ze buiten viering en herdenking bij het zien ervan de laarzen al hoorden stampen. Waardoor de vlag kon worden ingelijfd door degenen die minder moeite hebben met symbolen. Gabbers en skinheads naaiden het vlaggetje op hun bomberjack. En toen na 2016 extreem-rechts groeide, liftte de vlag mee. Het door grote agribedrijven aangeblazen boerenprotest deed met het omdraaien van de vlag een meesterzet. Slechts een fractie van de Nederlanders werkt in de landbouw en meer dan 86 procent van de Nederlanders wil de natuur beschermen, maar boeren schiepen een grote achterban in een protest dat zich ging keren tegen de overheid in het algemeen. Van stikstof had de gemiddelde aanhaker geen idee. Het blauw-wit-rood is symbool geworden voor conservatief Nederland, voor reactionaire verlangens naar hoe de dingen (nooit) waren. Daarmee ligt voor iedereen die vooruitkijkt, die de schadelijke industrielandbouw wil verruilen voor boeren die met de natuur meebewegen, de vlag voor het grijpen. Het rood-wit-blauw kan zo de vlag van de toekomst worden. De vlag van een groen, gezond Nederland. Als het weldenkende midden het aandurft de vlag te heroveren. Dan is er nóg een interessante vlaggenwissel. Op de dag dat de senaat zijn vaandels onthaalde, toonde het CBS de koopkracht van 2021: de drie laagste inkomensgroepen verloren fors, de drie rijkste groepen kregen meer te besteden. Diezelfde dag debatteerde de Tweede Kamer met minister Schouten voor Armoedebestrijding over de hoge energiekosten. Over de gevolgen van de inflatie is geen twijfel. Volkskrant-verslaggever Jonathan Witteman liep mee bij hulporganisatie Geldfit en schetste de pijnlijke feiten: ouderen zonder warm eten, zonder warm douchen en met angst voor de winter. Hoge kosten drijven gezinnen in de armoede; op school viel een kind flauw na dagen hongeren. Het kabinet liet eerder weten niks te kunnen doen dit jaar. Toen er toch wat mogelijk leek, liep de minister in het Kamerdebat vast op de achterhaalde traditie dat nieuw beleid wordt opgehouden tot Prinsjesdag. Tegelijkertijd kondigde de Europese Commissie actie aan. In haar State of the Union zei Commissievoorzitter Von der Leyen gisteren: ‘In deze tijden is het verkeerd om buitengewone recordwinsten te boeken, profiterend van oorlog over de rug van van de consument. In deze tijd moeten winsten worden gedeeld en doorgesluisd naar degenen die ze het meest nodig hebben.’ En de Commissie stelde onder meer voor dat fossiele bedrijven eenderde van hun winst inleveren om met 140 miljard euro consumenten te compenseren. Het kan niet anders of de politieke partijen die zich al jaren opwerpen als hoeder van de lagere inkomens, de SP en de PVV, zagen deze week waar de bescherming daadwerkelijk vandaan komt. Als ze hun achterban willen helpen, hijsen ze in vaandeldrift de Europese vlag.||https://www.volkskrant.nl/columns-opinie/het-rood-wit-blauw-kan-zo-de-vlag-van-de-toekomst-worden~b9f17082/
2022-09-14||Kamer is uiterst kritisch over Defensienota, maar steunt wel investeringen in krijgsmacht||Daarmee omarmde de Kamer woensdag eigenlijk de kritiek die drie wetenschappers vorige week uitten toen zij verslag deden van hun ‘wetenschapstoets’ van de Defensienota. In de woorden van Peter Valstar (VVD): ‘De defensiecommissie moet nu maar zelf alle touwtjes aan elkaar knopen tussen alle visies en plannen die er al lagen, om uiteindelijk over een paar jaar uit verschillende brieven maar wijs te worden of ze ook behaald zijn.’ Hoogleraar Isabelle Duyvesteyn (Universiteit Leiden) noemde vorige week de tekortkomingen van de Defensienota ‘problematisch’. De wetenschappers laakten het ontbreken van een veiligheidsanalyse en indicatoren om vooruitgang te meten. Daarnaast zochten ze ook tevergeefs naar de ‘nauwere verbanden’ tussen de Defensienota en andere nationale veiligheidsdocumenten (zoals de nationale veiligheidsstrategie uit 2019) én de doelen van de Navo en de Europese Unie. Duyvesteyn prees de door Defensie in 2009 gemaakte Verkenningen als een doorwrochte studie waarin verschillende scenario’s en modellen voor de krijgsmacht op een rij waren gezet. ‘We zien in de Defensienota geen bewijs van een leercurve’, zei ze. Minister van Defensie Ollongren nam de kritiek ter harte. ‘De Defensienota is een startschot voor investeringen en veranderingen, maar wetenschappers zeggen terecht: maak dat meetbaar, concreter, transparant.’ Ze zegde de Kamer toe te gaan werken aan een ‘heldere, integrale manier van rapporteren’. Ollongren verwees ook naar de veiligheidsanalyse van twee pagina’s in de Defensienota. Deze bevat 254 woorden en een pictogram met dreigingen. ‘Daar zit heel veel onder’, zei de minister. Het zijn achttien zinnen, reageerde Kati Piri (PvdA), ‘dat is geen analyse’. Ook sommige keuzes uit de nota riepen vragen op. Waarom de focus op, zoals Derk Boswijk (CDA) het noemde, ‘veraf vechten’ (met onder meer nog meer F-35 bemande gevechtsvliegtuigen en kruisraketten) en niet op ‘het gevecht nabij’ zoals dat nu in Oekraïne op de grond gevoerd wordt. Specialisten als Frans Osinga van de Nederlandse Defensie Academie noemen die keus bewust, omdat Nederland verder van de oostflank ligt en bij een groot conflict dus heel snel inzetbare capaciteit nodig heeft. ‘Maar de Navo vraagt toch om zwaar gemechaniseerd materieel?’, vroeg Boswijk. Dat viel ook andere partijen op: dat juist die Navo-behoefte niet wordt ingevuld. Commandant der Strijdkrachten Onno Eichelsheim zei daarover al dat de middelen ‘nu eenmaal eindig zijn’ en erkende dat over deze keus ‘ongemak’ bestaat bij de Navo. Ollongren houdt het erop dat Nederland die Navo-behoefte samen met Duitsland invult – met Duitse tanks – en dat de Navo dat moet omarmen. Ollongren antwoordde ook op de kritiek dat de Defensienota niet veel meer is dan een boodschappenlijstje van de krijgsmachtdelen, waarbij de landmacht er (alweer) het slechtst vanaf komt. Het is een publiek geheim dat defensienota’s het resultaat zijn van interne bureaucratische strijd tussen de krijgsmachtdelen. Ditmaal lag daarbij nog vers in de herinnering hoe de tussentijdse meevaller onder minister Bijleveld in de vorige regeerperiode vooral naar F-35’s ging. Volgens Ollongren is het echter geen ‘poldernota’ en geen ‘verdelende rechtvaardigheid’. Het meeste geld gaat naar het op peil brengen van de hele krijgsmacht, na jaren kaalslag. Verder zijn keuzes gemaakt die de wendbaarheid, inzetbaarheid, vuurkracht en inzet op hightech van de krijgsmacht vergroten. Die ‘brede krijgsmacht’, met investeringen in lacunes die zowel in de Navo als de EU bestaan, is precies wat Nederland – ‘de achtste krijgsmacht binnen de Navo’ – nodig heeft, zei Ollongren, gezien de verschillende taken en dreigingen.||https://www.volkskrant.nl/nieuws-achtergrond/kamer-is-uiterst-kritisch-over-defensienota-maar-steunt-wel-investeringen-in-krijgsmacht~bdcb9c59/
2022-09-14||Collignon||18 juni 2022 16 juni 2022 11 juni 2022 9 juni 4 juni 2022 2 juni 2022 28 mei 2022 21 mei 2022 10 maart 2022||https://www.volkskrant.nl/nieuws-achtergrond/collignon~bc803266/
2022-09-14||Outdoormiljardair steekt zijn vermogen in een fonds voor klimaat en natuur. ‘De aarde is onze enige aandeelhouder’||Dat heeft het in Ventura, Californië gevestigde Patagonia woensdagavond bekendgemaakt. Het bedrijf bestaat dit jaar een halve eeuw. Met de operatie moet het bedrijf ook zonder oprichter Chouinard de komende vijftig jaar verder kunnen werken aan zijn missie. Die bestaat uit ‘zakendoen om de planeet te redden’, zoals het bedrijf het zelf omschrijft. In plaats van een beursgang verdeelt Chouinard (geschat vermogen volgens zakenblad Forbes: 1,2 miljard euro) zijn aandelen over twee fondsen. The Patagonia Purpose Trust krijgt 2 procent en moet daarmee het voortbestaan van het bedrijf zeker stellen, zonder af te wijken van de bedoelingen van de oprichter. Die zijn ‘het faciliteren van dat waarin het bedrijf het beste is: als commercieel bedrijf laten zien dat kapitalisme kan werken voor de planeet’, aldus het persbericht van Patagonia. De overige 98 procent komt in de nieuwe structuur terecht bij The Holdfast Company. Elke dollar winst die niet wordt geherinvesteerd in het bedrijf, gaat naar dit fonds ‘om natuur en biodiversiteit te beschermen, bloeiende gemeenschappen te steunen en te vechten tegen de klimaatcrisis’. Afhankelijk van de bedrijfsresultaten verwacht Patagonia jaarlijks ongeveer 100 miljoen euro dividend uit te kunnen keren, die het fonds kan investeren in duurzame projecten. Het in 1973 opgerichte outdoormerk Patagonia ontwerpt en verkoopt kleding en spullen voor buitensporten als klimmen, surfen, skiën, vliegvissen en hardlopen. Oprichter Chouinard is een ervaren bergbeklimmer en fervent vliegvisser die al in 1957 klimuitrusting verkocht. De Amerikaan met een Frans-Canadese vader ging in de loop der jaren zakendoen steeds meer vermengen met milieuactivisme. De woensdag aangekondigde operatie moet daarvan het (voorlopige) sluitstuk worden. ‘Als er enige hoop is op een bloeiende planeet over vijftig jaar, dan moet iedereen doen wat hij of zij kan met de bronnen die we hebben’, zegt Chouinard in een verklaring. ‘Als de topman die ik nooit wilde zijn, lever ik mijn bijdrage. We maken de aarde onze enige aandeelhouder. Ik ben bloedserieus om de planeet te redden.’ Patagonia beschouwt zich als een activistisch bedrijf, dat jaarlijks al 1 procent van de omzet overmaakt naar goede doelen op het gebied van duurzaamheid en natuurbehoud. Patagonia geeft als niet-beursgenoteerd bedrijf geen financiële informatie, maar laat weten dat de omzet de afgelopen tien jaar is verviervoudigd tot ‘meer dan een miljard dollar’. Het bedrijf heeft 96 vestigingen wereldwijd met 3.600 werknemers. De onderneming staat bekend als een van de grootste opkopers van natuurgebieden en probeerde tevergeefs de Amerikaanse kledingindustrie biologisch te maken, wat door het bedrijf als een nederlaag wordt gezien. Patagonia heeft een goed moment gekozen voor de nieuwe aanpak. De afgelopen zomer was een aaneenschakeling van aan klimaatverandering gerelateerde rampen zoals bosbranden, extreme droogte en hittegolven. ‘Het huidige kapitalistische systeem heeft zijn winsten behaald tegen enorme kosten, waaronder groeiende ongelijkheid en grootschalige, niet-gecompenseerde milieuschade. De wereld staat letterlijk in brand’, zegt Patagonia-voorzitter Charles Conn. ‘Bedrijven die het nieuwe model van kapitalisme omarmen, met diepe toewijding aan een hoger doel, zullen niet alleen beloond worden met meer investeringen, betere werknemers en grotere klantentrouw. Ze zijn de toekomst.’ Chouinard past in een lange rij van Amerikaanse miljardairs die zich bezighouden met filantropie, met Bill Gates (als weldoener inmiddels ruim gepasseerd door MacKenzie Scott, de ex-vrouw van Amazon-oprichter Jeff Bezos) als bekendste voorbeeld. Maar volgens critici moeten ultra-rijken (meer) belasting betalen in plaats van hun eigen goede doelen te kiezen. Veel rijke filantropen zijn overigens zelf ook voor hogere belastingen. Patagonia zegt zich er al heel lang hard voor te maken dat alle bedrijven hun belastingen betalen. In 2018 gaf Chouinard nog 14 miljoen dollar aan goede doelen weg, die hij aan de belastingverlagingen van Donald Trump had overgehouden.||https://www.volkskrant.nl/nieuws-achtergrond/outdoormiljardair-steekt-zijn-vermogen-in-een-fonds-voor-klimaat-en-natuur-de-aarde-is-onze-enige-aandeelhouder~bef6468b/
2022-09-14||Afromen van winst op groene stroom: ‘meer een idee dan een plan’||‘Op zich goed en geheel begrijpelijk dat Europa iets wil doen om slachtoffers van hoge energieprijzen te ondersteunen. Maar de maatregel om winsten op duurzame energie af te romen is totaal onuitvoerbaar.’ Dat is woensdag de reactie van Nederlandse investeerders en producenten die met wind- en zonnestroom hun geld verdienen. De Europese Commissie wil winsten afromen van producenten van kernenergie en duurzame energie. Alles wat zij meer verdienen dan 180 euro per megawattuur moet naar de staatskas. Een plan waarover ook het ministerie van Economische Zaken woensdag na wat loftuitingen op Europa – ‘goed dat de commissie de regie neemt’ – een tamelijk vernietigend oordeel velt. ‘De kans dat wij de toch al overbelaste Belastingdienst gaan vragen om deze zeer ingewikkelde regeling uit te voeren, is klein.’ Om te begrijpen waar de praktische bezwaren vandaan komen, moet je iets dieper in de Europese elektriciteitsmarkt duiken. De extreem hoge stroomprijs die de laatste maanden veelvuldig in de media opduikt, betreft de zogenoemde day-ahead price. Die komt tot stand op de markt waar stroom wordt verkocht voor de dag van morgen en die prijs is nu tien keer zo hoog als vorig jaar. Nederlandse aanbieders van groene stroom die op die markt actief zijn, behalen dus royale winsten. Een bankier vertelt, op voorwaarde van anonimiteit, hoe dat voor een hem bekend zonnepark uitpakt. ‘Voorheen leverde dat elk jaar zo’n 250 duizend euro op uit de verkochte stroom en daarnaast nog eens 700 duizend euro SDE-subsidie van de overheid. Die subsidie legt het verschil bij tussen de marktprijs en de prijs die voor het park nodig is om een minimaal rendement te halen. Maar nu is die subsidie niet meer nodig. De stroom brengt dit jaar bijna 2 miljoen op.’ Alleen: lang niet alle groene energieproducenten kunnen van die hoge day-aheadmarkt profiteren. Velen hebben hun stroom via langjarige energiecontracten al verkocht. Op die manier hebben de eigenaren van zon- en windparken de zekerheid dat hun investering zich zal terugverdienen. En die zekerheid is weer nodig om van banken het geld te kunnen lenen om het project te financieren. Hoeveel groene stroom direct via de day-aheadmarkt wordt verhandeld, is onbekend. Maar Olof van der Gaag, voorzitter van de Nederlandse Vereniging Duurzame Energie, schat dat zeker de helft langjarig is verkocht. ‘En om het ingewikkelder te maken zijn er ook allerlei tussenvormen. Bedrijven die een deel van hun energie op de day-aheadmarkt aanbieden en een deel in lange contracten hebben zitten, bijvoorbeeld.’ Een mooi voorbeeld is het windpark Hollandse Kust Zuid, dat op dit moment zonder subsidie wordt gebouwd door Vattenfall in de Noordzee. De helft van de stroom die er wordt opgewekt, is al verkocht aan twee bedrijven, chemieconcern Basf en verzekeraar Allianz. De andere helft gebruikt Vattenfall om zelf door te verkopen aan klanten. Zo wordt duidelijk dat het lang niet alleen maar producenten zijn van duurzame energie die profiteren van de hoge day-ahead price. Dat kunnen ook de partijen zijn die via een lange termijncontract groen stroom hebben ingekocht. Die profiteren wanneer zij de stroom zelf nodig hebben omdat ze ineens een relatief gunstig tarief betalen voor hun stroom. Maar als ze willen, kunnen ze de stroom ook weer doorverkopen. ‘Daardoor is moeilijk te achterhalen waar winsten precies neervallen’, bevestigt de woordvoerder van Economische Zaken. Het terughalen van die winsten noemt hij daarom ‘meer een idee dan een plan’. De Europese Commissie wil ook van fossiele bedrijven de winsten afromen. Dit hoeft volgens eurocommissaris Frans Timmermans niet al te ingewikkeld te zijn: ‘Het is eenvoudig. Je gaat naar een bedrijf, je vraagt naar de boeken, je bekijkt de winsten’, zei hij voorafgaand aan de presentatie van de plannen woensdag in Straatsburg tegen journalisten. Energie-expert Lucia van Geuns van het Centrum voor Strategische Studies in Den Haag ziet dat anders. ‘Ik was verbaasd toen ik hoorde dat ook Shell en BP op de nominatie staan. Shell is een Brits bedrijf en het Verenigd Koninkrijk wil zelf mogelijk een extra belasting invoeren.’ In Nederland, maar ook in de rest van de EU wordt niet veel fossiele energie meer geproduceerd, zegt Van Geuns. Waardoor er volgens haar nog maar beperkt afgeroomd kan worden. ‘Je zou hier kunnen denken aan de NAM (deels Shell en ExxonMobil, red.), maar dat is vanaf het komend gasjaar niet meer zo’n grote producent.’ Van Geuns ziet vooral problemen in de uitvoering. ‘Je kunt misschien een pot creëren, maar hoe ga je het geld daaruit vervolgens verdelen en aan wie?’ Wellicht kan dit in Nederland via de Belastingdienst, zegt Van Geuns, maar dat zal niet eenvoudig zijn. ‘De duivel zit in de uitvoerbaarheid.’ Shell liet woensdag weten ‘de noodzaak te ondersteunen’ voor noodbeleid en andere tijdelijke maatregelen om burgers en bedrijven te ondersteunen, maar laat zich niet uit over de plannen om de winsten van fossiele energiebedrijven af te romen. Het concern zei woensdag te wachten op details van de Commissie en zegt ‘constructief’ te zullen samenwerken met lidstaten. Element NL, de koepel voor Nederlandse olie- en gasbedrijven, zegt bij monde van voorzitter Menno Snel ‘een steentje te willen bijdragen’. Snel zei in het radioprogramma Sven op 1 te werken aan een omvangrijk fonds dat dient om energiearmoede te bestrijden. Het kabinet toonde zich tot nu toe weinig enthousiast over de invoering van een afroombelasting voor de fossiele sector. Het ziet meer in een verhoging van de mijnbouwbelasting. Hoeveel deze maatregel kan opleveren, zegt het ministerie van Economische Zaken nog niet te weten. Een woordvoerder ziet wel ‘zeer serieuze inkomsten’ in het verschiet. Nederland verdient overigens nu al flink aan de gasbaten. Eerder berekende het Centraal Planbureau dat die dankzij de forse gasprijs dit jaar mogelijk 10 miljard euro hoger zullen zijn.||https://www.volkskrant.nl/economie/afromen-van-winst-op-groene-stroom-meer-een-idee-dan-een-plan~b5e60576/
2022-09-14||Naast de schommels staan in Turkse speeltuinen verlaten fitnessapparaten. ‘Wij Turken zijn een beetje lui’||Een oase pal in het immer drukke centrum van de grootste stad van Europa. Burcu Boga zit met haar 12-jarige dochter Özge op een kleed in het gras. De zomer laat zich van zijn beste kant zien. Ontspannen maar waakzaam houdt de 35-jarige moeder een oogje in het zeil terwijl zoontje Rüzgar en dochter Kübra verderop aan het schommelen zijn. Özge speelt liever met een bal. Twee hotels en een paar flats beschermen de speeltuin tegen het stadsrumoer en overdadig zonlicht. Aan de zuidkant leidt een smal wandelviaduct naar het Gezipark en het Taksimplein, de plek waar negen jaar geleden een roemruchte protestbeweging tegen de regering-Erdogan begon. Aan de andere kant is een doorsteek naar het Maçkapark, een veel grotere stadsoase. Boga woont in de wijk Tophane, een kilometer verderop aan de Bosporus. Ook daar is een speeltuin, maar ‘daar komen zigeuners, daarom gaat niemand erheen’, zegt ze. Hier in Elmadagpark (Appelbergpark) zitten soms verslaafde thinnerdrinkers op een bankje, maar die bezorgen niemand last – alleen zichzelf. Bovendien voelt het vertrouwd hier, de vrouw is in deze buurt opgegroeid. Naast het terrein met de veelkleurige glijbanen, schommels en wippen staan twaalf andersoortige toestellen, lichtblauw en oranje. Het zijn fitnesstoestellen, bedoeld voor de volwassen gebruiker. Ze zijn van de lichte soort, grote spierbundels of een superconditie hoef je er niet voor te hebben. Bijna iedereen kan ze gebruiken. Maar dat is nu net het punt: niemand gebruikt ze. Niet alleen nu niet, terwijl we met Burcu Boga zitten te praten, maar ook niet tijdens vele andere bezoeken aan dit parkje, als onderdeel van onze eigen hardlooproute. Het is wat op veel plaatsen in Turkije kan worden aangetroffen: goedbezochte speeltuinen in combinatie met een batterij aan verlaten fitnessapparaten. In zekere zin is dat tafereel het product van een goedwillende overheid. De regerende AK-partij wilde de afgelopen twintig jaar laten zien dat ze het beste met de burgers voor heeft. Dat resulteerde in de komst van ziekenhuizen, vliegvelden, snelwegen, universiteiten, nieuwbouwwijken en winkelcentra, maar ook op kleinschaliger niveau werd geïnvesteerd in voorzieningen. De oppositie laat zich niet onbetuigd. In door haar bestuurde gemeenten doet de centrumlinkse CHP haar best te bewijzen minstens zoveel te doen voor het welzijn van de bevolking en ja, daar hoort bij het voorzien in de behoeften van het spelende kind en de sportende volwassene. Bij uitstek geldt dat voor de CHP’er die sinds drie jaar burgemeester is van Istanbul, Ekrem Imamoglu. Zijn onverwachte verkiezingszege was een dreun voor president Erdogan en diens AKP. Imamoglu kwam daardoor zelfs in beeld als mogelijke tegenkandidaat van Erdogan bij de presidentsverkiezingen volgend jaar. Vooralsnog doet hij zijn best de stad groener en leefbaarder te maken, zoals hij dat ook met succes deed als burgemeester van de deelgemeente Beylikdüzü. Daartoe heeft hij onder meer een afdeling Spelen en Recreatie in het leven geroepen. Daar is Basak Incekara coördinator van de ‘kindvriendelijke speeltuinen’. ‘Een nieuw concept’, zegt ze. ‘De veiligheidsnormen zijn een probleem. We hebben geen duidelijke regels. Ontwerpers zijn bang om iets te maken dat onveilig zou kunnen zijn. Maar wij willen natuurlijke materialen, in plaats van metaal en plastic.’ Zojuist is voor de speeltuinen van Istanbul een Masterplan opgesteld samen met de Urban95 Academy, een initiatief van de Nederlandse Bernard van Leer Foundation om steden kindvriendelijker te maken. Veertig steden wereldwijd doen eraan mee. Het getal ‘95’ staat voor de gemiddelde lengte van een kind in centimeters. Intussen hangen de fitnesstoestellen er in het Masterplan een beetje bij. Incekara weet ook niet zo goed wat de gemeente ermee aan moet. ‘Ik heb geen idee hoeveel ze worden gebruikt. Maar ze zijn onderdeel van onze planning. Burgers vragen erom. Als we ze schrappen, zullen mensen boos worden.’ De vraag is waarom die burgers het dan laten afweten als het daadwerkelijk op bewegen aankomt. Het botte antwoord is: omdat Turken niet van bewegen houden. Turken fietsen niet. Turken doen niet aan hardlopen. Turken zwemmen niet. Turken houden wel van voetbal, maar vooral als dat gebeurt door 22 mannen in een stadion. Uiteraard doen we met bovenstaande veel Turken tekort. Aan de kust duikt menigeen in zee, in het weekend trekken groepjes liefhebbers eropuit op hun toerfietsen, er wordt heus wel aan sport gedaan in clubverband. Volleybal bijvoorbeeld is zeer populair onder vrouwen. In de steden bestaat een groeiend cohort van jonge voortrekkers die het mondiaal idee van de gezonde levensstijl hebben omarmd, met pilates en al. Maar het algemene beeld is er toch een van een bevolking die te veel op de krent blijft zitten. Obesitas is een groeiend probleem, ook onder de jeugd. Het Actieplan ter Voorkoming van Kinderobesitas 2019-2023 zal volgend jaar door de regering ongetwijfeld worden verlengd. ‘Wij Turken zijn een beetje lui, sporten is niet voor ons’, zegt moeder Boga in de speeltuin. Als betrekkelijk vrij opgevoed kind deed ze aan taekwondo, maar daaraan kwam een eind toen ze op haar 15de zwanger raakte en trouwde. ‘Na mijn huwelijk ben ik overal mee gestopt.’ Ook met school, stelt ze spijtig vast. Haar kinderen zullen verder leren, dat is zeker. Dochter Özge wil officier van justitie worden. En sport? ‘Toevallig bracht mijn man het gisteren ter sprake. Hij vroeg wat de kinderen willen. Mijn zoontje wil boksen, mijn jongste dochter wil hardlopen.’ Dat is dan een broodnodige aanvulling op wat ze op school aan beweging krijgen, want dat houdt niet over. ‘Er is te weinig gym’, zegt gymleraar en sportschoolhouder Necdet Kalyoncu (42). ‘Pas op het lyceum krijgen de kinderen een of twee uur les per week. Maar als er examens zijn worden gym, muziek en kunst als eerste geschrapt. Of wij moeten invallen voor de klas bij gebrek aan docenten. Een leerling kan zijn school afmaken zonder ooit gym te hebben gehad.’ Jawel, zegt Kalyoncu, het besef van het belang van lichaamsbeweging neemt toe. Dat merkt hij ook in zijn sportschool CS in het centrum van Istanbul. ‘Maar fitness wordt vaak alleen gedaan om het uiterlijk, of om kilo’s kwijt te raken. Ook belangrijk, maar op een goede lichaamshouding wordt minder gelet.’ En de fitnesstoestellen in de open lucht, zoals in Elmadagpark? ‘Belachelijk’, zegt de gymleraar. ‘Niemand doet het. En begeleiding ontbreekt. Mensen zonder kennis van zaken moeten met apparaten werken die nergens op slaan. Als je ze verkeerd gebruikt, kan het zelfs schadelijk zijn.’||https://www.volkskrant.nl/nieuws-achtergrond/naast-de-schommels-staan-in-turkse-speeltuinen-verlaten-fitnessapparaten-wij-turken-zijn-een-beetje-lui~be969ba6/
2022-09-14||Broer die stervoetballer Pogba beschuldigt van hekserij is gearresteerd ||Mathias Pogba en twee anderen zouden zich aan het begin van de middag hebben gemeld bij de politie, en direct in hechtenis zijn genomen, melden gerechtelijke bronnen aan Franse media. Een dag eerder (dinsdag) zou er een vierde man zijn aangehouden. De opmerkelijke affaire werd begin augustus zichtbaar voor het publiek. Toen plaatste Mathias Pogba een opmerkelijke video op TikTok, waarin hij zei met ‘grote onthullingen’ te zullen komen over zijn broer. Een week later liet de broer weten dat die onthulling iets te maken heeft met ‘hekserij’: volgens Mathias had Paul Pogba een marabout, een West-Afrikaanse magiër, in de arm genomen om Kylan Mbappé te vervloeken – een andere grote ster uit het Franse elftal. Na het verschijnen van de eerste video had Paul Pogba (29) al laten weten dat zijn broer al maandenlang probeerde om hem af te persen. Toen Pogba, een Fransman van Guinese afkomst, in maart op bezoek was bij familie in Parijs zouden oude vrienden hem hebben meegesleurd naar een appartement, waar ze hem verweten dat hij ze nooit financieel heeft geholpen sinds hij profvoetballer is. Twee gewapende mannen zouden hebben beweerd dat ze Pogba al dertien jaar lang zonder zijn weten discreet bewaakten, en daar nu 13 miljoen euro voor wilden. Pogba zou daarna nog meerdere keren zijn geïntimideerd door deze mannen, die hierbij in gezelschap bleken te zijn van zijn broer Mathias. Hierop lichtte Pogba de advocaten van Juventus in, de club uit Turijn waar hij in juli tekende. Mathias (die samen met broer Florentin een tweeling vormt) is twee jaar ouder dan Paul, en werd geboren in Guinee voordat het gezin naar Frankrijk verhuisde. Beide mannen zijn ooit uitgekomen voor het nationale elftal van Guinee, al kwam Mathias niet verder dan een paar invalbeurten. Terwijl de ster van Paul steeds verder rees, ging de carrière van Mathias bergafwaarts. Op zijn hoogtepunt (in het seizoen 2016-2017) kwam hij uit voor Sparta Rotterdam, maar nu zit hij zonder club.||https://www.volkskrant.nl/nieuws-achtergrond/broer-die-stervoetballer-pogba-beschuldigt-van-hekserij-is-gearresteerd~b57dc44a/
2022-09-14||Tennissers starten in zware Davis Cup-poule met winst op Kazachstan||In een poule met ook de sterke tennislanden Groot-Brittannië en de Verenigde Staten moet Nederland bij de eerste twee eindigen om zich te plaatsen voor de finaleweek, eind november in Malaga. Op de indoor hardcourtbaan in de Emirates Arena wachten vrijdag en zaterdag de partijen tegen de op papier moeilijkste tegenstanders uit de groep. Nederland speelt tegen elk land twee enkelpartijen en een dubbelpartij. Van de Zandschulp en Griekspoor wonnen tegen Kazachstan hun enkelpartij, waarna dubbelspecialisten Wesley Koolhof en Matwé Middelkoop hun wedstrijd verloren. Het was een smetje op de goede start, omdat het aantal gewonnen partijen aan het eind een rol kan spelen. ‘We zullen het zwaar krijgen. Groot-Brittannië en de Verenigde Staten zijn de favoriet’, aldus Haarhuis in aanloop naar het prestigieuze landentoernooi. ‘Maar als we goed spelen kunnen we ook van die landen winnen, daar ben ik van overtuigd. Het doel is om ons te kwalificeren voor Malaga.’ Het zou voor het eerst zijn dat Nederland zich weet te plaatsen voor de finales van de Davis Cup, sinds het toernooi in 2019 op de schop ging. Een slecht verdienmodel, overvolle tenniskalender en best-of-five-partijen die te lang duurden noopte de organisatie een streep te zetten door de oude opzet, met elke ronde uit- en thuiswedstrijden. De groepsfase van de nieuwe Davis Cup bestaat uit zestien landen, verdeeld over vier poules. Glasgow is een van de vier speelsteden waar de poules worden afgewerkt. De andere gaststeden zijn Bologna, Valencia en Hamburg. Met best-of-three-duels duren de partijen korter. De nummers één en twee van elke groep plaatsen zich voor de finaleweek in november, waar de beste acht landen via een knock-outsysteem gaan uitmaken wie zich het beste tennisland mag noemen. Nederland staat twintigste op de wereldranglijst. Een stuk lager dan Kazachstan (9), Groot-Brittannië (8) en de Verenigde Staten (4). Toch heerst er optimisme bij het Nederlandse team. Met Van de Zandschulp en Griekspoor beschikt captain Haarhuis over tennissers die het afgelopen jaar de top-50 binnen stormden. Tim van Rijthoven (107de op de wereldranglijst) is de derde enkelspeler op het hoogste niveau. Hij won deze zomer verrassend het ATP-toernooi van Rosmalen en reikte op Wimbledon tot de vierde ronde, waarin hij van Novak Djokovic verloor. Na een lange periode waarin Nederland vooral leunde op de schouders van kopman Robin Haase heeft Haarhuis plots de luxe om te kiezen welke twee spelers hij voor de enkelpartijen inzet. En ook in het dubbelspel moest hij een moeilijke knoop doorhakken: Jean-Julien Rojer, winnaar bij het dubbelspel op Roland Garros, viel buiten de selectie, evenals Haase (plek 288 op de wereldranglijst). ‘Ik werk natuurlijk al langer met deze jongens’, aldus Haarhuis over de generatiegenoten Van de Zandschulp, Griekspoor (beiden 26) en Van Rijthoven (25). ‘Je zag dat ze potentie hadden, alleen is het altijd de vraag of het er ook uit komt. Natuurlijk heb je liever niet dat ze pas op hun 28ste doorbreken. Maar we zien de laatste jaren ook dat spelers pas op latere leeftijd de top-100 bereiken.’ Volgens Haarhuis, die als tennisser 31 van de 47 Davis Cup-partijen won die hij speelde, duurt het proces van fulltime spelen en ontwikkelen van mentale hardheid langer dan velen denken. Het Davis Cup-treffen met Kazachstan, Groot-Brittannië en de Verenigde Staten is een nieuw meetmoment om te kijken waar de nieuwe generatie Nederlandse tennissers staat. ‘Met Van de Zandschulp en Griekspoor is die nieuwe generatie er, dat is duidelijk. En ook Tim haakt nu aan’, aldus Haarhuis. Hij zag hoe Van de Zandschulp (ATP-35) als kopman in drie sets (3-6, 6-1, 6-4) afrekende met de Kazachse kopman Alexander Boeblik, de mondiale nummer 44. Griekspoor had toen al gewonnen van de ervaren Michail Koekoesjkin (ATP-221): 6-1, 3-6, 6-3. Zo kende Nederland de gewenste start, met twee lastige confrontaties in het verschiet. Bij de Britten maken onder meer drievoudig grandslamkampioen Andy Murray en toptienspeler Cameron Norrie onderdeel uit van de selectie. De Verenigde Staten hebben met Taylor Fritz (ATP-12) een wereldtopper, al meldde Frances Tiafoe zich af. De 24-jarige Amerikaan haalde vorige week de halve finale op de US Open, waarin hij van de latere winnaar Carlos Alcaraz verloor. Haarhuis kijkt uit naar de partijen met de gerenommeerde tennislanden. ‘Het team staat er goed voor’, aldus de captain. ‘We moeten erin geloven dat we elke wedstrijd kunnen winnen, ook tegen de sterke tegenstanders.’||https://www.volkskrant.nl/sport/tennissers-starten-in-zware-davis-cup-poule-met-winst-op-kazachstan~bc959f99/
2022-09-14||Rechts blok wint Zweedse verkiezingen, premier Andersson maakt aftreden bekend||Nadat de stemmen uit het buitenland waren geteld, kon de zittende regering woensdag de uitslag bekendmaken. Die was al enige dagen voorzien. Het is voor het eerst dat de Zweden Democraten (SD), die immigratie sterk willen beperken, regeringsinvloed krijgen. Tot dusver wilden de andere rechtse partijen in Zweden niet met de partij samenwerken, onder meer vanwege het rechts-extremistische verleden van de partij. Dat taboe is mede vanwege de sterke groei van de SD losgelaten. De partij haalde zondag 20,6 procent van de stemmen en is de tweede partij van Zweden geworden. Een gedoogconstructie, waarbij de SD mee het beleid bepaalt maar geen ministers levert, lijkt de voorkeur te hebben. De sociaal-democraten van de huidige premier Magdalena Andersson werden de grootste met ruim 30 procent van de stemmen. Toch maakte zij woensdagavond haar aftreden bekend, omdat de door haar gewenste centrum-linkse coalitie geen meerderheid meer heeft. De leider van de Zweden Democraten, Jimmie Akesson, riep de overwinning uit. ‘Het is tijd om Zweden op de eerste plaats te zetten.’ In Zweden verbinden partijen zich voorafgaand aan de verkiezingen aan een politiek blok met een premierskandidaat. Het centrum-rechtse blok behaalde een nipte meerderheid. Door het minieme verschil bleef het woensdag, toen de laatste stembiljetten binnenkwamen, tot op het laatste moment spannend welk blok zou winnen. De premierskandidaat voor het centrum-rechtse blok is Ulf Kristersson van de rechts-conservatieve partij De Gematigden. Hij zal de komende formatiegesprekken leiden. De opmars van de Zweden Democraten komt voor veel Zweden als een schok. De partij is in 1988 opgericht door onder meer twee mensen die actief waren in de neonazi-beweging. Weliswaar heeft de partij leden met neonazi-sympathieën allang de deur gewezen, toch raken SD-politici nog altijd regelmatig betrokken bij racistische schandalen. De partij kwam in 2010 onder leiding van de huidige partijleider Jimmie Akesson voor het eerst in het Zweedse parlement en is sindsdien bij elke landelijke verkiezing gegroeid. De afgelopen tijd profiteerde de partij van het feit dat bendecriminaliteit en segregatie belangrijke verkiezingsthema’s waren. Bij schietpartijen kwamen dit jaar al 47 mensen om het leven. Veel van de schutters waren jongeren met een migratieachtergrond uit sterk gesegregeerde buitenwijken. In ruil voor hun gedoogsteun zullen de Zweden Democraten een forse reductie van de asielinstroom eisen. De partij voerde campagne met de belofte de instroom van immigranten naar ‘bijna nul’ te brengen. Daarnaast eist de partij dat migranten zonder permanente verblijfsvergunning geen uitkeringen krijgen. Ook wil de partij bendeleden dubbel zo zwaar straffen. Hoewel de SD als radicaal-rechts wordt beschouwd heeft de partij op sociaal-economische onderwerpen een links profiel. Zo pleit ze voor een hogere werkloosheidsuitkering, hogere pensioenen en opname van tandzorg in het basispakket. Die laatste plannen botsen met die van de beoogde coalitiepartners en zullen de onderhandelingen lastig maken. Een van de partijen op rechts, de Liberalen, lijkt verdeeld over samenwerking met de SD. De afzwaaidende premier Andersson zinspeelde daar woensdagavond al op. ‘We zullen klaarstaan de macht weer over te nemen als de zaken veranderen.’ De machtswisseling zal waarschijnlijk geen gevolgen hebben voor het Zweedse kandidaat-lidmaatschap van de Navo. Ook de rechtse partijen zijn vanwege de Russische inval in Oekraïne voor aansluiting bij het militaire bondgenootschap.||https://www.volkskrant.nl/nieuws-achtergrond/rechts-blok-wint-zweedse-verkiezingen-premier-andersson-maakt-aftreden-bekend~be4890c2/
2022-09-14||Donny M. bekent ontvoering, misbruik en doden 9-jarige Gino. ‘Wat ik heb gedaan, is afschuwelijk’||De rechtszitting in Maastricht is nog maar net begonnen, of het wordt de moeder van Gino al te veel. De vrouw, getooid in een shirt met de foto van haar overleden zoon, staat huilend op. Ze begint te gillen, te tieren. Ze maakt de verdachte uit voor ‘monster’ en ‘vuile rat’. De rechtbankvoorzitter begrijpt haar emoties, maar maant haar tot kalmte. Dat lijkt even te helpen. Totdat de officier van justitie de tenlastelegging voorleest en beschrijft hoe Gino vermoedelijk om het leven is gekomen (‘door smoren met een kussen of verwurgen of verdrinken of verdovende middelen te geven’). Dan krijgt ze het opnieuw te kwaad. ‘Hier is de moordenaar van mijn zoontje’, schreeuwt ze. Op verzoek van de rechtbank wordt Gino’s moeder door de parketpolitie de zaal uitgeleid. ‘De emoties zitten heel hoog’, merkt de rechtbankvoorzitter na een korte schorsing op. ‘Ze is niet te bedaren en volgt de zitting nu in een aparte kamer met videoverbinding.’ Daarmee zijn de emoties zeker niet weg uit de rechtszaal, met de nabestaanden van Gino op een rij direct achter de jonge verdachte, die al eerder is veroordeeld voor een zedendelict. De zus van Gino beeft van de stress. Want ook al is dit nog maar een voorbereidende zitting, de nabestaanden krijgen allerlei vreselijke details te horen over de laatste uren van Gino. Donny M. (22) heeft het jongetje op 1 juni aan het begin van de avond meegelokt vanaf een voetbalveldje in Kerkrade en hem in zijn auto ontvoerd naar zijn huis in Geleen, waar hij om half 8 ’s avonds aankwam. Daar heeft hij de jongen xtc en kamagra (een soort viagra) gegeven, seksueel misbruikt en om het leven gebracht. Uit onderzoek blijkt dat M. op internet naar informatie over ‘verstikken met een kussen’ heeft gezocht. Na de moord heeft hij het lichaam van Gino in vuilniszakken gewikkeld en onder een afdak bij een afgebrand huis in de buurt gedumpt. M. heeft alle feiten bekend, zowel over wat hij Gino heeft aangedaan als over het bezit, verspreiden en zelfs vervaardigen van kinderporno. Want de verdachte blijkt bijna vier jaar geleden ook ontucht te hebben gepleegd met een minderjarige jongen terwijl deze lag te slapen. Daarvan heeft M. een filmpje gemaakt. De jongen, inmiddels meerderjarig, is opgespoord en heeft aangifte gedaan. Om zijn proceshouding te peilen, begint de rechtbankvoorzitter met een reeks vragen. ‘Klopt het dat u Gino van het leven hebt beroofd?’ M.: ‘Dat klopt.’ Voorzitter: ‘Klopt het ook dat u hem wederrechtelijk van zijn vrijheid heeft beroofd?’ M.: ‘Dat klopt.’ Voorzitter: ‘En klopt het ook dat u hem seksueel hebt misbruikt?’ M.: ‘Dat klopt.’ De voorzitter vervolgt: ‘Klopt het dat u hem middelen hebt gegeven, medicijnen en drugs, meer specifiek mdma en viagra, zo noem ik het maar even?’ M.: ‘Ja, dat klopt.’ Voorzitter: ‘En klopt het ook dat u het dode lichaam van Gino uiteindelijk hebt weggemaakt en verborgen?’ M.: ‘Dat klopt.’ Voorzitter: ‘En klopt het ook dat u kinderporno in bezit heeft gehad en verspreid?’ M.: Dat klopt.’ Voorzitter: ‘Klopt het dat u ontucht hebt gepleegd met iemand terwijl die sliep en heeft u daarvan een filmpje gemaakt?’ M.: ‘Dat klopt.’ Rechtbankvoorzitter: ‘Wilt u daarover verder nog iets zeggen?’ M.: ‘Wat er is gebeurd en wat ik heb gedaan, is afschuwelijk. Dat had nooit mogen gebeuren.’ De geestestoestand van M. wordt vanaf medio oktober door deskundigen van het Pieter Baan Centrum (PBC) onderzocht. Bij de mishandeling van twee jongetjes in 2017, van wie er één ook seksueel werd misbruikt, is M. vanwege een persoonlijkheidsstoornis verminderd toerekeningsvatbaar verklaard. Datzelfde gebeurde bij een veroordeling in 2015 voor het gooien van een tegel vanaf een viaduct. Deskundigen constateerden een autismespectrumstoornis, hechtingsstoornis, aandachtsproblematiek en ADHD. Niettemin zagen ze een ‘matig’ recidive-risico. M. heeft een getroebleerde jeugd gekend. Van jongs af aan kreeg hij hulp en zorg van verschillende instellingen. Hij is omschreven als zeer kwetsbaar en zwakbegaafd. Onlangs werd bekend dat Toezicht Sociaal Domein, een samenwerkingsverband van vier rijksinspecties, gaat onderzoeken wat er misging bij de zorg, begeleiding en ondersteuning van M. Tijdens de zitting vraagt het Openbaar Ministerie om uitstel van het PBC-onderzoek. Want bij sectie op het lichaam van Gino zijn ook letselsporen gevonden die wijzen op verdrinking of bijna-verdrinking. Dat zou erop kunnen wijzen dat M. het slachtoffer met zijn hoofd onder water heeft geduwd. Dat heeft hij ook al eens gedaan met een hond, aldus de officier van justitie, omdat hij ‘kickte op het leed’ van anderen en dieren. Het OM wil daarom graag wachten op de definitieve rapportage van de patholoog. Maar de rechtbank wijst dat verzoek af. Die vindt het belangrijker dat het PBC-onderzoek zo snel mogelijk begint, ook omdat M. daaraan mee lijkt te willen werken. De verdachte heeft zelf verklaard dat hij de jongen enkele glazen water heeft gegeven en onder de douche heeft gezet. De volgende zitting is 5 december. Als M. door de parketpolitie naar de uitgang wordt afgevoerd, roept de zus van Gino geëmotioneerd: ‘Ooit zal ik je hebben, jongen, ook al duurt het twintig jaar.’||https://www.volkskrant.nl/nieuws-achtergrond/donny-m-bekent-ontvoering-misbruik-en-doden-9-jarige-gino-wat-ik-heb-gedaan-is-afschuwelijk~b5b207f8/
2022-09-14||Moeten mensen aan hun werk worden vastgekleefd?||Het probleem op Schiphol is niet zozeer het tekort aan mensen als wel het tekort aan ervaren mensen. De luchthaven kan met herfst- en zomerpremies nieuw personeel aantrekken voor de security check, maar die zijn daardoor niet meteen goed in hun werk. Ook het fouilleren van personen en het controleren van de bagage is een kunstje dat moet worden geleerd. Bij bijna alle werkzaamheden is ervaring een voordeel. Het geldt voor het maken van een perfecte cappuccino, het repareren van een kraan en het acteren in een soap. Wie het maar vaak genoeg doet, kan het sneller en beter. In economische termen stijgt daardoor de productiviteit. En hierdoor neemt de welvaart toe. Machines en betere werkprocessen hebben in het verleden geholpen met het verhogen van de productiviteit. Alleen leidt de huidige digitale revolutie nauwelijks tot een stijgende productiviteit. Het IMF waarschuwde eerder zelfs voor een productiviteitsstagnatie, die weer leidt tot ongelijkheid en groeiende onvrede. En die kan zich vertalen in geweld, in de vorm van terreur of oorlog. Alleen is niet duidelijk wat ertegen te doen is. Een van de mogelijke oorzaken is de mondiale vergrijzing. Die is niet te verhelpen, tenzij wereldwijd de afspraak wordt gemaakt dat levens op een bepaalde leeftijd zijn voltooid. Een andere oorzaak is het teruglopen van de wereldhandel ten gevolge van toenemend protectionisme. Voor het eerst sinds de Tweede Wereldoorlog groeit de wereldhandel minder dan het wereld-bbp, hetgeen betekent dat producten en diensten niet meer worden gemaakt of verricht op de plek waar dat het efficiëntst is. Een derde oorzaak is de verschuiving van een industriële economie naar een diensteneconomie. In de dienstensector zijn de productiviteitsstijgingen beperkter. Een kapper knipt niet meer mensen dan honderd jaar geleden en een barista maakt de koffie ook niet sneller dan drie decennia geleden. Integendeel, met de ouderwetse percolator in de herberg ging koffie zetten waarschijnlijk sneller dan met de innovatieve koffiemachine van Starbucks. En er is nog een onderbelichte oorzaak: de flexibilisering en toenemende mobiliteit op de arbeidsmarkt. Starbucks kwam er onlangs zelf achter. Door het toenemend aantal personeelswisselingen worden klanten steeds langzamer bediend en vormen zich langere rijen. Wie met een nieuwe baan begint moet eerst de procedures leren, weten waar de spullen liggen of hoe de programma’s op de computer werken. Dat gaat niet alleen ten koste van de eigen productiviteit, maar ook van de degene die de nieuwkomer moet inwerken. Nooit wisselden mensen zo snel van baan als sinds het begin van de coronacrisis. En nooit begonnen zoveel mensen met een baan waarvoor ze niet de opleiding en de ervaring hadden. Mensen moeten continu worden ingewerkt. De grootste dalingen van de productiviteit doen zich voor in de sectoren met de hoogste mobiliteit, zoals de horeca, de detailhandel en het toerisme. Wat meer zitvlees en wat minder jobhoppen zou de economie en de klant helpen. En dat kan worden bewerkstelligd met hogere vaste salarissen in plaats van tijdelijke premies. Maar die boodschap is niet aan Schiphol besteed.||https://www.volkskrant.nl/economie/moeten-mensen-aan-hun-werk-worden-vastgekleefd~b5a3d826/
2022-09-14||Roeiers met meer explosiviteit gevraagd voor Spelen van 2028: baan in LA kwart korter||De olympische roeibaan van 2028 is tot grote schrik van de roeigemeenschap flink ingekort. Het parcours is geen 2.000 meter, de standaardlengte sinds 1912, maar slechts 1.500 meter. Dat verschil van 500 meter heeft grote consequenties voor de sport waarin Nederland veel medailles wint. Bondscoach Eelco Meenhorst: ‘Dit doet afbreuk aan de sport. Je bouwt er jaren aan en dat is dan zo om zeep geholpen.’ De organisatie van de Olympische Spelen in Los Angeles heeft het Long ­Beach Marine Stadium uitgekozen voor de roei- en kanowedstrijden. In 1932 was dit ook al de locatie voor het olympisch roeitoernooi. Dat gebeurde toen gewoon over twee kilometer, maar sinds de bouw van de J.H. ­Davies-brug in 1955 is het slotstuk van de oude olympische roeibaan afgesneden van de rest. Nu resteert er slechts anderhalve kilometer open water. Voldoende lengte, oordeelden IOC en de wereldroeibond World Rowing deze maand. Het inkorten van de baan verandert wat Meenhorst betreft de essentie van het roeien, waarin de sporters sprint- en duurvermogen combineren. Met 500 meter minder voor de boeg wordt het middenstuk, dat op conditie wordt gevaren, minder belangrijk terwijl de explosieve start en finish meer nadruk krijgen. ‘Als je de inspanning 25 procent korter maakt, kom je uit op een ander soort sporter.’ De coach, die in 2021 de mannen dubbelvier naar goud begeleidde, maakt de vergelijking met sprinten op de atletiekbaan. Nelli Cooman was wereldtop op de 60 meter. Op die afstand werd ze tweemaal wereldkampioen en had ze het wereldrecord in handen. Op de 100 meter kwam ze tekort voor dergelijke resultaten en bleef het bij eenmaal zilver op het EK. Zo kan een op het oog vrij klein verschil in afstand grote gevolgen hebben voor de uitslag. Extra complex is het dat alle kwalificatiewedstrijden die toegang zullen bieden tot de Spelen van Los Angeles over de traditionele 2.000 meter zullen worden betwist. Het heeft dus geen zin om de nationale selectie al voor de Spelen toe te rusten op die 1.500 meter. ‘Voor de kwalificatie heb ik klassieke roeiers nodig.’ Op de roeibaan is de acht de snelste boot. Met zoveel spierkracht aan boord gaat het over 2.000 meter al snel anderhalve minuut rapper dan de skiffeurs die het in hun eentje moeten rooien. In de acht zitten daarom al vaak de net iets explosievere types, terwijl in een skiff meer uithoudingsvermogen nodig is. Een oplossing voor Los Angeles zou zijn om de snelle mannen en vrouwen vanuit de acht naar de kleinere boottypes door te verwijzen. Maar wie zitten er dan aan de riemen in de acht? ‘Jouw vraag is ook mijn vraag’, zegt Meenhorst. Als de nadruk meer op explosiviteit komt te liggen, is het goed mogelijk dat de Nederlandse boten zullen moeten verjongen, vermoedt Meenhorst. ‘Bij dat soort type atleten gaat leeftijd een rol spelen. Je ziet in de atletiek ook vaak dat de beste sprinters jonge mensen zijn.’ In de oertijd van het roeien wilden de afstanden op de Spelen wel eens variëren. In 1900 in Parijs was de baan 1.750 meter, vier jaar later in Saint Louis was het bijna twee keer zo ver: 3.218 meter. Sinds de Spelen van 1912 in Stockholm is 2.000 meter de norm. De enige uitzondering daarna was het olympisch toernooi van 1948 in Londen. Toen werd er geroeid over 1.850 meter. Aanvankelijk was in de plannen van Los Angeles het roeien voorzien bij Lake Perris. Het stuwmeer ligt op anderhalf uur rijden van de campus van UCLA, waar het olympisch dorp zal komen. Dat zou voor de roeiers te veel reistijd zijn en dus moest er in dat scenario een eigen dorpje verrijzen bij Lake Perris. De beslissing voor Long Beach Marine Stadium, dat in open verbinding staat met zee en dus met getij te maken heeft, is niet alleen uit historisch-nostalgische overwegingen genomen, maar ook om de kosten te drukken. Voor de roeiers die nu actief zijn, is het kortwieken van hun baan nog niet echt onderwerp van gesprek. Zij richten zich op de WK roeien die volgende week beginnen in het Tsjechische ­Racice. En ze hebben hun vizier op de Spelen van 2024 in Parijs. Los Angeles is nog veel te ver weg. ‘Binnen de staf zijn we er op de achtergrond al wel mee bezig’, zegt Meenhorst, die niet de indruk heeft dat er door de wereldroeibond om input vanuit de sport zelf is gevraagd. ‘Wij worden ermee geconfronteerd.’ De komende jaren zullen hij en zijn collega’s onderzoek doen naar de implicaties van de kortere olympische races. ‘Nu is het nog een beetje gissen.’||https://www.volkskrant.nl/sport/roeiers-met-meer-explosiviteit-gevraagd-voor-spelen-van-2028-baan-in-la-kwart-korter~b2ed9108/
2022-09-14||Ook flitsbezorgers en Picnic-personeel vallen onder supermarkt-cao||Op verzoek van de supermarktbranche en vakbonden FNV en CNV heeft minister Van Gennip maandag de supermarkt-cao algemeen verbindend verklaard voor de hele supermarktsector. Dat betekent dat ook de circa 15 duizend boodschappenbezorgers van online platforms als Picnic, Gorillas, Jumbo en Zapp hieronder zullen vallen. Zij hebben daardoor recht op hetzelfde loon, dezelfde arbeidsvoorwaarden en weekendtoeslagen als medewerkers van fysieke winkels. Met de algemeen verbindend verklaring maakt de minister een einde aan het conflict tussen de webwinkels en de stenen supermarkten, gesteund door de vakbonden. Dat begon enkele jaren geleden omdat Picnic zich weigerde te houden aan de supermarkt-cao. Volgens de webwinkel zou het een hele andere tak van sport bedrijven waarin weekendtoeslagen niet pasten, maar supermarkten en bonden spraken van ‘oneerlijke concurrentie’ omdat winkels als Albert Heijn, die ook aan bezorging doen, zich wél aan die cao moesten houden. Vakbond FNV sleepte Picnic voor de rechter, maar haalde bakzeil. Ondertussen passeerde de webwinkel ’s lands grootste vakbond door een geheel nieuwe ‘e-commerce’ cao af te sluiten met de kleine vakbond De Unie. Afgelopen maanden sloten ook de flitsbezorgdiensten en partijen als Pieter Pot (verpakkingsvrije online supermarkt) zich bij die cao aan, evenals de bezorgtak van de Jumbo. Uiteindelijk wendden beide partijen zich tot Van Gennip om de strijd te beslechten. Zowel de door FNV en CNV gesteunde supermarkten, als de door De Unie gesteunde webwinkels legden hun cao voor met het verzoek deze verbindend te verklaren voor de sector. Beide partijen maakten vervolgens weer bezwaar tegen elkaars verzoek. Nu trekken eerstegenoemden dus aan het langste eind. De minister ziet niet in waarom de bestaande afspraken voor supermarkten niet ook voor online boodschappendiensten zouden gelden. Een overwinning voor vakbond FNV, die stelt dat hiermee een einde komt aan de concurrentie op arbeidsvoorwaarden in de branche. Bestuurder Michiel Al zegt er desgevraagd op toe te gaan zien dat webwinkels de cao ook daadwerkelijk naleven. ‘Gebeurt dat niet, dan gaan we in platte vakbondstaal gewoon vorderen.’ E-commerce-voorzitter Daan Hermes, die spreekt namens de webwinkels, zegt zich echter niet zomaar gewonnen te geven. ‘De supermarkt-cao bestaat al sinds 1949 en dat straalt hij ook uit, dat past simpelweg niet bij een sector die nog maar vijf jaar bestaat.’||https://www.volkskrant.nl/economie/ook-flitsbezorgers-en-picnic-personeel-vallen-onder-supermarkt-cao~b0ddd65f/
2022-09-14||Coronacijfers geen dagelijkse kost meer, ziekenhuizen zien mogelijke opleving virus||De besmettingscijfers worden sinds deze maand niet meer dagelijks bekendgemaakt, maar twee keer in de week. Een woordvoerder van het RIVM licht toe dat het instituut zich hiermee meer wil richten op de trend in plaats van op de dagcijfers, die sterk kunnen fluctueren. Als het nodig is worden de dagelijkse updates hervat, maar er zijn geen concrete afspraken over wanneer dat dan zou gebeuren. De afgelopen week testten 8.327 Nederlanders positief, 6 procent meer dan de week daarvoor. In de Nederlandse ziekenhuizen is volgens het Landelijk Coördinatiecentrum Patiënten Spreiding (LCPS) mogelijk sprake van een omslagpunt. Het aantal nieuwe opnamen op de verpleegafdelingen steeg de afgelopen week, de bezetting daalt nog licht. Er liggen nu 473 met het virus besmette patiënten in het ziekenhuis, van wie er twee op de drie ook vanwege covid-19 zijn opgenomen (en de overigen voor een andere aandoening). Op de verpleegafdelingen is de drukte vergelijkbaar met een jaar geleden, op de ic zijn veel minder covid-patiënten opgenomen. Om een mogelijke nieuwe uitbraak of een nieuwe variant te detecteren zijn de testgegevens steeds minder zinvol. Sinds 11 april wordt testen bij klachten alleen nog bij uitzondering aangeraden. Dagelijks laten zo’n 1.600 personen zich testen bij de GGD, dat waren er in de winter geregeld nog ruim 100 duizend. Voor vroege signalering zijn de gezondheidsautoriteiten aangewezen op onder andere rioolwatermetingen. Het aantal virusdeeltjes in het riool is de afgelopen week weer licht toegenomen. Het aantal gemeten deeltjes is ongeveer eenderde van bijvoorbeeld de winterpiek van 2021-’22, maar is wel ongeveer tien keer zo hoog als vorig jaar september. Er zijn grote regionale verschillen: in Brabant-Zuidoost en de Gooi-en-Vechtstreek worden ruim twee keer zoveel deeltjes per inwoner aangetroffen als het landelijk gemiddelde. Het rioolwater in het zuiden van Zuid-Holland bevat relatief de minste riooldeeltjes.||https://www.volkskrant.nl/nieuws-achtergrond/coronacijfers-geen-dagelijkse-kost-meer-ziekenhuizen-zien-mogelijke-opleving-virus~b4023baa/
2022-09-14||Kabinet ziet geen noodzaak tot crisisaanpak jeugdbescherming ondanks oproep uit het veld||Dit blijkt uit een brief die minister Franc Weerwind (Rechtsbescherming) en staatssecretaris Maarten van Ooijen (Volksgezondheid) woensdag naar de Tweede Kamer hebben gestuurd. Een dag eerder publiceerden de inspecties hun noodoproep. Donderdag debatteert de Tweede Kamer over de jeugdbescherming. De inspecties hebben zo vaak misstanden aan de kaak gesteld en instellingen onder toezicht gesteld, dat zij geen andere mogelijkheid zien dan niet langer handhavend op te treden als een instelling tekortschiet door problemen die buiten haar invloedssfeer liggen. ‘De overheid moet direct in actie komen met een crisisaanpak, nu zij faalt om kwetsbare kinderen te beschermen’, stellen de inspecties. Weerwind en Van Ooijen komen niet met een nieuwe aanpak, maar grijpen vooral terug op al lopende projecten en op betere afspraken met de instellingen en gemeenten. Ook is er extra geld. Zo wordt op de begroting van Justitie 20 miljoen euro vrijgemaakt voor ‘caseloadverlaging en zij-instroomregeling’. Dat moet leiden tot ‘werkdrukverlaging bij de gecertificeerde instellingen, teneinde de continuïteit en kwaliteit van de jeugdbescherming te waarborgen, zodat kinderen en ouders de hulp en ondersteuning krijgen die zij nodig hebben’, zo schrijven de bewindslieden. Zo moeten medewerkers van zogenoemde gecertificeerde instellingen, GI’s, meer tijd krijgen per jeugdbeschermingsmaatregel. Dat moet de ‘continuïteit en kwaliteit van de jeugdbescherming ten goede’ komen. Door de lagere werkdruk zullen op termijn minder jeugdbeschermers uit de sector vertrekken en kan ook het verzuim dalen, hopen de bewindslieden. Daarnaast willen zij ‘proeftuinen doorontwikkelen’. In deze proeftuinen wordt geëxperimenteerd met het koppelen van informatie, zodat werkers in de jeugdzorg en andere sociaal werkers minder langs elkaar heen werken, informatie kunnen bundelen en gezamenlijk kunnen optrekken, zoals in de schuldhulpverlening of verslavingszorg. ‘Daarvoor’, schrijven Weerwind en Van Ooijen, ‘worden de lokale teams versterkt, zodat kinderen, gezinnen met kinderen, en huishoudens zonder kinderen betere en gerichtere hulp en ondersteuning krijgen. Een belangrijke rol hierbij is de ontwikkeling en opzet van de regionale veiligheidsteams.’ Over een aanpak van wachtlijsten voor de acute zorg maken ook Weerwind en Van Ooijen zich zorgen. ‘Wij vinden het werken met een wachtlijst uiteraard een onwenselijke situatie. Kinderen van wie de rechter heeft geoordeeld dat zij ernstig in hun ontwikkeling bedreigd worden, moeten onverwijld geholpen worden.’ Het kan niettemin ‘onontkoombaar’ zijn dat er wachtlijsten ‘worden ingesteld’, waarschuwen zij. ‘Bijvoorbeeld in een situatie waarin het personeelstekort zo oploopt dat de werkdruk voor hun medewerkers onaanvaardbaar hoog wordt en de kwaliteit van zorg voor alle kinderen en ouders onvoldoende wordt.’ Voordat een wachtlijst wordt ingesteld, moet de instelling met de gemeente overleggen. ‘Gemeenten hebben als opdrachtgever immers de verantwoordelijkheid zorg te dragen voor een toereikend en kwalitatief aanbod aan jeugdbescherming.’ Gemeenten en de instelling moet dan afspraken maken hoe de kinderen toch zo snel mogelijk hulp krijgen. ‘Het uitgangspunt is zo min en zo kort mogelijk met wachtlijsten te werken’, beloven de bewindslieden.||https://www.volkskrant.nl/nieuws-achtergrond/kabinet-ziet-geen-noodzaak-tot-crisisaanpak-jeugdbescherming-ondanks-oproep-uit-het-veld~b5ddcf3e/
2022-09-14||David Bowies beeldenstroom in Moonage Daydream doet je naar adem happen ★★★★★||David Bowie zit in de Hansa Tonstudio 2 in West-Berlijn, op 450 meter van de Muur. Het is juli 1977, we zien hem wat heen en weer schuiven met stroken papier. Er staan losse woorden en flarden tekst op die hij net heeft opgeschreven en daarna uitgeknipt. Hij wikt en schikt, en nog eens, en mompelt wat, net zolang tot de spontaan geordende snippers taalkundig ergens op slaan, hoe fragmentarisch soms ook. Het zullen de teksten worden voor zijn twaalfde studioalbum Heroes. Deze literaire techniek heet: cut-up. David Bowie heeft haar geleend van de ruim dertig jaar oudere William Burroughs, de schrijvende peetvader van de Amerikaanse Beat Generation. Dat weten we omdat het muziekblad Rolling Stone de twee op 17 november 1973 in Londen samenbracht. Het werd een hoogst kunstzinnig gesprek, terug te vinden in de bloemlezing David Bowie: The Last Interview and Other Conversations (2016). De dan 26-jarige Bowie legt Burroughs uit dat diens roman Nova Express (1964) hem doet denken aan zijn eigen Ziggy Stardust, waarvan hij na de plaatopname – zijn vijfde studioalbum, uitgebracht op 17 juni 1972 – en de aansluitende wereldtournee nu een theatershow wil maken. Hij heeft veertig scènes geschreven die de acteurs uit hun hoofd moeten leren. ‘En dan gooien we ze de middag voor de voorstelling in een hoge hoed. En ’s avonds spelen we die scènes in de volgorde waarop ze er weer uitkwamen. Dat heb ik allemaal van jou, Bill… de show zou iedere avond anders zijn.’ William Burroughs: ‘O, maar dat is een heel goed idee. Een visuele cut-up in een steeds wisselende volgorde.’ Van die theaterversie van Ziggy Stardust zou het nooit komen, maar het idee van cut-up heeft Bowie nooit meer losgelaten. En het was juist dit beeldfragment, zo mag je vermoeden, dat de Californische regisseur Brett Morgen (53) op een idee bracht: wat als ik nu eens – in de geest van Bowie en Burroughs – van Moonage Daydream een duizelingwekkende collage maak? Want precies dat is zijn nieuwe muziekdocumentaire geworden: een visuele cut-up. Met onbeperkte toegang tot de archieven van de erven Bowie – nooit eerder geziene concertopnamen, grofkorrelige homemovies, stapels foto’s, video-experimenten en nimmer geëxposeerde schilderijen, reisverslagen, dagboekfragmenten, studiosituaties – zette Brett Morgen een pandemonium met een zuivere speeltijd van 2 uur en 20 minuten in elkaar. Er zijn eerder fraaie documentaires over David Bowie gedraaid, denk aan het tweeluik van de Britse regisseur Francis Whately: Five Years (2013) en The Last Five Years (2017), maar zoiets als dit hebben we nog niet eerder gezien. De beeldenstroom, ondersteund door explosieve remixen van Bowies muziek , doet je door het verzengende tempo op momenten naar adem happen. Bij een tweede keer kijken zie je vast weer heel andere dingen en een derde keer ook nog. Dat komt toch aardig in de buurt van wat de cut-up Bowie zelf ooit beoogde: iedere show weer anders. Als verborgen hint geeft Brett Morgen ons die scène in Tonstudio 2 met dat heen en weer schuiven van die snippers mee. Zonder verder commentaar – sowieso een sterk punt van deze uitzinnige documentaire. Anders dan de regel wil bij dit soort producties komt er geen oud-bandlid of zelfverklaarde popprofessor aan te pas om het allemaal te duiden, de beelden spreken voor zich. Pure cinema. En als er al eens sprake is van een voice-over, dan is het Bowie zelf. Hij treedt hier en daar op als verteller, de audio komt uit de talloze interviews die hij voor radio en tv gaf, waarin hij niet zelden besmuikt werd ondervraagd over zijn androgyne voorkomen of zijn onverbloemde biseksualiteit. Die gesprekken dateren van een jaar of vijftig (!) geleden, en in het Engeland van toen vormden ze nogal een heikel thema. Bowie en zijn glamrock buddies van divers pluimage als Marc Bolan van T-Rex, Lou Reed, Iggy Pop en ook Elton John en Freddie Mercury braken de discussie met hun mascara, rouge en eyeliner brutaal open: You’ve got your mother in a whirlShe’s not sure if you’re a boy or a girl Hey, babe, your hair’s alright Hey, babe, let’s go out tonight You like me and I like it all We like dancing and we look divine… […] Rebel Rebel, you’ve torn your dress Rebel Rebel, your face is a mess Rebel Rebel, how could they know? Hot tramp, I love you so (David Bowie: Rebel Rebel, 1974) Bezorgde ouders alom, maar de Britse bleekneusjes die opgesmukt met rood piekhaar en make-up naar zijn Londense Ziggy-shows kwamen in zalen als Hammersmith Odeon en Earl’s Court vonden het geweldig, zo zien we op archiefbeeld – het is bijna ontroerend. Verslaggever: ‘Wie vind je leuk?’ Fans: ‘Bowie, meneer. Hij leert ons dat het oké is om maf te zijn.’ David Bowie, de Gender Bender. Zijn boodschap: anything goes. Jongens, meisjes, en alles ertussenin. Hedendaagse androgyne artiesten als Stromae, Billie Eilish, Harry Styles en ook acteur Timothée Chalamet doen er nog steeds hun voordeel mee. Ze bouwden al snel een cultaanhang op langs dezelfde bevrijdende route die Bowie ooit had verkend. Na zijn afscheid van Ziggy in de zomer van 1973 was hij zelf alweer lichtjaren verder. Hij maakte in de film The Man Who Fell to Earth (Nicolas Roeg; 1976) zijn entree als acteur en bij iedere nieuwe plaat werkte hij verder aan zijn reputatie van kameleontisch stijlicoon. David Bowie als de man met de duizend gezichten en een dito breed kleurenpalet in zijn zangstem – alle mogelijke variaties komen in deze documentaire voorbij. Zoals John Lennon, met wie hij samenwerkte bij de hitsingle Fame (1975), sprak: ‘Altijd interessant om Bowie te ontmoeten. Je weet nooit welke David je nu weer voor je krijgt.’ Waarna Bowie later riposteerde met: ‘Er zit een lange lijn van schizofrenie in mijn familiestamboom. Daar zal het wel iets mee te maken hebben.’ Een keerzijde hadden alle roem en aandacht en succes ook. Het is geen publiek geheim dat hij in 1975 in zijn nieuwe woonplaats Los Angeles, waar hij vanuit New York naartoe was vertrokken, bijna ten onder ging aan een cocktail van creatieve onrust en cocaïne. Hij at niet meer, hij sliep niet meer en hij dronk alleen nog maar melk. Die uitgemergelde Bowie, verscholen onder een witte Stetson, treffen we in de film even aan op de achterbank van een limousine met chauffeur die door de heuvels en de canyons rond Los Angeles rijdt, terwijl hij wordt geïnterviewd. Een scène die geoefende Bowie vorsers zich nog zullen herinneren uit de BBC-documentaire Cracked Actor (1975; David Yentob). Het vroeg om de volgende vlucht vooruit. A New Career in a New Town zoals een nummer op zijn elfde studioalbum Low (1977) niet toevallig heet. Via tussenstops in Frankrijk en Zwitserland werd dat uiteindelijk West-Berlijn, waar je de doem van de Koude Oorlog bijna uit de lucht kon scheppen – voor Bowie blijkbaar heel inspirerend. In Berlijn vond de nu bijna 30-jarige Bowie zichzelf opnieuw uit met elektronische en ambient pop, geholpen door illustere figuren als Brian Eno (ex-Roxy Music), Robert Fripp (de onnavolgbare gitarist van King Crimson), de bekende Puerto Ricaanse gitarist Carlos Alomar en uiteraard Iggy Pop (voorheen van The Stooges). De albums Low; Heroes (1977) en Lodger (1979) kwamen bekend te staan als zijn Berlijn-trilogie – een hoogtepunt uit zijn oeuvre, daar is Moonage Daydream het mee eens. Zijn platenmaatschappij RCA dacht er anders over en weigerde Low aanvankelijk uit te brengen: veel te avant-gardistisch. Het gehakketak zou uiteindelijk tot een breuk leiden en als wraak nam hij met funkmeester Nile Rodgers in 1982 het – in eigen woorden – ‘rete-commerciële’ album Let’s Dance  op, dat in 1983 met veel succes bij EMI verscheen. Ruim 10 miljoen exemplaren werden van zijn vijftiende studioalbum verkocht, en iedereen danste destijds op hits als Modern Love, China Girl, Cat People (Putting Out Fire) en uiteraard de titelsong, Zijn grootste albumverkoop ooit, maar dat was nu ook weer niet de bedoeling. Het is een van de opmerkelijkste uitspraken van Bowie in de film: ‘Achteraf schaam ik mij een beetje voor die plaat.’ Nadien ging hij toch maar weer de experimentelere kant op, met de gelegenheidshardrockgroep Tin Machine (1989) en de triphop en funky jazz van Outside (1995), zijn twintigste studio-album. Altijd op onderzoek uit, David Bowie. Hij werd op 8 januari 1947 geboren in Brixton, Londen in een milieu van nette armoede. Sinds zijn vroege jeugd, toen hij nog gewoon David Robert Jones heette, zoog hij alles op. Ch-ch-ch-changes zong hij op Hunky Dory (1971), zijn vierde studioalbum, als een vooraankondiging van wat nog allemaal komen ging. Over die in beginsel verlegen jongeman, ooit student aan de creatieve richting van de HTS in Bromley, een voorstad van Londen, waar hij kunstgeschiedenis, saxofoon, gitaar en grafisch ontwerp studeerde, leren we in Moonage Daydream weinig. Daar zijn natuurlijk geen beelden van. Zomin als van de tijd van zijn eerste studioalbum David Bowie uit 1967, want die collectie folky liedjes met psychedelische invloeden op zijn twaalfsnarige gitaar bleek nogal een winkeldochter, ver weggestopt in de schaduw van Sgt. Pepper van The Beatles. Maar van zijn voorbeelden zien we des te meer, want die floepen in deze visuele cut-up geregeld op. William Burroughs uiteraard, maar ook Elvis, Little Richard, Chuck Berry en The Beatles, alsook George Orwell, Friedrich Nietzsche, Andy Warhol, Marlene Dietrich, Charlie Parker, Fritz Lang, Picasso, Buster Keaton, Leni Riefenstahl, Elizabeth Taylor, Albert Einstein en Stanley Kubrick, en dan vergeten we er nog een paar – zij allemaal, plus de Franse mimekoning Marcel Marceau, wiens theatrale elementen Bowie goed kon gebruiken bij zijn Ziggy-shows, hij volgde er zelfs nog eens een cursus in. Zo kijken we bij Moonage Daydream naar een steeds verder uitdijend heelal. Dit is de particuliere kosmos van Bowie, daar speelt de film zich af. Vertrekpunt in dit multiversum is zijn ruimtehit Space Oddity (1969) van zijn tweede studioalbum, geïnspireerd door en precies op tijd voor de maanlanding van de Apollo 11. Via de sciencefictionruimterock van The Rise and Fall of Ziggy Stardust and the Spiders form Mars komen we uit bij het majestueuze slotakkoord. Zijn 26ste studioalbum Blackstar (2016); want dat is hij nu zelf geworden: donkere materie aan het firmament. De 69-jarige kunstenaar had het zo uitgekiend dat het verschijnen ervan samenviel met zijn dood op 10 januari 2016. Unieke figuur, David Bowie. En nu krijgt hij ook nog eens de muziekdocumentaire van het jaar. Vijf sterren voor de Starman.||https://www.volkskrant.nl/cultuur-media/david-bowies-beeldenstroom-in-moonage-daydream-doet-je-naar-adem-happen~b6eaebee/
2022-09-14||Den Haag heeft als laatste grote stad een college, De Mos definitief in oppositie ||Het nieuwe college bestaat uit dezelfde vijf partijen als het vorige stadsbestuur. D66, VVD, GroenLinks, CDA en PvdA presenteren hun plannen vrijdag. De coalitie boekte tijdens de verkiezingen in maart dit jaar een kleine winst doordat D66 er twee zetels bij kreeg. In totaal hebben de partijen nu een gezamenlijke meerderheid van 26 zetels in de raad die 45 leden telt. Hoewel de partijen elkaar al kenden van het vorige bestuur, namen de onderhandelingen ruim vier maanden in beslag en verliepen ze uiterst moeizaam. De partijen waren het lange tijd niet eens over wie er mocht aanschuiven aan de onderhandelingstafel. Door de zetelwinst van D66 waren partijen als de PvdA of het CDA niet meer nodig om een meerderheid te vormen. De VVD wilde dat een partij afviel terwijl GroenLinks besturen met een minimale meerderheid juist onwenselijk vond. Maar ook toen de partijen uiteindelijk aan tafel gingen, wilden de gesprekken niet vlotten. Volgens oud-minister Piet Hein Donner, die de vastgelopen onderhandelingen wist los te wrikken, kwam dat door de slechte financiële vooruitzichten van de hofstad. De partijen moesten daardoor enkele pijnlijke keuzes maken waarover zij het moeilijk eens werden. Nog voordat de partijen aan de moeizame onderhandeling begonnen, was de eerste poging om een college te vormen al stukgelopen. In eerste instantie lag het initiatief bij winnaar van de verkiezingen Groep De Mos/Hart voor Den Haag, maar D66, GroenLinks en de PvdA weigerden om met die partij samen te werken. De belangrijkste reden daarvoor waren verdenkingen van onder meer corruptie aan het adres van partijleider Richard de Mos en een partijgenoot. Als wethouders zouden De Mos en Rachid Guernaoui volgens het Openbaar Ministerie bevriende vastgoed- en horecaondernemers in ruil voor partijdonaties voorzien hebben van vergunningen en vertrouwelijke informatie. Het duo heeft de aantijgingen altijd ontkend. Het strafrechtelijk onderzoek loopt nog. De verdenking weerhield de Haagse kiezer er niet van om op Groep De Mos te stemmen. De partij haalde negen zetels, één meer dan tijdens voorgaande gemeenteraadsverkiezingen. Partijleider De Mos noemde de uitsluiting van zijn partij een ‘gotspe’. Een voorstel van De Mos om in afwachting van het onderzoek geen aanspraak te doen op een positie als wethouder bleek geen oplossing. In zijn plaats schoof de partij oud-minister Rita Verdonk nog naar voren als mogelijke wethouder, maar ook zij belandt nu definitief als raadslid in de oppositie.||https://www.volkskrant.nl/nieuws-achtergrond/den-haag-heeft-als-laatste-grote-stad-een-college-de-mos-definitief-in-oppositie~bfd20633/
2022-09-14||Een nummer van een onbekende Eindhovense band zit opeens in een Hollywood-film – en niemand weet hoe||Een vrachtwagen rijdt over een aardedonkere provinciale weg, ergens diep in het binnenland van de VS. De schmutzige trucker trekt aan zijn stuur en zingt mee met de radio. Well, stop, look and listen, baby, that’s my philosophy, klinkt het. It’s called rubberneckin’, baby, but that’s alright with me. De chauffeur raakt afgeleid en duwt bijna zijn 18-wiels-machine in de vangrail. Het is de openingsavond van het filmfestival van Venetië en de projector laat White Noise zien, een film van Noah Baumbach. In de zaal zitten behalve de regisseur en zijn steracteurs Greta Gerwig en Adam Driver, ook Hillary Clinton en eigenlijk iedereen die ertoe doet in de filmwereld en daarbuiten. Direct nadat hij de zaal is uitgelopen, mailt Volkskrant-recensent Bor Beekman. Ja, het nummer zit erin. Het is ‘heel kort’ te horen. ‘Je moet het weten om het te herkennen, denk ik.’ Maar het is dus waar, het gerucht dat al een paar weken gonst in de Eindhovense garagerockscene: punkband 69 Charger zit met Elvis-cover Rubberneckin’ uit 2003 in een heuse Hollywood-film. Het is een merkwaardige botsing van werelden. Aan de ene kant die van de rode loper van Venetië, van zwoele blikken en designerjurken, van perspraatjes en miljoenen budgetten. En aan de andere kant van een vooral in de punkrockscene bekende Eindhovense band, van afgeragde slagplaten en bakkebaarden, van krokante plakboeken en vinylplaatjes. Hoe is die Hollywood-regisseur in hemelsnaam bij dit vergeten nummer van deze niet heel bekende Nederlandse band uitgekomen? Voordat we ook maar een gooi doen naar het antwoord, dienen we een blik te werpen op die twee werelden. Je kijkt ook niet eerst het laatste kwartier van een film. Eerst de welbekende kosmos, die van de zwarte komedie White Noise. Al sinds 2004 wordt geprobeerd het gelijknamige boek van de Amerikaanse schrijver Don Delillo te verfilmen. Pas in juni 2021 kon Baumbach voor het eerst ‘action’ roepen. Het oorspronkelijke plan was om de film in zeven maanden te maken met een budget van zo’n 80 miljoen dollar. Na een cameramanwissel en een regen van klachten over te hoge werkdruk, viel de rekening een stuk kruidiger uit: 140 miljoen dollar. In de zwarte komedie volgen we het gezin van Jack en Babette Gladney, gespeeld door Adam Driver en Greta Gerwig. Hij is een rondbuikige hoogleraar die graag pocht over zijn lessenreeks ‘nazisme voor gevorderden’, zij is een pillen poppende huismoeder met een permanentje. Waarover ze het zoal hebben? Wie er het eerst zal sterven. Als er dan in de buurt van hun woonplaats een vrachtwagen botst op een trein met chemicaliën, wordt de noodtoestand afgekondigd en krijgen de Gladneys hun confrontatie met de dood, al verloopt die anders dan gedacht. Dit verhaal kun en zul je overal lezen. Het andere is nog niet eerder opgetekend, en daarom per definitie interessanter. We verlaten de planeet Hollywood en trekken naar het zuiden van Nederland. ‘Dat is toch ongelooflijk: we spelen voor het eerst in vijftien jaar weer een showtje en drie dagen later krijgen we een mail van Netflix’, zegt zanger Geert ‘G. Charger’ van der Heijde (49), een ruig uitgevallen Elvis met een petje, terwijl hij een pluk wiet vermaalt. ‘Maar dat is ook wat het leven zo mooi maakt: al die toevalligheden.’ Door de open ramen van het appartement waait het verkeer van de drukke rondweg binnen. Aan de muren hangen vier elektrische gitaren. Niet de exemplaren zoals je in gelikte muziekdocumentaires ziet, waarbij het lijkt of ze zo uit de doos komen, maar doorleefde gitaren met afgebladderde verf. In de woonkamer staan een knoestige bank en een koffietafel en liggen her in der elpees, waaronder het plaatje waarmee dit verhaal begint: Big Fat Music for Sleazy Men uit 2003. Na wat verwarring over het functioneren van de deurbel, wandelen de andere ex-bandleden de kamer binnen: bassist Jasper ‘Carlos’ van Gerwen (45), drummer Roel ‘Roxa’ van Berloo (‘42 herfsten oud’) en gitarist Richard ‘Richy’ Nobels (42). Twee fotoboeken ploffen op de koffietafel: hier zit vast iets tussen uit die tijd. De chaotisch gefotografeerde taferelen vormen een mooie contrast met de precisie waarmee de boeken zijn bijgehouden: elke foto en flyer is ingeplakt en voorzien van informatie. De mannen zijn inmiddels wat ouder dan op de foto’s, sommigen een vleug grijzer, maar als ze beginnen te praten over 69 Charger zie je in hun ogen hetzelfde vuur dat ze ooit de titel ‘hardstwerkende band van Eindhoven’ opleverde. Hoe goed ze dat ook lijken te willen verbergen. Hun eerste reactie op het verzoek van Netflix. ‘Ze staan nou niet echt bekend om bioscoopkwaliteit films’, zegt Jasper, terwijl ook hij een bruingrijs jointje opsteekt. ‘Maar begrijp me niet verkeerd: ik houd juist van cult. Ik dacht dat het om een nieuwe Nederlandse politiefilm ging.’ Eigenlijk moet iedereen bekennen dat ze eerst even moesten googlen voordat ze wisten wie ‘Noah Baum-nog-wat’ was en om wat voor soort film het ging. Of ze zich ook niet afvroegen hoe de filmstudio bij dit nummer kwam? ‘Ja, je fantasie slaat op hol’, zegt Jasper, ‘maar het leverde alleen maar meer vragen op.’ Een mailtje bleef onbeantwoord, de scène hebben ze zelf nog niet gezien. We nemen in gedachten bus 401 richting Eindhoven Airport. Na ongeveer een kwartier stappen we uit bij halte Meerrijk in Meerhoven, wandelen nog een minuut naar de kruising Meerplein en Meerbos. Waar nu een keurig zalencentrum is in een vinexwijk, was vroeger een skatehal met erin een opnamestudio en oefenruimte. In 2003 repeteert 69 Charger in het skateparadijs en zo nu en dan boekt Paul Smits van het lokale platenlabel Tear It Up! Records een opnamesessie voor ze in de inpandige studio. ‘Wij gingen altijd zo kort mogelijk voor de opnamen naar de vinylperserij moesten, naar die studio’, zegt Richard. Omdat de studio half onder de bowl verscholen zit, moeten de opnamen soms worden stilgelegd. Als er wordt geskatet, hoor je later de klappen van de skaters op het hout terug. Het was, in de woorden van drummer Roel, ‘best chic, met allemaal grindtegels’. Unaniem besluit de band nu dat het een groot gemis is dat de studio niet meer bestaat. Voor deze opnamesessie staat een split-ep op het programma: aan de ene kant van de plaat vier nummers van de ene band, op de andere vier nummers van de andere band, in dit geval The Riots. Het is een mooie aanleiding om samen wat showtjes te doen. 69 Charger kiest voor Love Bait, Gettin’ Drunk, You Know I Had It Coming én Elvis-cover Rubberneckin’. Hoe ze bij dat nummer kwamen? Geert legt uit hoe hij toen al een Elvis-fan was en dacht dat dit vrij onbekende nummer wel geschikt zou zijn, ‘bovendien gaat het over wiet’. Als Richard dit hoort, reageert hij verbaasd: ‘Dat nummer gaat toch over in slaap dommelen? Gumminekken noemen ze dat in Helmond.’ Nee, valt Jasper Geert bij, ‘hij heeft het over Mary Jane. Dan is het duidelijk.’ Om de soulkant van het nummer te benadrukken, willen ze eigenlijk een stevige trompetpartij in het refrein. Dat blijkt te duur, dus contacteren ze de dansgroep Lucy Dee’s Angels van Loes Dellevoet. Zij dansten soms bij shows mee op de cover, en willen best wat inschreeuwen. En zo klinken er geen soulvolle trompetten, maar energieke vrouwenstemmen. Twee weken nadat de cover is ingespeeld, afgemixt en op plaat geperst, blijkt de Britse dj Paul Oakenfold met hetzelfde nummer aan de slag te zijn gegaan. Zijn remix van Rubberneckin’ knalt de hitlijsten in. ‘Dat was echt huge. Ik dacht nog: nu hebben we ook een dikke hit in onze handen’, zegt Jasper. Dat bleek tegen te vallen. ‘Nu kun je de split-ep op internet voor 50 cent kopen.’ Geert: ‘Dat is dan nog best een leuker onderzetter voor weinig geld.’ 69 Charger zou in 2004 uiteindelijk Trash Deluxe! opnemen, hun debuutalbum. De kritiek in de punkbladen was lovend en tours tot in Spanje volgden. ‘We speelden toen echt drie, vier keer per week’, zegt Roel. Maar bij het tweede album Ain’t Got a Clue (2007) gaat het mis. Op het nummer Would Be Alright klinkt een mineurakkoord. En dat pikken de fans niet. En zo dooft langzaamaan het vuur bij 69 Charger. Tot een paar weken geleden, na een hiaat van vijftien jaar, een benefietoptreden wordt gepland voor een zieke kroegeigenaar, en drie dagen later dus die mail komt van Netflix. De band heeft intussen drie theorieën over hoe Noah Baumbach bij 69 Charger kan zijn terechtgekomen. De eerste draait om Spotify. Net als voor Baumbach was de coronaperiode voor Geert een tijd om eens flink aan introspectie te doen. Dus besloot hij na het zoveelste verloren weekend de volledige catalogus van 69 Charger te uploaden op Spotify. Niet met het idee om er geld mee te verdienen, maar om dat gekke gevoel van nostalgie dat om de band hangt. Het vermoeden is dat daarna iemand uit het team van Baumbach de opdracht heeft gekregen om een geschikte Rubberneckin’-cover te vinden. Wat zou een vrachtwagenchauffeur uit een godverlaten dorp kunnen beluisteren? Na het intikken van de zoekopdracht ‘Rubberneckin’ op Spotify verscheen een lijst met ruim honderd hits. Paul Oakenfold sloeg hij snel over, maar 69 Charger, dat klonk veelbelovend – moet je dat achtergrondkoor ook horen! Richard: ‘Ik vind dit de mooiste theorie, want hij stemt me hoopvol. Het betekent dat halfvergeten bands toch nog door mensen kunnen worden gevonden.’ In de tweede theorie staat de YouTube-Italiaan centraal, die onder de naam Junkie Business een kanaal bestiert waarop hij obscure punksingletjes uploadt. De volgers van het kanaal krijgen ‘punk ’n’ roll, actionrock, garagepunk, scumrock, lo-fi, budgetrock en trashrock’ voor hun kiezen. Een adequate omschrijving van de stijl van 69 Charger. Pas een jaar geleden heeft de Italiaan de split-ep van 69 Charger als één nummer geüpload. Het aantal kijkbeurten tot nu toe: 2.100 keer. Het lijkt nog onwaarschijnlijker dat Noah Baumbach bij het nummer is beland via het YouTube-kanaal van 69 Charger, waar het nummer weliswaar al acht jaar op staat, maar de teller vooralsnog blijft hangen op 724 kijkbeurten. De derde theorie is de fantheorie. Het is zeker de spannendste theorie, en tegelijkertijd de onwaarschijnlijkste. Er zijn achthonderd exemplaren van de split-ep gedrukt, daarvan is ongeveer de helft verkocht, waarvan dan weer een groot deel in een kast is beland en er nooit meer uitgehaald, schat Jasper. Zou een fan de plaat hebben meegenomen naar Amerika? Hierbij slaat je fantasie al helemaal op hol. Lag het singeltje al twintig jaar te rijpen in een platenkast tot het een paar weken geleden bij, pak ’m beet, een huisfeestje uit de hoes gleed? Je beeldt je in hoe vanuit een aanliggende kamer de rijzige gestalte van Adam Driver de kamer binnenkomt. In zijn karakteristiek sonore stem zit een opgewonden trilling: wie zijn dit in hemelsnaam?! Gisteren was hij nog bij een eerste lezing van een script en de regisseur was in alle staten: voor een hem zeer dierbare scène was nog altijd geen geschikte Elvis-cover gevonden. Mocht meneer Driver dit nummer anders even shazammen? Welke theorie de waarheid het dichtst benadert, blijft een mysterie; Netflix houdt de kaarten stevig tegen de borst. Wat de zoektocht nog moeilijker maakt, is dat als het productiehuis mailt met het verzoek om de rechten, zij al een versie van de opnamen in haar bezit blijkt te hebben. De vraag is: hoe en van wie hebben ze die gekregen? ‘Toen ik de mail met de aanvraag kreeg, ben ik gaan zoeken, maar ik vond de master-cd niet’, zegt Geert. ‘Uiteindelijk heb ik nooit iets hoeven op te sturen.’ Jasper denkt hardop: ‘Misschien hadden ze het nummer al gedownload van Spotify of zo? Dat zou dan wel mooi zijn, want die versie is best slecht. Die Italiaan heeft het nummer eerst geript van vinyl en vervolgens geüpload op YouTube, die versie heb jij weer gedownload als mp3’tje toen je onze muziek op Spotify bent gaan zetten. En dat zit nu dus in een film van 140 miljoen.’ Richard: ‘Die opnamen liggen trouwens gewoon bij mij thuis.’ Geert, met een bulderlach: ‘Komt-ie nu mee!’||https://www.volkskrant.nl/cultuur-media/een-nummer-van-een-onbekende-eindhovense-band-zit-opeens-in-een-hollywood-film-en-niemand-weet-hoe~b1dd7105/
2022-09-14||Méér Europa, dat is de rode draad in Ursula von der Leyens Staat van de Unie||De Britten beroepen zich graag op de spirit of Dunkirk, de ongekende vastberadenheid en moed die in crisistijd onmogelijk geachte zaken mogelijk maken, zoals de evacuatie in 1940 van honderdduizenden militairen uit de Franse kustplaats. De EU kent nu de spirit of Boetsja: het bloedbad dat de Russen in deze Oekraïense stad aanrichtten, bracht de EU tot niet eerder geziene acties en daadkracht. ‘Europa is boven zichzelf uitgestegen’, zei voorzitter Ursula von der Leyen van de Europese Commissie woensdag in de Staat van de Unie, haar aftrap van het nieuwe politieke jaar. ‘Vijftien jaar geleden, tijdens de financiële crisis, kostte het ons jaren om duurzame oplossingen te vinden. Tien jaar later, bij de uitbraak van de coronapandemie, hadden we weken nodig. Dit jaar, toen Russische troepen Oekraïne binnenvielen, reageerden we onmiddellijk, verenigd en vastbesloten.’ De omvangrijke Europese sanctiepakketten tegen Rusland, de EU-miljarden voor wapenleveranties aan Oekraïne, de opvang van miljoenen Oekraïense vluchtelingen, het is ongezien en smaakt volgens Von der Leyen naar meer. ‘We hebben Europa’s innerlijke kracht weer naar boven gehaald’, aldus de Commissievoorzitter. Die solidariteit is volgens haar hard nodig want Europa wachten zware tijden. Er staat veel op het spel deze winter: energiezekerheid, economische groei, de Europese democratische waarden. In de voorstellen die Von der Leyen in haar speech presenteerde is ‘méér Europa’ de rode draad. Die roep klinkt overigens ook bij de burger, blijkt uit opinieonderzoek, al dringt dat geluid niet altijd door in de Tweede Kamer. De energieplannen spreken het meest tot de verbeelding. Besloten de lidstaten afgelopen maanden al tot een einde aan de import van Russische olie en kolen, nu kiest de Commissie voor een op EU-niveau unieke ingreep in de elektriciteitsmarkt. Om de elektrarekeningen betaalbaar te houden, stelt de Commissie voor de overwinsten en extra inkomsten van energieproducenten af te romen en door te geven aan burgers en bedrijven. Een herverdelingsoperatie van een slordige 140 miljard euro. En dat terwijl energiebeleid een nationale zaak is. Om de Europese klimaatambities waar te maken - de droogte en hitte deze zomer tonen dat uitstel geen optie is - wordt vol ingezet op de omschakeling naar duurzame energie. Waterstof wordt, naast wind- en zonne-energie, een speerpunt. De Commissie bepleit een Europese Waterstofbank die met 3 miljard euro EU-geld investeringen in waterstofproductie en opslag moet aanjagen. Von der Leyen waarschuwde dat Europa na de afhankelijkheid van Russische energie niet in dezelfde val moet trappen bij de aanvoer van noodzakelijke grondstoffen als lithium voor de duurzame en digitale economie. Op die markt is China oppermachtig. Dus stelt Von der Leyen Europese wetgeving voor om deze essentiële grondstoffen voor de EU te waarborgen, inclusief de opzet van een nieuw Europees Autonomiefonds. Gelijksoortige initiatieven voor de gezamenlijke productie van accu’s en chips, werpen inmiddels hun vruchten af. ‘De toekomst van de industrie moet made in Europe zijn’, aldus Von der Leyen. Ze wees op het succes van het Europese herstelfonds (750 miljard) dat de EU in recordtijd uit de diepste recessie sinds de Tweede Wereldoorlog trok. Op de noodzaak van een nieuw Stabiliteitspact, met meer souplesse voor eurolanden met een hoge staatsschuld. En ze hamerde op het belang om Oekraïne, Moldavië, Georgië en de landen van de westelijke Balkan (Montenegro, Servië, Noord-Macedonië, Albanië, Bosnië en Herzegovina en Kosovo) lid van de EU te maken. ‘Zonder jullie is de Unie niet af’, riep ze de burgers van die staten toe. Von der Leyen bepleitte zelfs wijziging van het Europees Verdrag om meer macht naar Brussel te brengen. Een logisch verhaal voor de voorzitter van een ‘geopolitieke Commissie', dat applaus oogstte in het Europees Parlement. De vraag is hoe groot het enthousiasme zal zijn in de lidstaten en bovenal: hoe lang dat aanhoudt. De ervaring leert dat als een crisis luwt, lidstaten weer achterover gaan hangen. De beloofde hervorming van de monetaire unie is nog steeds niet af, een Europees asielbeleid komt niet eens van de grond. ‘Het Europees Parlement is een mooi podium voor Von der Leyen’, zei D66-europarlementariër Sophie In ‘t Veld na afloop. ‘Maar een parlement is geen theater.’||https://www.volkskrant.nl/nieuws-achtergrond/meer-europa-dat-is-de-rode-draad-in-ursula-von-der-leyens-staat-van-de-unie~b722cee3/
2022-09-14||Het weerbericht voor donderdag 15 september: herfstachtig||De komende dagen staan in het teken van een noordelijke stroming. Door een hogedrukgebied ten westen van de Britse Eilanden kan koudere lucht uit het Noordpoolgebied via de Noorse Zee en Noordzee ons land bereiken. Donderdag bevinden we ons nog op de grens tussen de koelere en warmere lucht. Vooral in het noorden van het land valt een aantal buien, in het zuiden is het een groot deel van de dag grotendeels droog met zonnige perioden. De temperatuur is met waarden rond 19 graden zeker niet laag te noemen. Vanaf vrijdag merken we de koude lucht echt. Het aantal buien neemt sterk toe, ook het karakter van de buien wordt een stuk pittiger. Zeker in de kustgebieden en in het noorden van het land is kans op onweer, hagel en windstoten. Tussen de buien door is de zon soms nog wel te zien, maar veel warmer dan 15 graden wordt het op de meeste plaatsen niet meer. In het weekend verandert weinig aan dit beeld. Ook zaterdag en zondag hebben we met flink wat buien te maken. Mogelijk valt op sommige plaatsen ook flink wat regen. Na het weekend wordt het weer rustiger als een hogedrukgebied boven onze omgeving komt te liggen. De wind neemt af, de zon komt er vaker bij en het kwik loopt weer een paar graden op.||https://www.volkskrant.nl/nieuws-achtergrond/het-weerbericht-voor-donderdag-15-september-herfstachtig~b276ed0d/
2022-09-14||Ik vermoed dat de opkomst van ‘gillend’ gelijkloopt met ‘hilarisch’ en ‘hysterisch’||Zeggen mensen vaker dat ze ‘gillend rijk’ zijn? Ik denk dat het vooral over anderen wordt gezegd. Juist de gillend rijken zullen er niet over gillen, dus waarom is ‘gillend’ dan aan ‘rijk’ gekoppeld? Misschien kwam het door ‘gillend gek’. Dat hebben we vermoedelijk overgenomen uit het Engels (screaming mad). En toen we dat heerlijk-allitererende ‘gillend gek’ eenmaal hadden, konden we ook wel gaan zeggen dat we het gillend druk hadden. En ja, dan ook maar gillend rijk, waarom niet? Je komt het niet vaak tegen, maar wel af en toe. Het is moeilijk te onderzoeken, maar ik vermoed dat de opkomst van ‘gillend’ gelijkloopt met ‘hilarisch’ en ‘hysterisch’, en deze woorden passen in een culturele stroming waarin even geen behoefte is aan understatement. Sywert van Lienden wilde stilhouden dat hij gillend rijk zou worden, maar juist iets gillends laat zich moeilijk stilhouden. Soms vraag ik me af of iemands woordkeuze al meer weet dan diegene zelf.||https://www.volkskrant.nl/columns-opinie/ik-vermoed-dat-de-opkomst-van-gillend-gelijkloopt-met-hilarisch-en-hysterisch~bae74662/
2022-09-14||De wespspin heeft een ingenieuze manier om zich te verplaatsen||We zijn nog geen vijf minuten in de Kaaistoep, bij Tilburg, en Andrea Dekkers heeft hem al ontdekt: de wespspin. Nog zo’n soort die vanuit de zuidelijke landen Nederland heeft gekoloniseerd, met als voor de hand liggende oorzaak klimaatverandering. Het vrouwtje zit midden in het web. Ze heeft de tekening van een wesp, inclusief de kleuren. Een van de mooiere spinnensoorten, al vindt Andrea Dekkers veel spinnensoorten mooi. De kleurtekening is bedoeld om vogels en andere predatoren af te schrikken. Tegelijkertijd is de spin bijna niet te ontwaren. Dekkers: ‘Hij is perfect gecamoufleerd in dit gele en groene gras.’ Het vrouwtje waar we naar kijken heeft een prooi te pakken, een sprinkhaan. Het favoriete voedsel van de wespspin, al eet ze zowat alles wat in haar web belandt. Het is spinnentijd. Liefhebbers hopen dan op aandacht voor het sublieme van spinnen. Maar Andrea Dekkers is vooral nog wat beduusd van de media-aandacht voor de ook vanuit het zuiden ‘oprukkende’ valse wolfspin. Zij en de paar andere spinnenkenners waren vorige week drie dagen in touw om duidelijk te maken dat ook van dit dier weinig te vrezen valt, ondanks de misleidende naam. De wespspin is ongeveer net zo groot, maar heeft zich zonder media-ophef over ons land verspreid. Dekkers vermoedt dat dit komt doordat de wespspin niet in huizen komt, zoals bij de valse wolfspin het geval kan zijn. ‘Als je er niet op let, zul je de wespspin niet snel zien.’ Het is snel gegaan met de wespspin. Pas in 1980 werd hier het eerste exemplaar aangetroffen, in Zuid-Limburg. Inmiddels is de wespspin in heel Nederland een gevestigde soort. Andrea Dekkers, die – naast haar gewone werk – de spinnencollectie van Natuurmuseum Brabant beheert, weet nog dat ze de wespspinnen hier in de jaren negentig ‘massaal’ aantrof. ‘Ik was toen even bang dat ze hun inheemse familieleden, andere wielwebspinnen, zouden verdringen. Maar dat is niet gebeurd. Nu vind ik hier nog maar weinig wespspinnen, en de inheemse spinnen zijn er nog altijd.’ Dekkers beschouwt de wespspin inmiddels ook als inheems. ‘Ze zijn hier op eigen kracht, op een natuurlijke manier, gekomen.’ Wel zijn ze nu dungezaaid in de Kaaistoep, een doorgaans niet toegankelijk natuurgebiedje. Na de eerste waarneming zien we niet één wespspin meer. Wel andere spinnen. De wespspin, die relatief groot is, moet het hebben van steviger gras- of plantensoorten om een web te maken. De paartijd is augustus. Als de wespspin nog maar net is verveld tot volwassen spin zitten er al twee of drie mannetjes aan de randen van het web te wachten. Dan is het vrouwtje nog niet zo sterk en agressief. Het eerste mannetje heeft nog de kans om te paren zonder opgegeten te worden door het vrouwtje. De eitjes – honderden – overwinteren in een cocon, zo groot als een golfbal, dat door het vrouwtje in het gras wordt gehangen. Het vrouwtje blijft bij de cocon, totdat ze sterft. In het voorjaar komen dan honderden kleine spinnetjes tevoorschijn. Zij gaan – als ze geen prooi worden – op zoek naar nieuwe leefgebieden. Zwevend, door ‘ballooning’. De spinnetjes steken hun achterlijf omhoog, daar zitten hun spintepels, waarmee ze een draad produceren. Bij opstijgende lucht gaat die draad omhoog. Als de draad lang genoeg is om de spin te dragen laat de spin los en zweeft ze aan de draad de lucht in en met de luchtstroom mee. Vandaar dat de wespspinnen zich zo snel over Nederland konden verspreiden. Subliem, toch wel.||https://www.volkskrant.nl/cultuur-media/de-wespspin-heeft-een-ingenieuze-manier-om-zich-te-verplaatsen~b29dce2f/
2022-09-14||Beroemd val-experiment Simon Stevin is na vijf eeuwen herhaald, met kosmische twist||Stevin deed de proef in 1584 met twee loden ballen waarvan de massa verschilde: de ene was tienmaal zwaarder dan de andere. De vraag die hij wilde beantwoorden: hoor je bij het neerkomen één plof of twee? Bij één plof, zo was zijn gedachte, landen de bollen tegelijk en hangt de valsnelheid dus niet af van de massa van de bol. Bij twee ploffen gaat dat niet op. Stevin en een waarnemer op de grond hoorden vervolgens één plof, en legden daarmee een experimentele basis voor het latere zwaartekrachtonderzoek van fysici als Isaac Newton en Albert Einstein. De natuurkunde achter die gelijktijdige plof staat in de fysica inmiddels bekend als ‘het zwakke equivalentieprincipe’ en is onder meer verweven met de algemene relativiteitstheorie van Einstein. Toch onderwerpen fysici het nog altijd aan nieuw onderzoek, om te speuren naar hiaten in het huidige natuurkundige begrip van de werkelijkheid. De onderzoekers lieten ditmaal geen bollen van een nóg hogere toren vallen, maar gebruikten een satelliet die ze in een baan om de aarde brachten. Daarin zaten twee voorwerpen: eentje van een legering van titanium en de andere van een legering van platina, zodat ze onderling alleen van massa verschillen. Omdat dingen in een baan om de aarde eigenlijk continu rond de aarde vallen, vallen ook de twee legeringen in de satelliet. De onderzoekers maten vervolgens of de ene misschien toch ietsje sneller viel dan de ander, zodat ze – net als Stevin zoveel eeuwen eerder – konden bepalen of dat inderdaad niet van de massa afhangt. Dat zogeheten Microscope-experiment werd overigens al in 2018 beëindigd, maar het duurde tot nu om de analyse geheel af te ronden. In publicaties in onder meer vakblad Physical Review Letters schrijven de onderzoekers woensdag dat een eventuele valafwijking tussen de voorwerpen niet groter kan zijn geweest dan één op een biljard (1.000.000.000.000.000). Het is daarmee de meest nauwkeurige bepaling van het zwakke equivalentieprincipe ooit. Sterrenkundige Vincent Icke (Universiteit Leiden) vindt het fijn dat het nieuwe resultaat opnieuw de aandacht vestigt op de lange historie van dit experiment. ‘En dan vooral dat het niet Galileo Galilei was, die dit ooit uitvoerde vanaf de toren van Pisa, zoals veel mensen denken – een totaal broodjeaapverhaal! – maar Simon Stevin in Delft. Wat hij destijds presteerde was van een verbijsterende knapheid.’ Het volgens Icke ook ditmaal weer ‘bijzonder knappe’ resultaat lost overigens geen dwingend natuurkundeprobleem op, benadrukt hij. ‘Het is vooral fijn om te weten.’||https://www.volkskrant.nl/wetenschap/beroemd-val-experiment-simon-stevin-is-na-vijf-eeuwen-herhaald-met-kosmische-twist~b3f108f7/
2022-09-14||Geen paniek||‘Geen boze boer, maar een wijze boer’, schrijft Harma Claassen bij deze foto die ze maakte op de N307 tussen Lelystad en Dronten. De vlaggen rond zijn motto ‘No panic, go organic’ hangen dan ook nog gewoon zoals ze moeten hangen. En als we dan toch op de Engelse toer zijn, kan de foto die Wouter Dings in Oostende (België) maakte er wel bij. Hij schrijft: ‘De vraag of dit als poëzie kan worden opgevat, laat ik aan jullie.’||https://www.volkskrant.nl/cultuur-media/geen-paniek~b7301a75/
2022-09-14||Een groot horloge||Rob Feenstra: ‘Onze oudste dochter sprak eigenlijk direct vrijwel foutloos. Het was daarom des te vreemder dat ze ‘horloge’ niet goed kon uitspreken. Ze had het altijd over een horloos. Misschien kwam het doordat het eigenlijk een Frans woord is, dachten we. We besteedden er verder geen aandacht aan, waarom zouden we ook. Tot we merkten dat ze soms wel en soms niet ‘horloge’ zei. Haar eigen speelgoedhorloge was een horloge en de horloges van mijn vrouw en mij bleven een horloos. Uiteindelijk werd haar logica ons duidelijk: zoals een kleine doos een doosje is, noem je een klein horloos een horloosje. Sindsdien dragen we in ons gezin een horloos.||https://www.volkskrant.nl/cultuur-media/een-groot-horloge~bdfc223b/
2022-09-14||Onze lezers lijden aan hunnofobie||De zon komt op, de zon gaat onder. Weer ontvangen we korzelige brieven over de kwestie ‘hen/hun’. Tegenwoordig kunnen we in dat geval te maken hebben met een lezer die net als onze minister van Justitie vindt dat ‘wokisme’ met wortel en tak uitgeroeid moet worden en dat een artikel waarin we naar een non-binaire dumpsterdiver verwijzen met de voornaamwoorden ‘hen’ en ‘hun’ onleesbaar is. Of er kan iets veel leukers gebeurd zijn: iemand denkt dat we in doorsneezinnetjes als ‘Hun hangen draconische straffen boven het hoofd’ onterecht ‘hun’ hebben gebruikt waar het ‘hen’ had moeten zijn. Deze brievenschrijvers hebben het meestal fout, maar maken hun zeperds vol bravoure. ‘Wat een erbarmelijk Nederlands voor een zogenaamde kwaliteitskrant’, schrijft M. van den Berg van Saparoea-Laan. Robert Benschop suggereert dat als we schrijven ‘Wat staat hun te wachten’, we net zo goed kunnen beginnen met het verwisselen van liggen en leggen. Joke Bouwmeester is de wanhoop nabij. ‘Geen idee wat eraan te doen’, schrijft ze als we het voor de zoveelste keer hebben verbruid door te schrijven: ‘Het lukt hun maar niet.’ Geen paniek, mevrouw Bouwmeester: u hoeft niets te doen, het was al goed. ‘Hen’ gebruiken we in combinatie met een voorzetsel: ‘aan hen’, of als het verwijst naar een lijdend voorwerp: ‘Ik zie hen.’ Hun gebruiken we in het geval van een meewerkend voorwerp: ‘Hun hangen draconische straffen boven het hoofd.’ Toegegeven, dat gaat ook bij de krant niet vanzelf. Veel eindredacteuren en zelfs correctoren beginnen wat glazig te kijken als je over het onderscheid begint. We bellen dus even met de noodhulplijn voor taalvragen van Onze Taal en hebben het geluk Wouter van Wingerden te treffen, die al een boek schreef over wat hij typische ‘schoolmeestersregels’ noemt. ‘Het is een kunstmatige regel, bedacht in de 17de eeuw door grammaticus Christiaen van Heule. Maar het grammaticale onderscheid tussen de lijdende en meewerkende vorm leefde helemaal niet in het echte Nederlands.’ Omdat het zo’n kunstmatige regel is, vertrouwen mensen vaak liever op hun gevoel, zoals onze briefschrijvers: het gevoel dat ‘hen’ chiquer is en ‘hun’ spreektaliger. Onze Taal omschreef dit in 1995 nog als ‘hunnofobie’. Maar volgens Van Wingerden is het punt niet ver weg dat we ‘hun’ alleen nog gebruiken als we doelen op bijvoorbeeld ‘hun fiets’. Dat we kinderen op school nog steeds lastigvallen met zo’n nutteloos onderscheid, daar wordt hij dan weer boos van.||https://www.volkskrant.nl/cultuur-media/onze-lezers-lijden-aan-hunnofobie~bf791a31/
2022-09-14||Zijn in een gemenebest sommige landen net wat gemener dan andere?||‘Elizabeth was de onzichtbare lijm van het Gemenebest’, ‘Gemenebestspelen zijn vooral een feest voor kleine sportlanden’, ‘Oeganda wil op Gemenebesttop geen gedonder’ – drie Volkskrant-koppen met een woord dat sinds het overlijden van koningin Elizabeth veelvuldig te lezen viel: gemenebest. In het eerstgenoemde artikel welgeteld zestien keer. Het woord brengt mij terug naar het aardrijkskundelokaal van de middelbare school. Aan het plafond voor het donkergroene krijtbord hingen vele rijen uitrolbare kaarten, waaronder die van Rusland, dat het Gemenebest van Onafhankelijke Staten (GOS) bleek te heten. Het gemene beest, daar vond ik het op lijken. Wat is een gemenebest? Volgens de Van Dale is het een ‘staat die niet door een al­leen­heer­send vorst wordt be­stuurd, m.n. de Re­pu­bliek der Ver­enig­de Ne­der­lan­den, na de af­zwe­ring van Fi­lips II’. Die definitie maakt elke republiek tot een gemenebest, hoewel we doorgaans vooral bondgenootschappen van meerdere soevereine staten (statenbonden) zo aanduiden, zoals het Gemenebest van Naties (Commonwealth of Nations, voorheen het Britse Gemenebest) en het eerdergenoemde GOS. Het woordenboek noemt 1872 als geboortejaar van het woord en stelt dat het een vertaling is van het Latijnse res publica, dat ‘de publieke zaak’, ‘het algemeen belang’, oftewel ‘de staat’ betekent. Het woord is gevormd uit ‘gemeen’ (algemeen) en ‘best’ (belang, als in ‘ten beste van’). Het impliceert dat deze staatsvorm het best is voor iedereen, en dat er gelijkwaardigheid is tussen de gemenebestlanden. Maar is dat ook zo, of is het net als ‘algemeen belang’ een neutraal klinkende politieke term die ongelijkheden moet verbloemen? Of zijn, met een knipoog naar Orwell, sommige landen in een gemenebest net wat gemener dan andere? Het Gemenebest der Naties is de opvolger van het Britse koloniale rijk, met Charles III als ‘hoofd’, en wie in het Gemenebest der Onafhankelijke Naties de scepter zwaait, moge duidelijk zijn (een gemeen beest).||https://www.volkskrant.nl/cultuur-media/zijn-in-een-gemenebest-sommige-landen-net-wat-gemener-dan-andere~ba225784/
2022-09-14||De vraag die ertoe doet bij ‘fatsuits’ in de film: hóé laat een regisseur je naar zo’n dik lijf kijken?||Als acteur Brendan Fraser zijn bijna 140 kilo zware fatsuit uit had gedaan, na een draaidag voor The Whale, werd hij steevast draaierig. ‘Dat gevoel dat je ook hebt als je in Venetië van de boot stapt’, zei hij bij een persconferentie tijdens het filmfestival in diezelfde stad. Dat kwam doordat hij als het zwaarlijvige personage Charlie (275 kilo) ‘opnieuw moest leren bewegen’ en ‘spieren gebruikte waarvan hij niet wist dat hij ze had’. ‘Ik kreeg daardoor waardering voor mensen die een soortgelijk postuur hebben, omdat ik leerde dat je fysiek en mentaal enorm sterk moet zijn om met en in zo’n lichaam te leven.’ Hij kreeg een staande ovatie in Venetië, het woord ‘Oscarnominatie’ viel. Maar niet iedereen bleek enthousiast over Frasers transformatie – zonder dat de critici de film overigens hadden gezien. Omdat veel body positivity-activisten uit principe al tegen fatsuits zijn. Hun kritiek, kort samengevat: de norm in Hollywood is dun; dikkere acteurs krijgen amper kansen. Hetgeen betekent dat voor dure producties over dikke mensen dunne bekende acteurs in fatsuits worden gehesen. En in die door dunne mensen bedachte films worden zwaardere mensen doorgaans geschetst als onaantrekkelijk, ongelukkig en mateloos. Waarmee Hollywood alle negatieve stereotypen rondom dikte blijft bekrachtigen voor een groot publiek. Zo bekeken heeft dat inderdaad iets ongemakkelijks. En toch: soms ontkom je als regisseur niet aan een fatsuit. Bij op waarheid gebaseerde verhalen bijvoorbeeld. Sarah Paulson kreeg kritiek omdat ze voor de rol van Linda Tripp in Impeachment dikmakende kleding droeg. Zijzelf besloot naderhand nooit meer een fatsuit te dragen: ‘fat phobia bestaat’, stelde ze in de Los Angeles Times, en ze wil daar niet aan bijdragen. Maar het gaat er natuurlijk om in hoeverre ‘fat phobia’, walging van een dikker lichaam, wordt gestimuleerd door zo’n film. Hoe wordt de kijker uitgenodigd om te kijken naar zo’n lijf? Hoe moet hij of zij zich erbij voelen? Recensenten zagen bij The Whale in ieder geval ‘een massa Jabba the Hutt-vlees’ of ‘een berg van een man’: vooral het onappetijtelijke van het dikke lichaam werd benadrukt. Ligt dat aan de blik van vetfobische recensenten, of laat regisseur Darren Aronofsky hen zo kijken? En wat wil hij daarmee? Interessant is dat Brendan Fraser zelf last heeft gehad van ‘bodyshaming’. Zijn carrière was in het slop geraakt, hij ging scheiden, werd depressief, kwam aan en werd online bespot om zijn gewichtstoename. The Whale is zijn grote comeback. ‘Brenaissance’, noemen mensen het. Dus door The Whale stond hij weer op de rode loper. Dikker dan de gemiddelde acteur en helemaal hot. Je kunt daar veel van zeggen, maar dat is wel een stapje vooruit.||https://www.volkskrant.nl/cultuur-media/de-vraag-die-ertoe-doet-bij-fatsuits-in-de-film-hoe-laat-een-regisseur-je-naar-zo-n-dik-lijf-kijken~b03a1be6/
2022-09-14||Brussel gaat strenger toezien op bescherming van de persvrijheid in Europa||Dat staat in de European Media Freedom Act, een wetsontwerp dat de Europese Commissie vrijdag presenteert. Brussel wil mediaorganisaties verplichte transparantie opleggen: zij moeten publiekelijk delen welke personen en bedrijven achter hun kranten en tv-zenders zitten. Ook wil de Commissie toezien op machtsconcentratie en dus mogelijke overnamen kritisch onder de loep nemen. Voorts moeten EU-landen publieke omroepen voldoende financieren, redactionele onafhankelijkheid respecteren en journalisten beschermen. Het beschermingspakket werd al in september 2021 aangekondigd in de ‘State of the Union’ van Commissievoorzitter Ursula von der Leyen. Daarin sprak zij onder meer over de moord op misdaadjournalist (en vertrouwenspersoon in de Marengo-zaak) Peter R. de Vries. Ook stelde ze dat ‘mediaorganisaties een andere behandeling vereisen dan normale bedrijven’. Want: ‘persvrijheid beschermen betekent de democratie beschermen.’ Een belangrijke rol bij de toepassing van de wetgeving komt in handen van de nog op te richten European Board for Media Services. Deze zal bestaan uit vertegenwoordigers van nationale mediatoezichthouders (in Nederland: het Commissariaat voor de Media). Dit overkoepelende bestuursorgaan zal de bestaande Europese groep van toezichthoudende instanties voor audiovisuele mediadiensten (ERGA) vervangen. De Nederlandse Vereniging van Journalisten (NVJ) spreekt van ‘een steun in de rug’. Toch verwacht algemeen secretaris Thomas Bruning niet dat het wetsontwerp ‘een aardverschuiving’ teweeg zal brengen. Ook Nederland, dat dit jaar (met name vanwege de moord op De Vries) 22 plaatsen zakte op de persvrijheidsindex van Verslaggevers zonder Grenzen, mag enkele doelstellingen van het wetsontwerp ter harte nemen, zegt hij. ‘In Nederland is de macht van mediaorganisaties ook geconcentreerd. In de krantenwereld maken DPG Media (de Volkskrant, Trouw, AD en Het Parool) en Mediahuis (NRC, De Telegraaf) samen de dienst uit, terwijl RTL en Talpa ook enorm grote spelers zijn.’ Bruning vindt het begrijpelijk dat toezichthouders in een tijd van druk op onafhankelijk nieuws en mediaconcentraties een steviger rol krijgen. ‘Maar we vinden het wel tricky als in sommige landen de politiek erin slaagt om invloed uit te oefenen op deze toezichthouders, en zij vervolgens mede kan bepalen hoe het nieuws wordt opgediend.’ Ook vindt de NVJ dat het wetsontwerp weinig oog heeft voor de economische kwetsbaarheid van journalisten. ‘Om goede, onafhankelijke nieuwsvoorziening te kunnen leveren, hebben journalisten bestaanszekerheid nodig. Wat ons betreft was dat ook in deze wet opgenomen.’ Eurocommissaris Vera Jourová zei eerder al dat de situatie in Hongarije als belangrijke inspiratie heeft gediend voor het wetsontwerp. Sinds 2010 voert de regering-Orbán een gerichte strategie om voorheen onafhankelijke mediaorganisaties over te nemen of te sluiten. Daarnaast kunnen journalisten in Hongarije tot wel vijf jaar cel krijgen voor het verspreiden van ‘valse informatie’. Van alle EU-landen is de situatie in Griekenland volgens Verslaggevers zonder Grenzen het slechtst: op de persvrijheidsindex staat het land op plaats 108 (van de 180). Doordat de overweldigende meerderheid van mediaorganisaties er in handen is van enkele personen, werd het journalisten de afgelopen jaren regelmatig onmogelijk gemaakt om verslag te doen van bijvoorbeeld de vluchtelingensituatie of het coronabeleid.||https://www.volkskrant.nl/nieuws-achtergrond/brussel-gaat-strenger-toezien-op-bescherming-van-de-persvrijheid-in-europa~b1bb4ca2/
2022-09-14||Opinie: Universiteiten zitten klem. Meer of juist geen Engelstalig onderwijs lost dat niet op||Vorige week heropende de Universiteit van Amsterdam de discussie over internationalisering in het hoger onderwijs. De voorzitter van het College van Bestuur, Geert ten Dam, vroeg om instrumenten om de instroom van internationale studenten beheersbaar te houden via een plafond (‘numerus fixus’) voor studenten in de Engelstalige lijn (‘track’) van een opleiding. Deze fixus zou niet gelden voor de Nederlandstalige lijn van diezelfde opleiding, om de toegankelijkheid van het hoger onderwijs voor Nederlandstalige studenten te waarborgen. De huidige wetgeving laat weliswaar een fixus op de gehele opleiding toe, maar niet op verschillende taallijnen binnen die opleiding. En dat leidt tot problemen bij tweetalige opleidingen als de onze. Bij het Vragenuurtje wekten enkele Kamerleden de suggestie dat er slechts twee opties zouden bestaan. De ene optie is om weer uitsluitend Nederlandstalig onderwijs te verzorgen. Universiteiten zouden de ongeremde groei over zichzelf hebben afgeroepen en kunnen dit zelf ook weer ongedaan maken. Het alternatief luidt dat universiteiten zichzelf overleveren aan internationalisering en dan maar moeten aanpassen aan ongeremde groei. Minister en Kamerleden stelden nog dat de universiteiten voortaan minder actief moeten werven in het buitenland (dat doen we al jaren niet meer) of een generieke numerus fixus moeten instellen (dat doen we nu bij politicologie noodgedwongen – en bij psychologie al jaren). De keuze tussen ongebreidelde internationalisering óf afschaffen van Engelstalig onderwijs is echter een valse tegenstelling. Elk van deze opties gooit het kind met het badwater weg. Bovendien is de tegenstelling tussen Nederlandstalig en Engelstalig onjuist: onze opleiding biedt beide lijnen aan. De vraag is hoe we de balans tussen de twee kunnen bewaren. Het aanbieden van uitsluitend Nederlandstalige opleidingen sluit niet aan bij de internationalisering van de samenleving. Bovendien staat het haaks op de wens van veel Nederlandse studenten die nu al actief kiezen voor een Engelstalige opleiding. Bovendien is Engels de lingua franca van de wetenschap, en daarmee van veel lesboeken, van onderzoeksartikelen en van internationale én nationale staf. Internationalisering stimuleert het wetenschappelijk onderzoek en de academische vorming van studenten. Er zijn, kortom, goede inhoudelijke redenen om de studenten naast een Nederlandstalige opleiding ook Engelstalig onderwijs aan te bieden. Die redenen worden onderschreven in het jongste Bestuursakkoord tussen het ministerie van Onderwijs, Cultuur en Wetenschap en de universiteiten. Maar zonder de juiste wettelijke instrumenten kan internationalisering tot uitwassen leiden. Universiteiten moeten functioneren in een systeem met allerlei prikkels waar zij op worden afgerekend (‘marktwerking’), maar hebben weinig middelen om goed te functioneren binnen dat systeem. Zo moet geprojecteerde groei worden ‘voorgefinancierd’ omdat de euro’s pas jaren later volgen, wanneer studenten afstuderen. Zowel krimpende als groeiende studentenaantallen zijn in dit systeem ontregelend. Bij aanhoudende krimp volgen harde reorganisaties van studies, bij aanhoudende groei heb je altijd te weinig docenten om de groei te kunnen dekken. Het is voor iedereen duidelijk dat de forse groei van de aanmeldingen vraagt om een numerus fixus. Alleen treft zo’n plafond in het huidige model niet alleen de Engelstalige, maar ook de Nederlandstalige lijnen in onze tweetalige opleidingen. Het gevolg is dan verdringing van Nederlandstalige studenten uit populaire studies. En dat willen we voorkomen. Wetenschappelijk onderzoek en onderwijs zijn onlosmakelijk met elkaar verbonden. Ze versterken elkaar. Wetenschappelijk onderzoek verlegt de grenzen van onze kennis. Wetenschappers ontwikkelen nieuwe methoden om dat steeds scherper te doen. Die kennis en methoden worden nationaal en internationaal uitgewisseld met studenten, collega’s en samenleving. Sterker, de overdracht van kennis, methoden, en een bredere wetenschappelijke houding aan studenten vormen het grootste deel van onze taak. Juist op het snijvlak van onderzoek en onderwijs vervult de universiteit die kerntaak. En dat snijvlak is zowel nationaal als internationaal. Het helpt niet om de discussie rond internationalisering van wetenschap en onderwijs plat te slaan. De keus tussen de twee extremen, ofwel een louter Nederlandstalige opleiding, ofwel overlevering aan grillige internationale groei, is een valse. Nederlandse universiteiten staan internationaal in hoog aanzien, om zowel grensverleggend onderzoek als om de kwaliteit van de opleidingen. Kwalitatief hoogstaand wetenschappelijk onderzoek versterkt de wetenschappelijke opleiding en vorming van nieuwe generaties, en omgekeerd. Het gaat uiteindelijk om de balans tussen academische internationalisering en maatschappelijke toegankelijkheid, in omstandigheden wanneer die twee met elkaar schuren. Internationalisering draagt bij aan beter opgeleide alumni, mits we de instroom beheersbaar kunnen houden. Geef universiteiten middelen om die balans te bewaken; de huidige schieten schromelijk tekort.||https://www.volkskrant.nl/columns-opinie/opinie-universiteiten-zitten-klem-meer-of-juist-geen-engelstalig-onderwijs-lost-dat-niet-op~b26ffdf2/
2022-09-14||Hongarije scherpt abortuswetgeving aan, eerst verplicht naar hartslag foetus luisteren ||Door de nieuwe regels, die donderdag ingaan, zijn artsen en zorgverleners verplicht om vrouwen die een abortus aanvragen eerst te confronteren met ‘vitale functies’ van de foetus voordat ze de procedure voortzetten. In de praktijk gaat het hoogstwaarschijnlijk om het hartgeluid van de foetus. Het Hongaarse ministerie van Binnenlandse Zaken wijst er in een persbericht op dat ‘bijna tweederde van de Hongaren het begin van het leven met de eerste hartslag associeert’. De aanscherping maakt een ‘legale en veilige abortus moeilijker’, schrijft Amnesty International in een reactie. Zo moeten vrouwen een certificaat aanvragen dat bevestigt dat ze naar de hartslag hebben geluisterd. Voorstanders van abortus vrezen dat de verplichting wordt aangegrepen om de procedure te rekken, waardoor de abortus niet meer binnen de wettelijke termijn van twaalf weken valt. Hongaarse vrouwenorganisaties zijn bovendien bang dat de aanscherping een eerste aanzet is om het recht op abortus verder in te perken. Oppositiepartijen veroordelen daarnaast de wijze waarop de aanscherping van de abortusregels tot stand is gekomen. Zo is de aanpassing niet besproken in het parlement, maar per decreet doorgevoerd. Die mogelijkheid heeft Orbáns kabinet, omdat in het land sinds twee jaar de noodtoestand geldt, eerst vanwege de coronacrisis, later vanwege de oorlog in buurland Oekraïne. Hongarije kent al sinds 1953 relatief liberale abortuswetgeving. Vrouwen kunnen in de eerste twaalf weken van hun zwangerschap een abortus ondergaan, al zijn er wel enkele obstakels. Zo is eerst een brief van een gynaecoloog nodig met een bevestiging van de zwangerschap. Daarnaast zijn vrouwen verplicht twee keer naar zogenoemde gezinsdiensten te gaan, waar ze advies krijgen over onder meer de mogelijkheden van adoptie. Sinds de laatste wijziging in 1992 heeft niemand meer aan de abortusregels getornd. Ook Viktor Orbán, een nadrukkelijk voorvechter van ‘traditionele gezinswaarden’, durfde dat tot nu toe niet aan. De bestaande wetgeving en het recht op abortus genieten namelijk veel steun van de Hongaarse bevolking. Volgens een peiling van statistiekbureau Zavecz uit 2017 vond 78 procent van de Hongaren dat abortus een vrije keuze moet zijn van vrouwen. Toch komt het besluit niet geheel uit de lucht vallen. Orbán en andere leden van de regering lieten de afgelopen jaren vaker vallen dat ze zich zorgen maken over de teruglopende geboortecijfers in het land. De regering nam al verschillende maatregelen zoals belastingvoordelen en subsidies voor gezinnen met meerdere kinderen. De regering lijkt ook te reageren op de extreemrechtse partij Mi Hazánk (Ons Vaderland red.), die sinds april dit jaar voor het eerst in het Hongaarse parlement zit. De partij is fel anti-abortus en opperde eerder aanscherping van de wet. Parlementslid Dóra Dúró claimt in een verklaring op Facebook dat de regering het voorstel van haar partij heeft overgenomen en ziet het als ‘een stap in de richting van het beschermen van alle foetussen vanaf de conceptie’. De Hongaarse aanscherping kent gelijkenissen met eerder ingevoerde wetgeving in verschillende zuidelijke staten van de Verenigde Staten. De verplichting om naar de ‘foetale hartslag’ te luisteren kwam daar op kritiek te staan van medici omdat die term misleidend is. Zo is het geluid in de vroege fase van de zwangerschap niet afkomstig van een kloppend hart maar wordt het gegenereerd door het echoapparaat.||https://www.volkskrant.nl/nieuws-achtergrond/hongarije-scherpt-abortuswetgeving-aan-eerst-verplicht-naar-hartslag-foetus-luisteren~b5c3be88/
2022-09-14||Lezersbrieven: Opmerkingen in je columns helpen wél, Joost Zaat||In zijn laatste column in de Volkskrant schrijft huisarts Joost Zaat  dat de tabaks- en vleeslobby onze jeugd en de natuur kapot maakt. Zijn volgende zin: ‘Elk tegenstribbelen blijkt nutteloos.’ Zaat onderschat hiermee zijn invloed. Het kan eindeloos lijken te duren voor besef van wantoestanden wordt omgezet in een daadwerkelijke verandering. Maar zelfs opmerkingen in regelmatig terugkerende stukjes hebben invloed. Ik hoef niet diep in mijn geheugen te graven om enkele andere door Zaat gekozen arena’s te noemen. De verschillen tussen arm en rijk in Nederland en het besef dat armoede tot ziekte kan leiden. Een graadje erger: de onverzekerde daklozen en illegalen voor wie je eindeloos moet leuren om een geschikt plekje in de zorg te vinden. Telkens vroeg Zaat aandacht voor de zinloosheid van nogal wat medische behandelingen en zijn advies om daarmee te stoppen. Of voor het tijdgebrek van de huisarts voor zijn patiënt. Naar mijn idee is er op alle fronten waarop Zaat de strijd aanging beweging in de goede richting zichtbaar. Het is niet voor niets geweest. Geniet van de vogels in je tuin, Joost.Jan Bouman, Zeist Kan iemand mij uitleggen waarom de werkgelegenheid in bedrijven die onze gezondheid schaden (KLM, Schiphol, Tata Steel) beschermd moet worden, terwijl het barst van de vacatures voor functies in organisaties die goed voor ons zijn (onderwijs, zorg, energietransitie)? Nog niet zo heel lang geleden werd de hoopvol stemmende verzamelnaam ‘cruciale beroepen’ geïntroduceerd. Voor de goede categorie. Zijn we echt zo kort van memorie? Hier tekent zich toch gewoon een win-winsituatie af? Never waste a good crisis.Eliza Roemers, Leiden Dick Zandee pleit voor het invoeren van een maatschappelijke dienstplicht voor jongeren, in de strijd tegen personeelstekort bij defensie, zorg en onderwijs. Een dergelijke plicht zou volgens hem niet alleen de tekorten opvangen, maar ook jongeren het nodige bij kunnen brengen. Jarenlang heeft de rijksoverheid de belangrijkste publieke sectoren uitgehold en nu zouden alleen jongeren gratis (want er zal ongetwijfeld geen marktconform salaris worden betaald) de tekorten moeten opvangen. Als er al een vorm van dienstplicht zou moeten komen, lijkt het mij reëel om daar alle generaties bij te betrekken. De oudere generaties, voor zover zij hun dienstplicht niet vervuld hebben, kunnen zo prima leren de genoemde ins en outs van belangrijke onderdelen van de maatschappij te leren kennen. Dus hup, beleidsmedewerkers en topambtenaren van de ministeries, politici en adviseurs van de overheid, wat let u, geef het goede voorbeeld. Neem een tussenjaar, lever uw salaris in en ga tegen betaling van een wedde voor de klas staan, zorg voor de nodige handen aan het bed of vul het tekort bij de krijgsmacht aan. U leert er veel van en de maatschappij zal u dankbaar zijn.Joost Jaspers, Breda De ingezonden brief van Bernard Weerdmeester over de verduurzaming van monumenten is me uit het hart gegrepen. Zelf woon ik in een rijksmonument van 1612, gekocht in 2003 als onbewoonbare woning en helemaal opknapt volgens de geldende regels. Dubbele beglazing was uit den boze; dat deed afbreuk aan het monument. Gelukkig mocht het dak wel worden geïsoleerd. Dat scheelde al. Zonnepanelen op het dak waren onbespreekbaar. Er is sprake van een energiecrisis. Alle hens zouden aan dek moeten. Dus ook in onze historische binnenstad moeten er gewoon zonnepanelen op het dak. Misschien niet mooi, maar nood breekt wet. Vergelijk het met televisieantennes: eerst één antenne op het dak, toen twee en binnen de kortste keren waren alle daken bezaaid met antennes (ook historische panden). Een oerlelijk gezicht, maarja, tv-noodzaak! Tot de centrale antenne zijn opwachting deed. En nu maakt het streamen ook de schotelantenne overbodig. Zo zal het ook vergaan met de zonnepanelen. Leg ook alle historische daken zo snel mogelijk vol met zonnepanelen.Lea van Someren, Utrecht Haagse bureaucraten menen per maatregel gewassen te kunnen dwingen vóór 1 oktober af te rijpen. Misschien kunnen ze er dan ook éindelijk voor zorgen dat bananen voortaan recht zijn.Frank Hoek, Zeist||https://www.volkskrant.nl/columns-opinie/lezersbrieven-opmerkingen-in-je-columns-helpen-wel-joost-zaat~b2709ace/
2022-09-14||Het Transitieteam is dol op respect||Respect is voor het Transitieteam heel belangrijk. Maar een beetje humor kan ook geen kwaad. Daarom keken we de afgelopen weken met veel belangstelling naar Ik ga stuk!, de talentenjacht waarin BNNVara op zoek gaat naar aspirant-cabaretiers die graag op televisie willen. Tijdens de eerste aflevering vertelden alle juryleden en presentatoren dat ze heel veel respect hadden. Geen respect voor de kandidaten natuurlijk. Anders zouden ze deze makers met klem hebben afgeraden om op tv te verschijnen nog voor ze een vorm gevonden hadden. Je hebt immers als maker maar één keer de kans om je aan het grote publiek voor te stellen. Ook hebben ze geen respect voor het genre cabaret. Dan hadden ze vriendelijk bedankt voor deze schnabbel en zich ingezet om zendtijd te vragen voor cabaretiers als Katinka Polderman en Nathalie Baartman, vrouwen wier programma’s door de VARA nooit worden uitgezonden. Natuurlijk hadden ze ook geen respect voor de theaterwet dat de eerste woorden op het podium bepalend zijn voor hoe het publiek een voorstelling ervaart. Door alle acts in stukjes te knippen en iedere kandidaat voor opkomst eerst te interviewen, ontnemen ze de deelnemers de kans om de regie te voeren over hun eigen werk en zelf te bepalen onder welke voorwaarde ze hun act beginnen. Jörgen Tjon a Fong, die als jurylid vol overgave meewerkt aan deze poging cabaret te reduceren tot plat amusement, liet bij zijn aantreden als nieuwe directeur van de Kleine Komedie weten dat hij graag een discussie wil over waar de grenzen van de grap liggen. Want waarom zou een cabaretier daar samen met het publiek achter moeten komen, als je er ook heel lang buiten de voorstelling om over kunt discussiëren? Inmiddels weet tv-kijkend Nederland dat de grenzen van het fatsoen, het opportunisme en de wansmaak hem aanmerkelijk minder interesseren. U vraagt zich misschien af wat de makers van Ik ga stuk! (dat eigenlijk Ik word stukgemaakt had zullen heten) dan bedoelden, toen ze tijdens de eerste aflevering steeds het woord ‘respect’ in de mond namen. Welnu, ze hebben respect voor lekkere Televisie. Want met theater heeft hun programma natuurlijk weinig te maken. Ook het Transitieteam gelooft dat lekkere tv boven alles gaat. Daarom hebben we groot respect voor iedereen die lekkere tv maakt. Of je nu Jort, Caroline, Thierry, Vladimir, Maarten, Matthijs, Albert, Yvon, Philip, Beau, René, Johan of Jörgen heet: het Transitieteam maakt een diepe respectvolle buiging voor je.||https://www.volkskrant.nl/cultuur-media/het-transitieteam-is-dol-op-respect~b2c35390/
2022-09-14||Sommige geluksvogels blijven vatbaar voor het idee dat geluk hun eigen verdienste is||Zo’n zestien jaar geleden, in de vroege zomer van 2006, was ik op Kandahar Airfield, ook genoemd KAF. Direct mijn eerste avond werd het kamp bestookt met raketjes. Het was een van de gelukkigste momenten in mijn leven. Ik heb er vaak over gesproken. Uiteraard had ik twee benen kunnen verliezen, dan was het een van de ongelukkigste momenten van mijn leven geweest. Pech en geluk liggen dicht bij elkaar, dat wordt graag vergeten in samenlevingen waar bedreigingen zeldzaam zijn, zoals Nederland. Toch veinst men ook hier met graagte, aan beide kanten van het politieke spectrum, dat we de ergst mogelijke overheid hebben, in het ergst mogelijke land, en dat we in de ergst mogelijke tijd leven. Geluk wordt voor pech aangezien. Die tactiek is groot gemaakt door Pim, die zoals bekend sprak over de ‘puinhopen van paars’. Sindsdien heeft het idee postgevat dat spreken over puinhopen waarvoor je zelf niet verantwoordelijk bent moreel hoogstaand is. En sommige geluksvogels blijven vatbaar voor het idee dat het allemaal hun verdienste was. Na KAF liet oorlog me niet los. Beschamend, maar er zijn ook keurige mensen die niet loskomen van de cocaïnedealer. Daar heb ik dan weer geen last van. Ik moest naar Oekraïne, en zoals dat gaat, hoe dichter je bij het front bent, hoe meer mensen geneigd zijn de oorlog te relativeren. De uitzonderingen op die regel leerden door oorlog het verschil tussen pech en geluk kennen. Odesa, de Oekraïense spelling is met één ‘s’, herinnerde mij aan vorige reizen naar Odesa, ik had toen liefde en literatuur gezocht. Ook nu leek het vakantie. Het sinds KAF altijd weer verlokkelijke luchtalarm ging af, maar daar trok hier niemand zich iets van aan. Je kunt de dood proberen voor te zijn door in een bunker te kruipen, je kunt buiten rustig een sigaretje opsteken.||https://www.volkskrant.nl/mensen/sommige-geluksvogels-blijven-vatbaar-voor-het-idee-dat-geluk-hun-eigen-verdienste-is~b03f5545/
2022-09-14||Schrijver wordt schooljongen in interview||Gans onverwacht bezoek van I. en B. vergezeld door een derde persoon, die mij wordt voorgesteld als zijnde een journalist, die mij wenst te ‘interviewen’. De man is lang en mager, met lorgnet en zwarte baard, en buigend schertst hij: ‘puisque la montagne ne veut pas aller à Mahomet, il faut bien que Mahomet vienne à elle.’ Hij was ook op die lunch, en nog wel speciaal gevraagd om mij daar te ontmoeten. Dat bezoek brengt mij van streek. Met verwijtende blikken kijk ik I. en B. aan. ‘Was mademoiselle K. daar ook op die lunch?’, vraag ik onnozel. Zij schudden ­lachend ’t hoofd, terwijl de interviewer zijn boekje uithaalt en door zijn bril de omgeving bekijkt. ‘Daar staat de molen, meneer; daar ligt de rivier en ginds zijn de weilanden’, begin ik als een idioot. De man glimlacht en begint op een blaadje te potloden. ‘Het uitzicht is mooi’, ga ik voort, ‘de beide kastelen, die u daar ziet...’ Hij valt mij in de rede en stelt mij vragen: hoe ik werk, wanneer ik werk, hoeveel ik per dag werk. Ik antwoord als een schooljongen die door zijn meester onderhoord wordt. Hij vraagt mij of ik enige ethische bedoeling heb met mijn werk. Ethische bedoeling! Wat is dat? Mijn antwoord is aller-onophelderendst, doch de interviewer potloodt lustig door. I. en B. staan te grinniken. Ik zou wel op hen willen schieten.||https://www.volkskrant.nl/cultuur-media/schrijver-wordt-schooljongen-in-interview~b28ad6b9/
2022-09-14||De Volkskrant-huisdichter over Koningin Elizabeth II||Na haar dood isHaar handtas ontsloten En werd het grote mysterieDoortastend ontrafeld De handtas bleek Echt open te kunnen En er was sprake vanVerschillende vakjes Voorts bevatte de handtasEen schone witte zakdoek En een rolletje pepermuntVan het merk King.||https://www.volkskrant.nl/mensen/de-volkskrant-huisdichter-over-koningin-elizabeth-ii~be94db2c/
2022-09-14||Ik herinner me nog hoe heerlijk het was om het gestolen snoep achter elkaar naar binnen te proppen||In de grote supermarkt aan het Museumplein zag ik hoe een beveiliger een winkeldief in zijn kraag greep. Dat klinkt spectaculairder dan het was: de beveiliger, een wat logge vijftiger, keek er voornamelijk vermoeid bij. In zijn vrije hand droeg hij het corpus delicti, een bakje sushi. De dief, een rossige puber van een jaar of 15, liet zich rustig meevoeren. ‘Hé, man, bro...’, vleide de jongen nog, vlak voor het tweetal achter de grijze klapdeuren van het magazijn verdween. ‘Geen stress, bro. Man, ik heb gewoon hónger.’ Honger? Je leest wel schrijnende verhalen de laatste tijd, maar deze jongen zag er weldoorvoed uit, modieus gekleed ook, met een dure rugzak en dito schoenen. Scholieren in Amsterdam Oud-Zuid komen trouwens doorgaans niet uit gezinnen waar men kleumend brandnetelsoep eet bij het vale licht van een knijpkat. Nou ja, pubers hebben altijd honger, maar dat is niet het soort honger waarvan wijlen bisschop Muskens zowat een kwart eeuw geleden zei: ‘De katholieke moraal heeft altijd duidelijk gemaakt dat als je zo arm bent dat je niet meer kunt leven, je een brood mag weghalen uit de winkel.’ Muskens had gelijk natuurlijk, maar er kwam toch een hoop heibel van zijn uitspraak, in 1996. Over het stelen van sushi liet hij zich niet uit, maar sushi, inmiddels zowat even gewoon als brood, was toen nog een luxe nieuwigheid, uitsluitend verkrijgbaar voor de happy few, in het chique Okurahotel. Ook ik stal vroeger graag uit winkels. Snoep vooral, samen met mijn broertje en zusje, want dat kregen we van onze ouders niet. We laadden onze zakken vol en verdeelden thuis de buit. Ik herinner me nog hoe heerlijk het was om dat lekkers achter elkaar naar binnen te proppen, vooral de ‘Drie musketiers’-repen van gevlochten caramel met chocola. ‘Als je gepakt wordt, zeg je gewoon dat je ouders in scheiding liggen’, zei de coolste jongen uit de klas. ‘En dat je daar erg onder lijdt. Werkt altijd.’ Al gauw kwam ik erachter dat hij gelijk had, toen ik op heterdaad werd betrapt met drie rollen Italiano. Mijn ouders waren toen al jaren gescheiden, maar de beveiliger trapte in mijn bibberlip en liet me met een begripvol ‘Nou, niet meer doen hoor, en sterkte hè’ gaan. Met gescheiden ouders hoef je tegenwoordig als jonge winkeldief niet meer aan te komen, want scheidingen zijn even doodgewoon geworden als sushi. Blijkbaar is ‘honger’ de nieuwe smoes, waarmee rijke kindertjes misbruik maken van de schrijnende gevallen in de pers. Het is maar goed dat bisschop Muskens het niet meer mee hoeft te maken.||https://www.volkskrant.nl/mensen/ik-herinner-me-nog-hoe-heerlijk-het-was-om-het-gestolen-snoep-achter-elkaar-naar-binnen-te-proppen~bc1e75e5/
2022-09-14||In ‘Bromfiets’ is de bromfiets niets minder dan een manier van leven||Bij de tijdschriftenboer zomaar op een bijna vergeten fenomeen uit andere tijden gestuit: de bromfiets, ook wel brommer genaamd. Bromfiets claimt het ‘oudste bromfietsblad ter wereld’ te zijn, en dat kan kloppen. Al in 1950 verscheen het eerste nummer van het tweemaandelijkse tijdschrift voor liefhebbers en verzamelaars van klassieke bromfietsen. Mooi woord ook, bromfiets. Menig oudere lezer (m) zal zichzelf weer zien zitten op een Puck, Kreidler of Tomos, meisje achterop, het avontuur tegemoet, totdat het ding het weer eens begaf, want dat gebeurde vaak. Misschien spelen de drukkosten een rol, maar alle foto’s in Bromfiets zijn in zwart-wit. Het wakkert de nostalgie nog meer aan. Het credo van de makers zoals geformuleerd op bromfiets.nl: ‘Wie van zijn herinneringen kan genieten leeft twéé keer... Daarom is de bromfietshobby de mooiste van de wereld!’ Nog zo’n woord dat bij ouderen (zeg maar 55-plussers) flarden jeugdherinneringen oproept: Mobylette. Cabaretier en tv-maker Joep van Deudekom (1960) had er een, dankzij een oudere broer die een Honda (type buikschuiver) aanschafte en zijn Mobylette beschikbaar stelde. Het voelde aan, zegt Van Deudekom in het bloemrijke interview, ‘als de eerste keer verkering’. De Mobylette, een zilvergrijze, lichtgewicht brommer die vooral bij meisjes en vrouwen populair was, herinnert hij zich als ‘karaktervol, niet al te meegaand, geen allemansvriend, dankzij de ontbrekende vering in de voorvork’. Zijn volgende aanschaf was een Puch, een brommer waarvan het geluid wel appelleerde aan zijn wens om ‘stoer voort te bewegen over des Heeren wegen’. Uitgebreid staat Bromfiets stil bij het evenement BromfieTTs in Assen. Een ongekend spektakel, wordt het genoemd. Op het plaatselijke circuit showden in juli meer dan duizend eigenaren hun bromfiets, oldtimers vaak, die worden aanbeden. In Bromfiets is de bromfiets geen doorsneevervoermiddel, maar niets minder dan een manier van leven. Achter de hobbyclub gaan verbeten idealisten schuil, zo blijkt op bromfiets.nl. Melding wordt gemaakt van ‘onze niet aflatende strijd in woord en daad tegen overheidscommissies, overijverige regenten, gemeentebesturen en andere “zieners”’. Het doel: ‘Onze klassieke brommer de status te geven die hij verdient!’ De liefde voor de brommer is onvoorwaardelijk. Instemmend wordt in Bromfiets een gedicht uit 1950 geplaatst, het oprichtingsjaar. ‘Bromfiets’ heet het, en een nieuwe tijd wordt aangekondigd: Voor een schijntje aan benzine/ Dien je ons vol grote trouw/ Welke tocht ik doe, ik kóm er/ Kleine, lieve, brave brommer/ ’k Ben in stilte trots op jou!||https://www.volkskrant.nl/cultuur-media/in-bromfiets-is-de-bromfiets-niets-minder-dan-een-manier-van-leven~bbb32f37/
2022-09-14||Heerenveen-mascotte Heero mag weer het veld op||De directie stelde Hendrik Pasveer (52) in februari op non-actief omdat er sprake was van een verstoorde arbeidsverhouding. Hij zou de leiding hebben bedreigd, nadat er onenigheid was ontstaan over het naleven van de regels tegen coronabesmettingen. Volgens Pasveer schoot de controle tekort, terwijl de directie de niet-gevaccineerde medewerker juist uit de buurt van de spelers wilde houden. Ook heeft hij, zo verklaarde directeur Cees Roozemond, al langere tijd moeite met het accepteren van gezag. De rechter meent dat de onderbouwing voor het ontslag onvoldoende is. Er bestond geen dossier over het functioneren van Pasveer. Hij is al 26 jaar verbonden aan de club, eerst als vrijwilliger en sinds 2009 als schilder in vaste dienst. Als mascotte is hij al 22 jaar aanwezig bij de thuiswedstrijden in het Abe Lenstra Stadion, waar hij het publiek aanspoort het elftal aan te moedigen. Pasveer zegt in een reactie tevreden te zijn met het resultaat. ‘Ik heb ingezet op mijn terugkeer en kan nu met opgeheven hoofd weer aan de slag.’ Hij is van plan zijn taken weer op te pakken, maar wil eerst een gesprek met de directie. ‘Het moet wel van twee kanten komen.’ Volgens hem stond de poging om van hem af te komen niet op zichzelf. ‘De leiding is al een tijd bezig de oude garde van de club eruit te werken. Ik heb nu duidelijk gemaakt dat ik niet me me laat sollen. Ik ben een echte Fries. Die heeft een harde kop.’ Wanneer hij weer zijn rentree maakt als mascotte staat nog niet vast. Komende zondag tegen Twente zal nog een vervanger zich in het pak steken. Pasveer: ‘Ik zou graag de 25 jaar willen volmaken. Mijn stiefzoon zit in de selectie van onder de 21 en het is mijn droom nog een keer met hem in het eerste elftal samen op het veld te staan.’||https://www.volkskrant.nl/sport/heerenveen-mascotte-heero-mag-weer-het-veld-op~b1041db5/
2022-09-14||Het begin van Poldermocro’s deed niet direct vermoeden dat dit een gezellig tripje zou worden||Sahil Amar Aïssa noemde het aan tafel van Op1 onlangs ‘een heel nieuw fenomeen’: de ‘poldermocro’. Die term slaat volgens de presentator op Nederlandse jongeren met Marokkaanse roots die zich in geen van beide culturen echt thuis voelen. Volgens Aïssa hebben veel Marokkaanse Nederlanders bij hun geboorte ‘een identiteitscrisis cadeau’ gekregen, omdat ze nooit echt kunnen of willen kiezen tussen beide nationaliteiten. Zes Nederlandse jongeren met een Marokkaanse achtergrond krijgen nu wél de kans om op zoek te gaan naar zichzelf, in de zesdelige BNNVara-serie Poldermocro’s. Hoewel de titel wellicht doet vermoeden dat de jongeren afreizen naar Enkhuizen of Appingedam, trokken ze in dit geval naar Marrakesh, waar ze samen met presentator Aïssa drie weken lang op zoek gaan naar hun roots. Ze komen uit plaatsen als Nieuwegein, Beverwijk en Heiloo, maar vallen met hun identiteit vaak tussen wal en schip. Voor Marokkanen zijn ze vaak ‘te Nederlands’, voor Nederlanders juist vaak weer ‘te Marokkaans’. Het idee van het programma is dat de ‘poldermocro’s’ tijdens de reis meer leren over zichzelf, elkaar én hun cultuur. Dat bleek niet bepaald eenvoudig, want vooral binnen de groep werd al snel hevig gevochten om een plekje op de apenrots. Al na een kwartier begon het flink te schuren, toen de homoseksuele Aziz aankwam in de riad. Hij gedroeg zich volgens de twee andere mannelijke deelnemers ‘heftig’, en ‘als een typetje’. De 26-jarige Tarik dacht: ‘What the fuck komt hier binnen? Je ziet gelijk dat hij homo is!’ Even later adviseerde hij Aziz om zijn geaardheid maar gewoon te verzwijgen, want ‘hij kon die gayboys en dingen beter in Europa houden’. Hier in Marokko waren ze ‘niet ready’ om dat te accepteren. Daarmee was de toon direct gezet; het deed niet bepaald vermoeden dat dit een gezellig tripje zou worden. De makers hadden er dan ook alles aan gedaan om de meest uiteenlopende types bij elkaar te zetten. De 21-jarige Yasmine begreep de Marokkaanse cultuur niet helemaal, maar ‘voelde het wel in haar hart’. De 26-jarige Tarik vond zichzelf meer een ‘mocro’ dan een ‘tatta’, en was ‘helemaal niet verkaasd’. De 26-jarige Yasmine (die volgens haar medereizigers prima door kon gaan voor een Kimberley), had juist alle affiniteit met Marokko verloren en bleek vooral geïnteresseerd in de Aziatische cultuur. Van hoofddoek tot homoseksueel en van atheïst tot moslim: de makers lieten geen mogelijkheid onbenut om de onderlinge verschillen te benadrukken. Gelukkig was het doel van alle jongeren uiteindelijk hetzelfde: meer leren over hun roots, waarmee ze op een bepaalde manier allemaal worstelen. Die worsteling met hun identiteit maakte het programma uiteindelijk méér dan alleen een prachtig snoepreisje, vooral omdat er ook binnen de Marokkaans-Nederlandse identiteit heel veel verschillende identiteiten bleken te bestaan. Laten we hopen dat er in de komende vijf weken toch íéts van onderlinge verbroedering ontstaat.||https://www.volkskrant.nl/columns-opinie/het-begin-van-poldermocro-s-deed-niet-direct-vermoeden-dat-dit-een-gezellig-tripje-zou-worden~b4793b10/
2022-09-14||Opinie: Een stop op buitenlandse studenten is een bedenkelijke vorm van nationalisme||Nergens in Nederland is Europa zo’n werkelijkheid als in Limburg. Het dagelijks grensoverschrijdend verkeer van mensen, goederen en diensten is er enorm. Dat geldt ook voor het hoger onderwijs. Mede daarom heeft de Universiteit Maastricht (UM) sinds haar oprichting in 1976 een sterk internationaal profiel gekozen. Het achterland van de ‘nieuweling’, zo waren de oprichters zich bewust, lag nu eenmaal voor een aanzienlijk deel aan de andere zijde van de grenspalen. Tegelijkertijd was er het besef bij de opeenvolgende bestuurders van de UM dat de globalisering nieuwe eisen stelde aan academisch onderwijs. Studenten onderzoeken tegenwoordig in de ‘international classroom’ problemen vanuit verschillende perspectieven en verschillende culturele achtergronden. Alumni trekken met een goede beheersing van de Engelse taal en een mondiale mindset de wereld in. Zowel in Den Haag als in Brussel kreeg deze strategie van de UM veel waardering. Het gevolg was dat de pas opgerichte universiteit in een relatief kleine stad als Maastricht (121.000 inwoners) uitgroeide tot 22.000 studenten. Daarvan is momenteel 57 procent van buitenlandse afkomst: 19 procent uit Duitsland, 8 procent uit België, 22 procent uit de andere landen in de Europese Economische Ruimte (EER) en 8 procent buiten de EER. Twintig procent van de ‘internationals’ verrijkt de regio door te blijven hangen. De vertrekkers dragen hun kennis van ons land en onze regio uit in het buitenland. De UM spreekt dan ook een woordje mee in de internationale, academische wereld. Ze is de leidende universiteit binnen YUFE (Young Universities for the Future of Europe), een baanbrekende alliantie van acht jonge topuniversiteiten die namens de Europese Commissie de integratie van het hoger onderwijs in de Europese Unie moet bevorderen. Daarbij komt dat de Nederlandse ‘studiekiezers’ juist vanwege de internationalisering voor Maastricht kiezen. Hun aantal groeide van 7.908 in 2017 tot 9.612 in 2021. Van verdringing van Nederlandse studenten door buitenlanders, zoals de koepel stelt, is dus geen sprake. Zodoende is de internationalisering inmiddels het bestaansrecht van de UM, die niet voor niets de Europese universiteit van Nederland wordt genoemd. Behalve de betekenis voor de UM zelf is de internationalisering van grote waarde voor de Limburgse samenleving. Misschien moeten we zelfs spreken van levensbelang. Dat is de reden waarom we ons als burgemeesters zorgen maken over een quotum en het wegzetten van internationalisering als louter problematisch door de Koepel van Universiteiten. Allereerst economisch. Alleen al de universiteit schept 7.984 banen in de hele provincie, waarvan 5.223 directe. De bruto toegevoegde waarde bedraagt 623 miljoen euro jaarlijks. De UM is bovendien een katalysator op het gebied van kennis en innovatie in de regio. Ze werkt voor de versterking van de concurrentiekracht van Limburg en Nederland nauw samen met het regionale bedrijfsleven en het provinciebestuur in de vier Brightlands-campussen in Maastricht, Heerlen, Sittard-Geleen en Venlo. De internationalisering zorgt eveneens voor een aantrekkelijk vestigingsklimaat. Grote bedrijven als Mollie Payments kiezen voor deze regio vanwege het internationale karakter. Tal van multinationale consumentenbedrijven, zoals Mercedes, H&M en Vodafone Ziggo hebben in Maastricht hun Europese customer services (helpdesk) gevestigd, goed voor 7.000 banen. En dan is er het demografisch belang. Limburg vergrijst, dat is een feit. Mede door de toestroom van buitenlandse studenten en circa 10.000 expats worden de nadelige gevolgen ervan gedempt. Zeker in Maastricht, waar de groep 15 tot 29-jarigen met 27,5 procent groter is dan het landelijk gemiddelde van 18,9 procent. Een numerus fixus of, nog erger, een stop voor buitenlandse studenten is geen echte oplossing. Het valt ook niet te rijmen met het Nederlandse streven naar de Europese eenwording en de mondiale samenwerking bij grote vraagstukken als klimaat, energie, armoede, veiligheid en gezondheid. Een ingreep als deze is een bedenkelijke vorm van nationalisme, die je zeker niet vanuit de academische wereld verwacht. De toekomst is internationaal, daar valt niets aan te veranderen. Dan kun je maar beter goed voorbereid zijn op die internationale toekomst.||https://www.volkskrant.nl/columns-opinie/opinie-een-stop-op-buitenlandse-studenten-is-een-bedenkelijke-vorm-van-nationalisme~bb426043/
2022-09-14||Europese Commissie wil verbod op producten die onder dwang zijn gemaakt, zoals in Chinese strafkampen||Het Europees Parlement moet nog met het voorstel instemmen. ‘Dit voorstel zal een belangrijke factor zijn in de aanpak van moderne slavernij’, zegt Eurocommissaris Valdis Dombrovskis (handel) in een persverklaring. Dinsdag meldden mensenrechtenorganisaties nog dat wereldwijd bijna vijftig miljoen mensen slachtoffer zijn van moderne slavernij. In het voorstel van de Commissie krijgen douanes van Europese lidstaten de verantwoordelijkheid voor het handhaven van het verbod. Dat toont aan dat het verbod vooral gericht is op de import van producten die met gedwongen handen zijn gemaakt. Het Europees verbod komt voort uit de wens steviger stelling te nemen tegen de Chinese werkkampen voor Oeigoeren. China heeft naar schatting een miljoen Oeigoeren, een moslimminderheid uit het noordwesten van China, opgesloten in ‘heropvoedingskampen’, waar zij gedwongen arbeid leveren. Onder meer Volkswagen, Nike, Apple, Adidas en Google zijn door mensenrechtenorganisaties aangesproken op medeplichtigheid aan deze dwangarbeid, door (indirect) zaken te doen met de werkkampen. Het Amerikaanse Congres nam twee jaar geleden een vergelijkbare wet aan die de ‘Uyghur Forced Labor Prevention Act’ heet. De Europese Commissie rept daarentegen in het voorstel met geen woord over China of de Oeigoeren. Toch mag de aanleiding duidelijk zijn: in haar de Staat van de Unie van vorig jaar kondigde commissievoorzitter Ursula von der Leyen het plan aan in het blokje ‘Indo-Pacific en de concurrentiestrijd met China’. Het Europese voorstel verschilt ook van zijn Amerikaanse evenknie als het aankomt op de vraag wie verantwoordelijk is voor het handhaven van de wet. De Verenigde Staten gaan ervan uit dat alle producten uit Xinjiang, de Chinese regio waar de strafkampen staan, het resultaat zijn van dwangarbeid, tenzij bedrijven het tegendeel bewijzen. De verantwoordelijkheid ligt zodoende bij de bedrijven. Als het aan de Commissie ligt, worden Europese lidstaten en hun douanes verantwoordelijk voor het handhaven van het verbod. Weliswaar komt er volgens het plan vanuit de EU informatie en hulp om producten van dwangarbeid te herkennen, landen gaan zelf over de invulling en intensiteit van de controles. Landen die producten gemaakt met dwangarbeid onderscheppen, kunnen deze straks tegenhouden bij de grens, uit de handel halen of zelfs vernietigen. Boetes volgen pas voor bedrijven als zij niet meewerken aan het uit de handel halen van de producten. Het is nog niet bekend wanneer het Europees Parlement stemt over het voorstel van de Commissie. Als het wordt aangenomen, krijgen lidstaten twee jaar om de wet te implementeren.||https://www.volkskrant.nl/nieuws-achtergrond/europese-commissie-wil-verbod-op-producten-die-onder-dwang-zijn-gemaakt-zoals-in-chinese-strafkampen~b09b4844/
2022-09-14||Van korsetjurk naar de barricade: Singer Laren brengt ode aan de moderne vrouw||“Als ik met leeftijdsgenoten een museum bezoek, zijn het vaak de persoonlijke verhalen over doorzettingsvermogen, kracht en talent die ons het meest aangrijpen en bijblijven”, vertelt Rikhof, die als conservator naast beeldende kunst rond 1900 gespecialiseerd is in gendergeschiedenis. “Natuurlijk kunnen wij ook gewoon genieten van een stilleven of een landschap, maar ik merk wel dat vooral jonge mensen zich graag willen kunnen herkennen in kunst. Daarom is het belangrijk om het verhaal erbij te vertellen waar iemand zich aan kan spiegelen.” Het verhaal dat de nieuwe tentoonstelling in Singer Laren vertelt is dat van de moderne vrouw en de beeldvorming die in de loop der tijd verandert. Rikhof: “We willen niet alleen krachtige vrouwen en inspirerende kunstenaars in de spotlight zetten, we vertellen ook het verhaal over de weg vol obstakels die zij hebben afgelegd en de beperkende stigma’s die ze onderweg van zich hebben afgeschud.” De focus van de tentoonstelling ligt op de periode 1880-1950. Rikhof: “De strijd om het vrouwenkiesrecht, de toelating van vrouwen tot het hoger onderwijs, de opkomst van betaalde banen voor vrouwen, je ziet het allemaal gemanifesteerd in de vroege 20ste-eeuwse kunst. Vrouwen die met conventies braken, gingen sporten, roken en hun jurk met korset inruilden voor een jurk zonder en later voor een broek.” Volgens de jonge gastconservator is de expositie geen lofzang aan vrouwelijke kunstenaars. “We tonen ook werken van mannelijke kunstschilders die de veranderende rollen van vrouwen reflecteren. Vaak vertelt kunst ons wat de positie was van vrouwen in een bepaalde tijd, ook al was dat misschien niet eens de bedoeling van de kunstenaar. Neem bijvoorbeeld de gouachetekening ‘Buiten met de fiets’ uit 1913 van Bart van der Leck (Nederlandse kunstschilder, red.), bruikleen uit de collectie van het Kröller-Müller Museum in Otterlo, waarop twee vrouwen staan afgebeeld met een fiets. Dit was geen feministisch statement van Van der Leck, hij wilde destijds het moderne leven in beeld brengen. Achteraf weten we dat het in die tijd helemaal niet vanzelfsprekend was dat vrouwen fietsten. Sterker nog, vroeger dacht men dat vrouwen er onvruchtbaar van werden.” Een ander werk uit de tentoonstelling is een schilderij uit de collectie van Singer Laren dat de Nederlandse kunstschilder Jan Sluijters maakte van een van zijn favoriete muzen, Tonia Stieltjes. “Wij vertellen niet het verhaal van Sluijters als de maker ervan, maar dat van de activiste Tonia die achter de schermen op de barricades vocht voor een betere behandeling en betaling van dienstbodes. Door dit soort verhalen kunnen mensen zich herkennen in de geschiedenis.” Om het verhaal van ‘De Nieuwe Vrouw’ te helpen vertellen, heeft Singer Laren vijf mediavrouwen als ambassadeur aan de tentoonstelling verbonden: Miluska van ‘t Lam, Hedy d’Ancona, Devika Partiman, Daphne Deckers en Aldith Hunkar. “We hebben gekozen voor mediavrouwen, omdat die vooroplopen als het gaat om het uitdragen van je mening en het breken met conventies”, zegt Rikhof. Luister hier de podcast aflevering met ambassadeur Hedy d’Ancona over de tentoonstelling “Ik wil laten zien hoe stereotypering gelijke kansen en behandeling in de weg heeft gestaan en dat dit nu nog steeds gebeurt.” Daarom laat de tentoonstelling naast historische werken ook hedendaagse kunst zien die uitnodigt tot reflectie op vandaag. Rikhof: “Het verhaal van vrouwenemancipatie stopt niet in 1950.” De tentoonstelling ‘De Nieuwe Vrouw’ is van 13 september tot en met 8 januari 2023 te zien. De expositie bestaat uit schilderijen en tekeningen van onder anderen Charley Toorop, Iris Kensmil, Marlene Dumas, Jan Sluijters, Lou Loeber, Eva Besnyö, Isaac Israels, Helen Verhoeven, Thérèse Schwartze, Rineke Dijkstra en Leo Gestel.||https://www.volkskrant.nl/nieuws-achtergrond/van-korsetjurk-naar-de-barricade-singer-laren-brengt-ode-aan-de-moderne-vrouw~bdc8ea32/
2022-09-14||Soof blijft een A-merk op het Nederlandse romkomschap  ★★★★☆||‘Soof is toe aan iets nieuws’, luidde de afsluitende zin van de vorige Soof-recensie in de Volkskrant. Conclusie: nadat heldin Soof zich vol dwarse spot door een huwelijks- en identiteitscrisis had gemanoeuvreerd in de eerste romantische hitkomedie, stond er in het onvermijdelijke tweede deel (uit 2016) wat weinig op het spel. Dat zal niemand beweren over Soof 3, het slotakkoord van de reeks, dat na een forse coronavertraging nu eindelijk in de bioscoop te zien is. ‘Het is misschien saai’, klinkt Soofs vertelstem in de inleidende voice-over, ‘maar op dit moment gaat het zijn gangetje.’ Waarop de eigenaar van De kooksoof, als ze even uitrust van het koken, met de hand tussen borst en oksel tast: hè, gek knobbeltje. Nadat het ziekenhuis de ernst van de situatie heeft bevestigd, gaat Soof over tot vergevorderd vluchtgedrag. Alles ontkennend stort ze zich op de belangrijke (bij)zaken in haar leven: het huwelijk van dochter Sascha en aanstaande Indiase schoonzoon Sundeep, het spannende aanbod van Dan Cole (Dan Karaty), de telkens opduikende droomprins. En dan is er nog de omgang met haar ex Kasper (Fedja van Huêt), die in de filmreeks gewoontegetrouw het traject aflegt tussen zijn twee verschijningen: ingedutte burgerman en toch weer ideale echtgenoot. Marjolein Beumer, als scenarist de bewaker van de eerdere Soof-films, is afgewisseld door een schrijversteam met Eddy Terstall, Luuk van Bemmelen en regisseur en scenarist Anne de Clercq, die eerder al een seizoen van de gelijknamige serie voor haar rekening nam. Ze putten veel humor uit de kleine momenten: ‘comes okay’, brabbelt Soof tegen Sundeep, komt goed. En al lossen sommige hobbels op Soofs pad zich wel heel makkelijk op – hup, daar wordt Kaspers nieuwe vriendin (Elise Schaap) uit de film gebonjourd – toch verricht Soof 3 iets opmerkelijks. Het leed, de angst en emotie die gepaard gaan met de ziekte, vinden een balans met het komische. Tijdens de eerste ‘Ladies Nights’ oogstte de film zowel lof als verwondering: was dit niet te zwaar voor zo’n romantische komedie? Maar het voegt iets toe aan de formule. Soof slaat geen echt nieuwe paden in binnen het stramien van het genre, maar wordt wel bevolkt door net wat menselijker personages. En die worden gespeeld door uitstekende acteurs, zoals Van Huêt, of Anneke Blok als Soofs moeder, en uiteraard hoofdrolspeler Lies Visschedijk; haar past de Soof-huid zo goed dat ze al genoeg heeft aan een blik of een flardje intonatie om een scène iets op te tillen, of te laten kantelen. Op het Nederlandse romkomschap, waar het altijd dringen is, blijft Soof een A-merk.||https://www.volkskrant.nl/cultuur-media/soof-blijft-een-a-merk-op-het-nederlandse-romkomschap~bfdc1a92/
2022-09-14||Online te bestellen: persoonlijke boodschap aan de Russen op een Oe­kraïense bom||Oekraïense militairen schoten in de voorbije maanden enkele duizenden raketten en granaten naar Russische stellingen met een handgeschreven boodschap van westerse donateurs. Op een legergroene granaat staat in het Engels: ‘God zegene de Verenigde Staten van Amerika. Hulde aan Oekraïne.’ Op een klein explosief dat aan een drone hangt: ‘London says hi’, met een plaatje van het koekiemonster uit Sesamstraat. Op een lichtgrijze granaat bedoeld voor Russische troepen staat zelfs een Nederlandse tekst: ‘Wraak voor MH17’: De oorlog in Oekraïne en het idioom van de internet- en gamecultuur komen samen op de website Signmyrocket.com. Voor zo’n 150 euro kan iedereen met een internetverbinding een boodschap op een granaat laten schrijven en die met een M777 Howitzer door het Oekraïense leger laten afschieten naar de Russische troepen. In ruil voor een donatie van 350 euro schrijft de organisatie je boodschap op een granaat van zwaarder geschut. Je krijgt een foto als bewijs en bedankje. Of, voor 2.000 euro: een video waarin een handgeschreven granaat met jouw boodschap ontploft in de buurt van een Russische militair. Het geld zegt de vrijwilligersorganisatie te besteden aan auto’s, drones en apparatuur voor satelliet-internet voor het Oekraïense leger. Sinds de geboorte van de website vier maanden geleden doneerden bijna 2.200 mensen ruim 337 duizend euro, volgens Anton Sokolenko, een van de mensen achter Sign My Rocket. Sokolenko is 21 en woont bij zijn ouders in Tsjerkasy, midden in Oekraïne. Hij studeert informatietechologie en is vrijwilliger bij het Centrum ter ondersteuning van het leger, veteranen en hun families. Die organisatie zamelt sinds 2014 geld in voor het Oekraïense leger, dat sinds dat jaar in gevecht is met separatistenlegers die gesteund en aangestuurd worden door Rusland. Sinds de Russische inval in februari is er meer geld nodig. Via zijn eigen kanaal op berichtendienst Telegram verkocht Sokolenko boodschappen die hij op granaten liet schrijven door militairen die hij kende. Dat liep zo goed dat hij vier maanden geleden met een paar anderen Sign My Rocket begon; een website die van alle gemakken van een reguliere webshop is voorzien. Verschil met een andere donatie: voor deze krijg je iets terug. Zo belooft de organisatie voor 30 duizend euro een tekst op een SU-24-gevechtsvliegtuig te zetten, al is dat nog niet gebeurd. Een groep anti-Russische internettrollen liet voor een onbekend bedrag zwaar artilleriegeschut beplakken met plaatjes en doopte het de ‘super bonker 9000’: Sokolenko verzamelt de boodschappen die bij de donaties worden opgegeven en stuurt een lijst naar het front. Hij heeft direct contact met soldaten, vertelt hij, die met markeerstiften overschrijven wat ze op hun telefoon zien staan. Ze appen een foto terug die Sokolenko doorstuurt naar de donateur. De soldaten kent hij via zijn vrijwilligersorganisatie, of via via. De Oekraïense legerleiding is volgens Sokolenko niet betrokken bij het project. Sokolenko houdt niet bij waar de donateurs vandaan komen, maar de boodschappen die hij krijgt zijn in allerlei talen: van Japans tot Frans tot Hebreeuws tot Arabisch. De meeste teksten zijn in het Engels en er zijn ook diverse Duitse opschriften, zo blijkt uit de ruim honderd foto’s die de Volkskrant bekeek. Enkele boodschappen hebben een Nederlandse herkomst. Zeker vijf van de boodschappen refereren volgens de Oekraïense student aan vlucht MH17, het toestel dat in 2014 met een Buk-raket werd neergeschoten vanuit pro-Russisch separatistengebied. ‘We kregen heel veel aanvragen voor ‘Happy Father’s Day!’ rond vaderdag. En dan zijn er mensen die vragen of we een piemel willen tekenen op een granaat.’ Een Oekraïense man van 32 vroeg zijn vriendin ten huwelijk via een boodschap op een granaat en liet haar daarna de foto zien. Ze zei ja. Nieuw is het gebruik om munitie te voorzien van een boodschap aan de tegenstander niet. Archeologen vonden stukken steen die rond 400 voor Christus door Atheners naar hun vijanden werden gekatapulteerd met de inscriptie ‘Pak aan!’. Amerikaanse soldaten wensen Adolf Hitler een vrolijk Pasen via een flinke bom, op een beroemde foto uit de Tweede Wereldoorlog. Overigens komen de meeste boodschappen niet over: de bedoeling is dat al die granaten ontploffen. Tot nu toe voorzagen militairen zelf munitie van een boodschap. Via Sign My Rocket kan elke burger iets met een eigen tekst laten ontploffen in de buurt van een Russische militair. En dat kun je vervolgens terugkijken, als je 2.000 euro over hebt voor de video. Sign My Rocket maakt gebruik van de beeldtaal van populaire computerspellen om donateurs te trekken, zegt David Nieborg. Hij is media-onderzoeker aan de universiteit van Toronto en deed onderzoek naar de verbeelding van oorlog in games. ‘De webshop waar je bestellingen kan doen voor wapens van Sign My Rocket lijkt sprekend op de schermen waar je wapens kunt ‘kopen’ in de nieuwe Call of Duty-games.’ Natuurlijk is er een belangrijk verschil, benadrukt Nieborg: games simuleren slechts een deel van de oorlog, het deel dat vrij schoon en spannend lijkt. ‘In die games sterven geen kinderen of onschuldige burgers. De verschrikkelijke verwondingen die wapens aanrichten komen niet in beeld. Als een game een echte oorlog simuleert, zouden we na een paar minuten spelen huilend weglopen.’ Het klinkt misschien gek, zegt oud-commandant Landstrijdkrachten Mart de Kruif, maar oorlog voeren is doorgaans voorbehouden aan mensen die daar een opleiding voor hebben en in getraind zijn. De indruk dat je als burger op bestelling een granaat op een Russische militair kunt laten vallen, stuit tegen de ethische grenzen van oorlog voeren, vindt De Kruif. ‘Maar dat Oekraïners alle middelen aangrijpen om geld in te zamelen, snap ik wel. Oorlog is naast een mentale kwestie ook een financiële. Het kost heel veel geld. En mensen moeten hun woede ergens uiten, vandaar die boodschappen op munitie. Vergeet niet: oorlog plaatst normale mensen plotseling onder volstrekt niet normale omstandigheden.’ Ethiek is wel het laatste waar Anton Sokolenko van wakker ligt, zegt hij. ‘Hoe meer dode Russische soldaten, hoe beter. Het kan hun niets schelen dat ze burgers doden, dus waarom zouden we ons zorgen maken over hen?’ Met medewerking van Tom Vennink.||https://www.volkskrant.nl/nieuws-achtergrond/online-te-bestellen-persoonlijke-boodschap-aan-de-russen-op-een-oe-kraiense-bom~ba1793b6/
2022-09-14||Cees van Kempen filmde vier jaar lang de terugkeer van de wolf: ‘We lijden aan het roodkapjesyndroom’||De kans dat we vandaag een wolf zien is zo goed als nihil, is ons van tevoren verzekerd. Maar een mens mag hopen, nietwaar? We lopen met filmmaker Cees van Kempen (59) over een breed pad dat vanaf Otterlo natuurgebied de Veluwe in voert. Vandaag laat hij ons zien hoe natuurfilm Wolf is gemaakt, die vanaf 15 september in de bioscoop te zien is. Van Kempen en zijn team trokken er vier jaar voor uit om de terugkeer van de wolf in Nederland vast te leggen. Toen ze begonnen, moesten de eerste dieren de Duitse grens nog oversteken, maar dat ze zouden komen, daaraan twijfelde hij niet. ‘Een van de mannen in mijn team, ecoloog Wim Tegels, hield de bewegingen van de wolf in de gaten. In 2000 vestigde de eerste roedel zich in Oost-Duitsland, en als je vervolgens naar de verspreidingskaart keek, was het duidelijk dat het niet lang meer zou duren voordat hij hier was.’ In 2017 stapte Van Kempen in de auto om vanuit het oosten van Polen stapsgewijs terug te rijden naar Nederland. ‘We waren nog niet op zoek naar wolven, maar naar mensen die ons konden helpen: ecologen, onderzoekers, filmers en fotografen.’ Toen hij een stevig netwerk van wolfexperts had opgebouwd, volgde het echte werk: het vinden en in beeld brengen van de wolf, ‘een heidens karwei’. Zo’n zeshonderd dagen bracht Van Kempen in het veld door, en evenveel tijd besteedde hij aan het uitzoeken en monteren van zijn materiaal. We lopen verder, tussen de boomrijen door met daarachter de hei. Van Kempen stopt en wijst een spoor aan. ‘Als ik dit even verderop had gezien, in het afgesloten gebied, zou ik vermoeden dat het van een wolf was. Maar omdat hier ook mensen lopen, kan het net zo goed een hond zijn geweest, dat verschil is bijna niet te zien.’ Er zijn wolven in de buurt, zegt hij, en we kunnen ervan uitgaan dat ze dit pad geregeld oversteken. ‘De kans is groot dat er nu een dichtbij ligt te slapen. Dit hete weer is niet echt lekker voor een wolf om op stap te gaan, behalve misschien om ergens te zwemmen.’ Wolven nemen graag een verkoelende duik, zien we in een scène in Wolf waarin wolvenpups ravotten in het water. Verder zien we ze ook appels van de grond eten en likken aan treinrails, die naar ijzer smaken. ‘Dat is allemaal gedrag dat nog niet bekend was’, zegt Van Kempen. ‘Het waren de cadeautjes van het maakproces.’ Wat hem het meest is opgevallen bij al zijn observaties van de wolf, is hoezeer die op de hond lijkt. ‘Of eigenlijk andersom, natuurlijk. Het vele spelen en ravotten, de oneindige trouw naar de eigen roedel: al het gedrag dat wij mensen leuk vinden bij honden, zien we ook bij de wolf.’ De wolf in de hoofdrol heet Scout, en we volgen hem van pup in de bossen van Oost-Duitsland tot volwassen mannetje dat in Nederland een eigen roedel begint. Scout is fictief, hij is een samenstelling van verschillende wolven die Van Kempen filmde. ‘Daarom noem ik het ook liever een speelfilm dan een documentaire, hoewel alles wat we laten zien wel klopt: dit is echt hoe een wolvenleven eruitziet en hoe hun tocht naar Nederland verloopt.’ Maar één wolf volgen, is niet te doen, zegt hij. ‘Het is al lastig genoeg ze überhaupt voor de camera te krijgen. Soms waren we een roedel ook maandenlang kwijt, dan zoek je in de tussentijd een andere.’ We buigen af van het pad, door het hoge gras gaan we het gebied in waar wandelaars normaal gesproken niet mogen komen. Van Kempen wijst op een cameraval, verstopt in een boomstronk. Dit exemplaar is bedoeld om informatie over de wolven te verzamelen, niet voor daadwerkelijke filmbeelden. Daarvoor gebruikten Van Kempen en zijn team nog tien zelfgebouwde cameravallen van betere kwaliteit. Hij laat er eentje zien die aan een boom hangt, gecamoufleerd met bladeren en takken. ‘Deze springt aan als er iets beweegt binnen een straal van 8 meter. Maar omdat je dan vooral langslopende wolven van dichtbij filmt, zetten we ze vaak ook de hele dag aan als we wisten dat er activiteit in het gebied was. Zo kun je ook de hele roedel tegelijk filmen.’ Van Kempen pakt een pop-uptentje met bladprint uit het hoge gras. Zulke tenten zetten zijn collega’s en hij op in de struiken, bedekt met takken en groen, waar ze maandenlang als uitvalsbasis dienden. In de zomermaanden, het spannendste seizoen vanwege de geboorte van pups, volgden ze een strak regime. Om half 4 ’s ochtends zat er twee man klaar in het tentje om de wolven te kunnen filmen wanneer ze actief werden. ’s Middags werd al het materiaal van de tien camera’s doorgespit en tijdens de schemering gingen ze nog een paar uur het tentje in. Soms kwam Van Kempen er dagen achtereen helemaal niet uit, om de wolven niet te alarmeren. ‘Ik kan je vertellen: als je drie maanden op die manier doorbrengt, ben je daarna volledig gesloopt.’ Daartegenover stond: een stuk of vijftig keer met zijn eigen ogen wolven zien, pups die vlak achter de tent lagen te stoeien. Een jonge wolf die hem op 13 meter naderde, terwijl hij met zijn camera tegen een boom zat, muisstil in zijn camouflagepak met groene en bruine slierten. Of hij toen bang was, zo dicht bij die wolf? ‘Nee, alleen bang dat hij me door zou krijgen en weg zou spurten. Dat is me ook tientallen keren gebeurd.’ Zelfs toen een moederwolf naar hem blafte – ook dat doen wolven – op een paar honderd meter afstand, was er geen reden voor paniek. ‘Ze wilde me alleen waarschuwen. Ik wist dat ze nooit dichterbij zou durven komen.’ Want hoewel er nog steeds een beeld bestaat van de wolf als agressief, moordlustig dier, hebben Van Kempen en zijn team al die tijd niets gezien wat daarop zou duiden. ‘Ik heb ze zien jagen, ja, maar dat noem ik geen agressief gedrag. Ik heb midden in wolvengebied achter mijn tentje geslapen, daar lig ik echt niet van wakker. Een wolf zal nooit zomaar een mens aanvallen.’ De relatie mens-wolf krijgt niet veel aandacht in de film. Toch moest hij zich ertoe verhouden, omdat met de komst van de wolf ook de discussie over het dier op gang kwam in Nederland. ‘Ik wilde gewoon een mooie natuurfilm maken, geen politiek statement. Maar hoe meer ik me met die wolf bezighield, hoe meer ik merkte dat er van alles over het dier wordt geroepen dat niet klopt. Toen besefte ik: ik moet deze film ook voor de wolf zélf maken.’ Dan toch zijn kijk op de zaak, waarbij hij wil benadrukken dat hij géén partij kiest tegen schapenboeren die last hebben van de wolf: ‘Vooral de trage reactie van de overheid vind ik storend. Het was geen geheim dat de wolf eraan kwam; in 2017 wist ik het al zo zeker dat ik mijn agenda vier jaar heb leeg geveegd en mijn spaarpot heb stukgeslagen voor deze film. Toch werd er gedaan alsof het een verrassing was toen hij zich in 2019 hier vestigde. Intussen schiet het maar niet op met de wolfwerende maatregelen die de schapen moeten beschermen, ook al is vanuit de EU afgesproken dat die mogen worden vergoed. Door zo traag te handelen, laat je de wolf én de schapenboer in de steek.’ Hij begrijpt dat het een schok is voor een boer om plotseling twintig, dertig schapen kwijt te zijn, maar vindt het belangrijk om zo’n aanval in perspectief te blijven zien. ‘Jaarlijks worden in Nederland een half miljoen schapen geslacht, en daarnaast sterven er tienduizenden doordat ze op hun rug belanden of in de sloot kukelen. Nodigt Op1 een schapenboer uit om te vertellen hoe zielig dát is? Als je het schaap zelf aan tafel zou kunnen zetten en het zou vragen naar zijn problemen, dan denk ik dat het de wolf niet eens noemt.’ De paar honderd schapen die jaarlijks door een wolf worden gedood, worden vergoed, zegt Van Kempen, alleen is dat nu nog te veel administratief gedoe voor de boer. ‘Dus: versimpel dat proces, verplicht en vergoed ruimhartig de maatregelen die nodig zijn om wolven te weren, en dan zijn we toch klaar?’ We lopen verder over een wissel, een ‘dierensnelweg’, tussen de prachtige paarse heide. We stoppen bij de plek die Van Kempen ons wil laten zien: een groot hol onder het struikgewas. Zó groot, dat een das of een vos afvallen als potentiële gravers. Een wolvin begint als ze loops wordt al holen te graven voor haar nageslacht. Dit hol ligt niet erg beschut, en zal niet bedoeld zijn geweest om in te werpen. Dat zou eerder in het bos gebeuren, maar de pups worden in de eerste maanden een aantal keer verplaatst. Hier op de open vlakte zouden ze met een paar weken oud onder het oog van hun ouders kunnen ravotten. Helaas heeft het niet zover mogen komen: de maker van dit hol was Tosca, de drachtige wolvin die in 2021 werd doodgereden op de N224 hier vlakbij. Een vreselijke dag voor Van Kempen en zijn team, die haar al weken in het vizier hadden. ‘Er was pas een mannetje bij gekomen, dus we wisten dat het niet lang meer kon duren tot er pups kwamen. We hadden de vlag al uithangen, zeg maar.’ Toen Tosca werd doodgereden was dat ‘een drama’, en niet alleen voor de film. ‘Het is ook persoonlijk, je bouwt echt een band op met zo’n dier.’ Een aantal maanden later werd het achtergebleven mannetje doodgeschoten en was het tragische liefdesverhaal compleet. ‘Het feit dat iemand dat doet alleen al, vond ik heel erg. Kort daarna waren er alweer nieuwe wolven om te volgen, maar het voelde vanaf dat moment toch anders.’ Er is veel meer angst voor de wolf dan nodig, volgens Van Kempen. ‘We hebben een soort boosaardig sprookjesdier in gedachten, ik noem dat het roodkapjesyndroom. Het stamt uit tijden waarin kinderen alleen de heide op werden gestuurd om schapen te hoeden, terwijl de wolven honger leden omdat er te weinig wild was. Tijden waarin hondsdolheid nog voorkwam. Nu is er weer meer dan genoeg voedsel voor de wolf in Nederland. Er kunnen makkelijk nog een aantal roedels bij. En die zullen ook komen.’ Terwijl we even in het hoge gras tegen een boom zitten, legt Van Kempen uit waarom de komst van de wolf goed nieuws is voor het ecosysteem. ‘Als herten ongestoord hun gang kunnen gaan, blijven ze vaak lang op een plek staan grazen en eten ze alle jonge boompjes op. De boswachter hier zag dat gedrag onmiddellijk veranderen nadat er wolven bij gekomen waren. De herten moeten vaker verplaatsen en kunnen niet overal meer komen, waardoor de vegetatie zich kan herstellen. Bovendien laten wolven karkassen achter, die een belangrijke rol spelen in een ecosysteem.’ Hij noemt een Pools onderzoek waarin het stresshormoon in de uitwerpselen van wilde dieren werd gemeten. In gebieden waar de wolf actief was, zegt hij, was het stressniveau beduidend lager dan in gebieden waar de mens de wildstand in toom hield. ‘Dat is heel logisch, als je erover nadenkt. Als gezond wild zwijn of hert heb je eigenlijk niets te vrezen van de wolf. Je weet dat je goed moet opletten en bepaalde gebieden moet vermijden, maar als zwijn vecht je hem eruit en als hert ren je hem eruit. Als je daarentegen overal en op elk moment uit het niets neergeschoten kunt worden, is dat een heel ander verhaal.’ Laat het beheren van wild aan de wolf over en het verloopt eerlijker en met minder stress, concludeert hij. ‘Hoe mooi wil je het hebben?’ En ten slotte, zegt Van Kempen terwijl we over de smalle paadjes door het groen terugstruinen naar de bewoonde wereld, is er ook nog de natuurbeleving. ‘Als je als kind met je ouders over de Veluwe wandelt, hoe gaaf is het dan om te bedenken dat je misschien wel een wolf ziet?’ Heel gaaf, dus.||https://www.volkskrant.nl/cultuur-media/cees-van-kempen-filmde-vier-jaar-lang-de-terugkeer-van-de-wolf-we-lijden-aan-het-roodkapjesyndroom~b8f13f11/
2022-09-14||Natuurfilm Wolf geeft een prachtig en zeldzaam inkijkje in het wolvenbestaan ★★★☆☆||Onbeholpen scharrelen drie jonge wolfjes rond bij een spoorlijn. Ze likken aan de rails. Het is een schattig gezicht, maar de voice-over van de natuurfilm Wolf (ingesproken door Matthijs van Nieuwkerk) maakt ruw korte metten met naïeve gedachten over wolfjes. ‘De smaak van ijzer lijkt op vers bloed.’ Aha. De wolf is terug in Nederland, niet naar ieders tevredenheid. Het dier eet zo’n 3 kilo vlees per dag, wat onder meer bij schapenboeren tot grote schade lijdt. Filmmaker Cees van Kempen vond het slechte imago van de wolf onterecht en besloot het dier in een beter daglicht te stellen. Wolf is het resultaat van zijn uiterst geduldige zoektocht in Duitse en Nederlandse bossen, waar hij vele maanden achtereen stilletjes zat te wachten op zijn hoofdpersoon. Die liet zich uiteraard niet zomaar zien, want wolven hebben een goede neus. Dat het Van Kempen gelukt is voldoende beeldmateriaal te verzamelen, is dus al een prestatie op zich. Van Kempen slaagde erin alle levensfasen van de wolf te filmen, inclusief de trektocht naar een ander leefgebied en het opstarten van een nieuwe roedel. De beelden zijn prachtig. Natuurlijk is het verhaal gefabriceerd: de film volgt zogenaamd één wolf (die Scout wordt genoemd) die zich in Nederland vestigt, terwijl in werkelijkheid diverse wolven in diverse gebieden zijn gefilmd. Het is een constructie die vaak in natuurfilms wordt toegepast. De wolf past in het Nederlandse ecosysteem, betoogt Van Kempen. Hij jaagt vooral op kwetsbare dieren en laat daarbij vleesresten achter voor aasdieren als raven, die dus ook van zijn komst profiteren. Het is een overtuigend verhaal, al wringt het dat de film het jachtinstinct van de wolf toch wat lijkt te verdoezelen. Slechts zelden is hij te zien met een prooi in de bek, en dan nog van een afstand, zodat het niet te bloederig wordt. Misschien waren de beelden gewoon niet beschikbaar, maar meer voor de hand ligt dat ze niet pasten in Van Kempens pr-missie: meer begrip kweken voor de wolf. Ook zonder afgekloven hertjes is het natuurlijk de vraag of Wolf de tegenstanders overtuigt. De film maakt in elk geval duidelijk dat het dier niet zomaar weggaat: inmiddels leven er zo’n twintig wolven in Nederland. Wolf geeft een mooi en zeldzaam inkijkje in hun bestaan.||https://www.volkskrant.nl/cultuur-media/natuurfilm-wolf-geeft-een-prachtig-en-zeldzaam-inkijkje-in-het-wolvenbestaan~b0853f3c/
2022-09-14||‘Jumbo-topman Frits van Eerd is verdachte in witwasonderzoek en zit vast’||De politie en de fiscale inlichtingen- en opsporingsdienst (Fiod) doorzochten gisteren meerdere woningen en bedrijfspanden in Drenthe, Groningen en Brabant in verband met het witwasonderzoek. Ook bij de woning van Van Eerd in Heeswijk-Dinther vond een inval plaats. Jumbo liet dinsdag alleen weten dat het witwasonderzoek van het OM en de FIOD zich niet richt op de supermarktketen. Wel bevestigde een woordvoerder dat Van Eerd werd ondervraagd. Tot nu toe bleef onduidelijk of de topman daadwerkelijk verdacht werd van witwaspraktijken. Het Openbaar Ministerie (OM) wil dat bevestigen noch ontkennen. Desgevraagd liet een woordvoerder weten dat alle negen verdachten die gisteren werden opgepakt, nog vastzitten. Het FD meldt op basis van bronnen dat Van Eerd een van hen is. Van Eerd is niet de hoofdverdachte, valt op te maken uit eerdere uitlatingen van het OM. In de gemeente Aa en Hunze werd dinsdag een 58-jarige man aangehouden die door het OM wordt gezien als ‘spin in het web’, aldus het OM. De andere acht verdachten wordt verweten in meer of mindere mate betrokken te zijn geweest bij de witwas- en fraudepraktijken. De officier van justitie beslist donderdag hoe het onderzoek wordt voortgezet en of het wenselijk is dat de verdachten, onder wie mogelijk Van Eerd, vast blijven zitten. Het OM Noord-Nederland doet in samenwerking met het functioneel parket, de politie en de Fiod al langere tijd onderzoek naar de witwaspraktijken. Het witwassen van geld zou gebeuren via onroerendgoedtransacties, autohandel en sponsorcontracten in de motorcrosssport. Ook zou er sprake zijn van btw-fraude in de autohandel. De 58-jarige hoofdverdachte die dinsdag werd aangehouden, is volgens ingewijden actief in de auto- en motorwereld. Het zou gaan om voormalig motorcrosser Theo E. uit Gasteren, die in 2018 al werd veroordeeld tot vijftien maanden cel wegens witwassen en belastingfraude. Volgens het FD is E. een bekende van Fred Ros, een kroongetuige in het liquidatieproces rond Willem Holleeder. Via het autoleasebedrijf van E. zou het duo de Amsterdamse onderwereld begin deze eeuw hebben voorzien van luxe wagens. Uit oude berichten uit de auto- en motorsport blijkt dat Theo E. en Van Eerd elkaar kennen. E. zou in het verleden de talentvolle autocoureur Dick Freebird hebben gekoppeld aan de Jumbo-topman voor sponsoring. Daarnaast was E. een tijdlang manager van een door Jumbo gesponsord crossteam. Het is onduidelijk of en in welke hoedanigheid de twee nog contact hadden de laatste jaren. Van Eerd is zelf ook een bekend gezicht in de autosport. Zo racete hij mee in de Formule Renault en reed hij vijf keer de Dakar-rally. Bovendien sponsort ‘zijn’ Jumbo professionele racecoureurs als Formule 1-kampioen Max Verstappen en motorcrosser Jeffrey Herlings.||https://www.volkskrant.nl/nieuws-achtergrond/jumbo-topman-frits-van-eerd-is-verdachte-in-witwasonderzoek-en-zit-vast~bc63820a/
2022-09-14||Marie Kreutzers fraaie kostuumdrama Corsage is een vrijelijk fantaserend vorstinnenportret ★★★★☆||Een wespentaille van 44 centimeter, en nog zit het rijgkorset niet strak genoeg. Blijkbaar wil Elisabeth, keizerin van Oostenrijk, koningin van Hongarije, echtgenote, moeder, symbool, er extra dun uitzien voordat ze begint aan een dag vol ceremoniële poespas en plichtmatige ontmoetingen. Maar schijn bedriegt, in het bijzonder fraaie kostuumdrama Corsage. Misschien kiest Elisabeth (Vicky Krieps) voor dat onmogelijk strakke korset opdat ze geloofwaardig kan omkiepen zodra die hele opgezwollen toestand, met zijn hoogwaardigheidsbekleders, rode lopers en knapenkoortjes, haar echt de keel uithangt. Als iemand de kunst van het strategisch flauwvallen beheerst, dan is zij het wel. De Oostenrijkse cineast Marie Kreutzer heeft met Corsage een vrijelijk fantaserend vorstinnenportret gemaakt, waarin Elisabeth (1837-1898) begiftigd is met een groot talent voor kleine ontsnappingen. Voortdurend probeert de keizerin te ontkomen aan het protocol van het Weense hof anno 1878, waarin zij in feite slechts als entourage dient. Ze heeft een woonkamer voor zichzelf, waar echtgenoot Frans Jozef I (Florian Teichtmeister) alleen met haar toestemming naar binnen mag. In het (opvallend afgebladderde) Engelse kasteel van haar zus wacht een knappe stalmeester (Colin Morgan). Wanneer ze een hospitaal met soldaten bezoekt, mannen die zwaargewond zijn geraakt bij de bezetting van Bosnië-Herzegovina, deelt ze met een van hen een sigaretje op bed. Intussen worden Elisabeths jurken per scène kleurrijker en extravaganter. Evenzogoed benadrukt Kreutzer dat haar Lady Di-achtige hoofdpersonage vastzit in de verkeerde periode. Alleen al die repetitieve historische aanduidingen: Wenen, juli 1878; Wenen, augustus 1878; Wenen, september 1878. In een bizar beeld raakt Elisabeths kruin aan het plafond, en zijn de tafel en stoelen naast haar geslonken tot miniproporties – alsof ze niet in een paleisvertrek staat, maar in een poppenhuis. En dan zijn er nog de vele anachronismen, die het op 35 millimeter gedraaide Corsage eerder in de traditie van Marie Antoinette (2006) en The Favourite (2018) plaatsen dan in die van de Sissi-trilogie met Romy Schneider. De minst originele stijlbreuken zijn de liedjes van onder meer The Rolling Stones die voor Elisabeth worden gespeeld. Bij sommige zaken kun je je afvragen of ze in 1878 al bestonden (de designbril van Elisabeths butler), terwijl andere pontificaal misplaatst zijn (een plastic emmer, een telefoon, een moderne tractor). Sporen van de tijd waarin Elisabeth eigenlijk had moeten leven, zo je wilt. Hoe dan ook trekt niets zo veel aandacht als de uitmuntende vertolking van Vicky Krieps: verzet en verbittering, eenzaamheid en levenslust, in Krieps’ spel vindt alles zijn evenwicht. Dat maakt van haar Sisi (met één s) zowel een wensdroom als een levensechte vrouw die je – bijna – in een tattooshop zou kunnen tegenkomen.||https://www.volkskrant.nl/cultuur-media/marie-kreutzers-fraaie-kostuumdrama-corsage-is-een-vrijelijk-fantaserend-vorstinnenportret~b0494299/
2022-09-14||‘Vertrouw je me?’, vroeg minister Kuipers aan de huisartsen. Maar het antwoord was ‘Nee’||‘Vertrouw je me?’ Met deze woorden nodigt Aladdin, in de gelijknamige Disneyfilm, zijn grote liefde Jasmine uit op zijn vliegend tapijt. Na even twijfelen pakt ze zijn uitgestoken hand en beleven ze samen een geweldig avontuur onder de sterrenhemel. Afgelopen weekend deed de minister van Volksgezondheid, Welzijn en Sport hetzelfde. Hij smeekte de huisartsen om toch alsjeblieft plaats te nemen op zijn vliegend tapijt en een handtekening te zetten onder het Integraal Zorgakkoord (IZA). Dit meerjarenplan moet ons vertellen hoe in de komende jaren de hazen in de zorg gaan lopen. Dat is nodig, want de oplopende zorgkosten, personeelstekorten en wachtlijsten nopen tot het nemen van ingrijpende beslissingen en tot samenwerking. Uit de berichten in de media zal u niet zijn ontgaan dat dit proces allesbehalve soepel verloopt. En dat onder anderen de huisartsen de uitgestoken hand van Kuipers vooralsnog niet aannemen. Hoe komt dat? Laten we even teruggaan naar de Disneyfilm. Al jarenlang spelen wij zorgverleners de rol van Aladdin. Ondanks een groeiende werkdruk spenderen we 40 procent van onze tijd en energie aan het verantwoorden van iedere vezel van ons tapijtje, zelfs als daar de gaten invallen. We springen door hoepels en zetten vinkjes om flauwekulkeurmerken te bemachtigen, sommige even zinvol als een keurmerk van de International Society of Flying Carpets. Niet omdat ons kleedje er beter van gaat vliegen, maar omdat het moet. En dan nog is het nooit genoeg. Dat kan ook niet want de magie van een vliegend tapijt laat zich nooit helemaal kwalificeren. Tegen die achtergrond wordt nu andersom van ons gevraagd om vol vertrouwen, en op basis van niks meer dan beloftes en intenties, op het vliegende kleedje van minister Kuipers en het IZA te stappen. Is het dan vreemd dat we dat niet durven? Anno 2022 heeft Nederland steeds meer het karakter van een ‘laag-vertrouwensamenleving’. Ook in publieke sectoren als de gezondheidszorg woedt een veenbrand van wantrouwen. Hoewel uit onderzoek van het NIVEL blijkt dat patiënten nog altijd vol vertrouwen op het vliegende medische tapijtje stappen, bestaat er aan de ‘achterkant’ van de zorg een diepliggend, wederkerig en groeiend wantrouwen dat alle partijen in de zorg raakt. Zorgverleners worden gewantrouwd door de zorgverzekeraars en andersom vertrouwen zorgverleners de zorgverzekeraars, toezichthouders en ook de politiek voor geen meter. En dat is een probleem, zo is gebleken in de afgelopen maanden, want wantrouwen resulteert in verdeeldheid, achterdocht, contraproductiviteit, controlezucht. En nog meer wantrouwen. Het staat vruchtbare samenwerking in de weg, want enkel op vertrouwen kun je bouwen zoals ook staat beschreven in het rapport van de Raad voor Volksgezondheid & Samenleving (RVS) Blijk van vertrouwen uit 2019. Helaas is het vertrouwen van zorgverleners verkwanseld. Door zorgverzekeraars die afspraken uit eerdere akkoorden niet nakwamen. Door politici die wegkeken. Door toezichthouders die niet ingrepen. De huisartsen zijn inmiddels zover dat ze, buiten hun eigen beroepsvereniging om, advocaten inschakelen om voor hun zaak te strijden. Ze willen geen zorgakkoord, maar een bindend contract met keiharde, concrete en (juridisch) afdwingbare afspraken. Voor alle partijen. Boterzachte toezeggingen van een minister die niet eens de moeite nam om op het Malieveld te verschijnen, maar nu wel met de hand op zijn hart zweert erop te zullen toezien dat afspraken worden nageleefd, zijn niet meer genoeg. Dat kun je de huisartsen niet kwalijk nemen. Hier wordt geoogst wat jarenlang is gezaaid: wantrouwen. De problemen met het Integraal Zorgakkoord dwingen ons tot reflectie. Tot het beter kijken naar ons zorgsysteem. Naar de verschillende rollen, petten, taken en mandaten. van betrokken zorgpartijen. Naar de vertrouwenskloof tussen bestuurders, beleidsmakers en professionals op de werkvloer. Een hervorming van ons zorgstelsel zal nodig zijn om het noodzakelijk vertrouwen in de gezondheidszorg terug te brengen. Maar zover is het nog niet. Voor nu geldt daarom dat om het IZA ondertekend te krijgen, het de vorm zal moeten aannemen van een zakelijk zorgcontract. Met wederzijdse, helder geformuleerde, en bindende verplichtingen. Zonder zullen onder anderen de huisartsen niet op het vliegende IZA-kleedje van minister Kuipers durven stappen. Zelfs als ze daarmee een geweldig avontuur onder de sterrenhemel dreigen mis te lopen. Danka Stuijver is huisarts.||https://www.volkskrant.nl/columns-opinie/vertrouw-je-me-vroeg-minister-kuipers-aan-de-huisartsen-maar-het-antwoord-was-nee~b6cd3290/
2022-09-14||See How They Run is géén verfilming van The Mousetrap, en toch ook weer wel ★★★☆☆||Zodra Agatha Christies toneelstuk The Mousetrap een succes bleek in het Londense theater, niet lang na de première in 1952, aasden verschillende filmstudio’s op de rechten. Die strijd werd in 1956 gewonnen door de Engelse producent John Woolf, die onbekommerd een door Christie bedongen clausule tekende: de film mocht pas worden gemaakt als het toneelstuk niet langer werd opgevoerd. The Mousetrap werd de langstlopende toneelvoorstelling ter wereld en trekt nog steeds volle zalen. Vandaar dat See How They Run van scenarioschrijver Mark Chappell en regisseur Tom George géén verfilming van The Mousetrap is. En toch ook weer wel: de film is een metaversie van het stuk. Het verhaal speelt zich af in de jaren vijftig, in en rond het theater waar The Mousetrap wordt opgevoerd. De eerste dode valt al na enkele minuten. En iedereen in het gezelschap is verdacht. Het klassieke moordmysterie maakt al een tijdje een comeback in de bioscoop. Kenneth Branagh (her)verfilmde Christies verhalen Murder on the Orient Express en Death on the Nile, terwijl Rian Johnson met het enorm succesvolle Knives Out een ironische twist gaf aan het genre. Het vervolg, Glass Onion: A Knives Out Mystery, ging vorige week in première op het filmfestival van Toronto. De aantrekkingskracht van zulke whodunits is niet moeilijk te verklaren. Het zijn luchtige, vlot vertelde films met een uitgebreide sterrencast en een verrassende plot, waarbij het publiek actief meedoet in de zoektocht naar de dader, maar tegelijk achterover kan leunen in de verwachting vermaakt te worden. See How They Run voldoet precies aan die omschrijving. Twee agenten, de sombere Stoppard (de Amerikaanse acteur Sam Rockwell, met wankel Engels accent) en de enthousiaste beginneling Stalker (Saoirse Ronan), proberen de brute moord op de Amerikaanse filmregisseur Köpernick (Adrien Brody) op te lossen. Iedereen heeft een motief, van de scenarioschrijver die het niet eens wordt over het script tot de ontrouwe producent en de al dan niet versmade acteurs. Ook Agatha Christie zelf maakt haar opwachting. Het is allemaal erg vermakelijk, al wordt de onophoudelijke tongue-in-cheektoon na verloop van tijd een beetje vermoeiend. Sympathieke zelfspot over flashbacks (de scenarioschrijver in het verhaal heeft er een hekel aan, terwijl See How They Run van flashbacks aan elkaar hangt) wordt bijvoorbeeld meteen overboden met een grap die te flauw is om te herhalen. Ook de oplossing van het mysterie is veel te vergezocht. Maar dat is eigenlijk geen probleem: de bekoring van de whodunit ligt niet in het goede antwoord, maar in alle verkeerde afslagen.||https://www.volkskrant.nl/cultuur-media/see-how-they-run-is-geen-verfilming-van-the-mousetrap-en-toch-ook-weer-wel~b11d7b63/
2022-09-14||Miljardenboete voor Google wegens machtsmisbruik is terecht, oordeelt Europese rechter ||De boete van 4,3 miljard, opgelegd in 2018, was de hoogste mededingingsboete die de Commissie ooit oplegde. Google ging in beroep, maar krijgt nu van de rechter nul op het rekest. Wel verlaagde het Hof de boete van 4,3- naar 4,1 miljard euro. Inzet van de zaak is Googles mobiele besturingssysteem Android, het systeem dat meer dan 80 procent van alle mobieltjes laat draaien. De rest van de markt is in handen van Apple. ‘Google heeft Android ingezet als een vehikel om de dominantie van zijn zoekmachine te verstevigen’, aldus Eurocommissaris Vestager destijds. Volgens de Commissie heeft Google sinds 2011 illegale, beperkende voorwaarden opgelegd aan telefoonfabrikanten als Samsung, Sony of Huawei. Het bedrijf eiste dat zij de browser Chrome en de zoekmachine Google Search op hun smartphones en tablets zouden installeren als zij hun gebruikers ook toegang wilden geven tot Googles appwinkel Google Play. Zonder Google Play zijn Androidmobieltjes praktisch onbruikbaar. Google ziet dat anders: ‘Android heeft meer keuze voor iedereen gecreëerd, niet minder. Een levendig ecosysteem, snelle innovatie en lagere prijzen zijn klassieke kenmerken van robuuste concurrentie.’ De uitspraak van woensdag is niet het finale juridische oordeel; Google kan zijn gelijk nog proberen te halen bij het Europees Hof van Justitie zelf. Eerder deed Google dat ook al na een uitspraak van het Gerecht in een andere zaak die was uitgedraaid op een miljardenboete. Dat beroep loopt nog. In een eerste reactie op de nieuwe uitspraak zegt Google teleurgesteld te zijn. Google moet de boete wel al betalen. Het geld komt op een geblokkeerde rekening van de Commissie. Pas als het hof de boete bevestigt, vloeien de miljarden in de begroting van de Commissie en profiteert de Europese burger daar indirect van. Overigens ligt Google niet alleen in Europa onder vuur. Ook in het thuisland, de VS, moet de zoekgigant zich steeds vaker verdedigen. Zo uitte het Amerikaanse ministerie van Justitie vorige week de beschuldiging dat Google aan Apple en andere smartphonemakers elk jaar miljarden dollars betaalt om zijn dominantie op de zoekmachinemarkt te behouden. De uitspraak werd gedaan tijdens een eerste, inhoudelijke hoorzitting in een grote antitrustzaak tegen Google, die formeel pas volgend jaar zal beginnen.||https://www.volkskrant.nl/nieuws-achtergrond/miljardenboete-voor-google-wegens-machtsmisbruik-is-terecht-oordeelt-europese-rechter~b68d3423/
2022-09-14||Unclenching the Fists is een aangrijpende verkenning van het leven in een barre uithoek van Rusland ★★★★☆||Zonder de bemoeienis van de Russische meesterfilmer Aleksandr Sokoerov (Mother and Son, Russian Ark) zouden er geen films worden gemaakt in de Noordelijke Kaukasus. Daar kun je natuurlijk je schouders over ophalen, maar dat zou toch een vergissing zijn. Want uitgerekend in die door oorlog en strijd getekende, half vergeten zuidelijke regio blijkt het grootste filmtalent van Rusland rond te lopen. Sokoerov begon in 2011 een workshop aan de universiteit van Naltsjik. Het was de eerste filmopleiding in de Noordelijke Kaukasus, waar behalve een paar documentaires in de Sovjettijd nooit films vandaan kwamen. Vier jaar later rondden twaalf studenten de opleiding af. Een van hen was Kantemir Balagov, die zich met prachtige, indrukwekkende films als Tesnota (2017) en Beanpole (2019) heeft gemanifesteerd als Ruslands nieuwe topcineast. Ook afgestudeerden als Aleksandr Zolotoechin (A Russian Youth) en Vladimir Bitokov (Mama, I’m Home) timmerden de afgelopen jaren al aan de weg. In hetzelfde klasje zat Kira Kovalenko, die zich min of meer toevallig voor de workshop had aangemeld. Ze was nooit van plan geweest regisseur te worden, keek ook zelden films, maar de naam Sokoerov trok haar aan. Gelukkig maar, want haar tweede speelfilm Unclenching the Fists bewijst haar enorme talent. ‘Kaukasisch neorealisme’, noemde Kantemir Balagov het werk van zijn klasgenoten, en Unclenching the Fists sluit daarbij aan. De film speelt zich af in Mizoer, een stoffig en onaantrekkelijk mijnstadje aan de doorgangsweg naar Georgië. De tiener Ada werkt er in een winkel. Ze wil eigenlijk weg, net als haar broer Akim, die is vertrokken naar de grote stad. Maar haar overbeschermende vader houdt het gezin in een ijzeren greep. Ada mag bijna niets: haar haar moet kort geknipt zijn, ze mag geen parfum dragen, niet op eigen houtje de deur uit. Het is een verstikkend bestaan, maar gelukkig komt er nu en dan wat lucht binnen. Er is wel liefde in het gezin. Vooral tussen Ada en haar broers: de jongste ziet haar als een moeder, de oudste wil haar bevrijden. Kovalenko toont een wereld waarvan je niet wist dat hij bestond, zo overtuigend dat je hem niet snel zult vergeten. De jongeren rijden er eindeloos rondjes op een crossveld, tot de benzine op is. De ouderen klampen zich vast aan de enige autoriteit die ze hebben: die binnen het gezin. Op de achtergrond spelen trauma’s die te maken hebben met de conflicten in de regio. Een terroristische aanslag heeft de familie van Ada voor altijd getekend. Met sterke, merendeels niet-professionele acteurs en bijzondere locaties is Unclenching the Fists een aangrijpende verkenning van het leven in een behoorlijk barre uithoek van Rusland. Het is ook een proeve van bekwaamheid: Kovalenko is een filmmaker om goed in de gaten te houden. Met dank aan Sokoerov.||https://www.volkskrant.nl/cultuur-media/unclenching-the-fists-is-een-aangrijpende-verkenning-van-het-leven-in-een-barre-uithoek-van-rusland~b93f4169/
2022-09-14||Von der Leyen pleit in Europese Troonrede voor volledige toegang Oekraïne tot EU-markt||Voorzitter Ursula von der Leyen van de Europese Commissie vliegt vandaag nog naar Kyiv om het plan door te spreken met de Oekraïense president Zelensky. Ze kondigde dat vanmorgen aan in haar jaarlijkse Staat van de Unie, de Europese Troonrede, in het Europees Parlement in Straatsburg. Speciale gast was Olena Zelenska, de vrouw van de Oekraïense president. Het herstel van Oekraïne zal honderden miljarden euro’s vergen. In oktober is er een internationale conferentie hoe en waar dat geld vandaan kan komen. Op korte termijn steunt Brussel het herstel van scholen in Oekraïne, de Commissie trekt daar 100 miljoen euro voor uit. Verder wordt het land snel aangesloten bij de roaming-vrije telefoonmarkt van de EU. Eerder stelde de EU al 19 miljard euro beschikbaar om Kyiv in staat te stellen de lonen te betalen, ziekenhuizen te bevoorraden en reparaties te verrichten. Von der Leyen prees de Oekraïners uitbundig. ‘Moed heeft een gezicht gekregen: de mannen en vrouwen die zich verzetten tegen de Russische agressie’, aldus Von der Leyen. De Commissievoorzitter benadrukte dat ook de EU voor zware tijden staat, met oplopende energierekeningen en een nakende economische recessie. ‘Europa zal zijn innerlijke kracht nodig hebben. Het gaat om onze waarden, onze toekomst, de strijd tussen autocratie en democratie. Maar met de nodige moed en solidariteit zal Poetin verliezen.’ Eén les van de Russische invasie is dat Europa niet langer afhankelijk kan zijn van Russische olie, kolen en gas. Een verbod op de import van olie en kolen uit dat land was al afgesproken, de import van gas zal naar verwachting volgend jaar geheel zijn beëindigd. Von der Leyen presenteerde een serie wetsvoorstellen om de extreem hoge elektraprijzen omlaag te krijgen. De Commissie wil een heffing van 33 procent op de overwinsten van bedrijven als Shell en BP, fossiele energiereuzen die profiteren van de hoge energieprijzen. De Commissie wil ook de inkomsten van de producenten van wind- en zonne-energie afromen. Die maken nauwelijks extra kosten maar vangen de hoge prijs voor elektra die door het dure gas wordt bepaald. Deze maatregelen leveren volgens Von der Leyen 140 miljard euro op, geld dat moet worden doorgegeven naar burgers en bedrijven die worstelen met de energierekeningen. Commissarissen Timmermans (Green Deal) en Simson (Energie) lichten deze ingrijpende energiemaatregelen vanmiddag toe. Von der Leyen waarschuwde voor een nieuwe afhankelijkheid: die van essentiële grondstoffen (zoals lithium) die onmisbaar zijn voor de duurzame en digitale economie van de toekomst. De Commissie wil strategische reserves van deze grondstoffen aanleggen en goede afspraken maken met betrouwbare leveranciers ervan. Dat China momenteel het grootste deel van deze markt in handen heeft, zint de Commissie absoluut niet. Brussel wil een nieuw investeringsfonds om Europa autonomer te maken bij de beschikbaarheid van essentiële grondstoffen. Von der Leyen hamerde op het belang om de democratie in Europa te beschermen. De les van de Russische aanval op Oekraïne is dat democratie niet vanzelfsprekend is, aldus Von der Leyen. Ze kondigde een ‘pact ter verdediging van de democratie’ aan, regels om de ‘schimmige financiering’ van denktanks, universiteiten en politieke partijen aan te pakken. Ze wees op het door China gefinancierde mensenrechtencentrum aan de Vrije Universiteit in Amsterdam, dat pas na aanhoudende kritiek werd gesloten. De Commissie komt volgende maand met voorstellen om het Stabiliteitspact – waarin de begrotingsdiscipline voor de eurolanden is vastgelegd – aan te passen. Von der Leyen wil dat landen met een hoge staatsschuld meer tijd krijgen om die te verminderen. In ruil voor deze nieuwe souplesse moeten afspraken dan wel daadwerkelijk worden nageleefd. Nederland bepleitte eerder eenzelfde wijziging van het pact.||https://www.volkskrant.nl/nieuws-achtergrond/von-der-leyen-pleit-in-europese-troonrede-voor-volledige-toegang-oekraine-tot-eu-markt~bb5bb9c1/
2022-09-14||Water zat dus sproeien maar? Dat getuigt van simplisme||Sproeischaamte is nergens voor nodig, concludeert Erik Liefting op de opiniepagina van deze krant. Er komt jaarlijks zat water ons land binnen, dus besproei gerust in droge tijden uw tuin met drinkwater, is zijn boodschap. Liefting negeert daarbij dat drinkwaterbedrijven in droge tijden worstelen met de enorme watervraag. Niet al hun infrastructuur is daarop afgestemd, de temperatuur van het leidingwater stijgt dan en vergunningen worden soms overschreden om aan de leveringsplicht te kunnen voldoen. Nog kwalijker is het dat Liefting geen oog lijkt te hebben voor de daling van de grondwaterstand in de wijde omgeving van grondwaterwinningen. Daardoor lijden landbouwgewassen droogteschade en verpietert de natuur. Grondwaterwinning leidt bovendien tot minder toestroom naar beken, die daardoor droogvallen, en naar habitats als blauwgraslanden en trilvenen die van dit kwelwater afhankelijk zijn. De uitvoerige berichtgeving over droogteschade in de media is Liefting blijkbaar volledig ontgaan. De veel te simplistische beschouwing van de waterbalans van Nederland op jaarbasis, waar hij zijn pleidooi op stoelt, is van een aantrekkelijk eenvoud voor mensen die gedragsverandering maar vervelend vinden. En daardoor schadelijk, want het is wel degelijk nodig om in droge tijden zuinig om te gaan met water. In het groeiseizoen hebben we namelijk een neerslagtekort, dat snel toeneemt naarmate de regen uitblijft. Elke druppel water die we dan niet uit het grondwater onttrekken, blijft onderdeel van dat kostbare grondwater. In Vlaanderen hebben ze dat beter begrepen: als je daar in droge tijden je tuin beregent, kan je er een boete van 1600 euro tegemoet zien.||https://www.volkskrant.nl/columns-opinie/water-zat-dus-sproeien-maar-dat-getuigt-van-simplisme~bd10650c/
2022-09-14||Plattelanders zijn niet alleen doorgeefluik voor heftige onderbuikgevoelens||Zou het kunnen dat Sander Schimmelpenninck met de toon van zijn column van afgelopen maandag probeerde aanvullend bewijs uit te lokken voor de stelling die hij daar poneert? Volgens hem ‘begint alles buiten de Randstad massaal naar populistisch rechts te hangen (…) er bestaan hoogstens verschillen in hoe rechts men is.’ Een plat, maar prikkelend statement. Tja, en dan: ‘De plattelanders [zijn] de schaamte voorbij. Heus, er zullen ook humane Albergers zijn, er zijn immers ook heus aardige Russen, maar er liepen wel érg veel mensen mee in een Klu Klux Klan-achtige mars met omgekeerde vlaggen.’ Zulke vergelijkingen zullen stevige reacties uitlokken bij de lezers op het platteland. Reacties van onthutsing en onrechtvaardigheid, om het met understatement uit te drukken. Reacties die voor Schimmelpenninck waarschijnlijk zullen bevestigen dat de monden van plattelanders alleen als doorgeefluik fungeren voor hun heftige onderbuikgevoelens (van fatsoen is immers nauwelijks nog sprake op het platteland) – gevoelens van angst, die zich bij het merendeel van de plattelanders uiten in xenofobie, en gevoelens van haat (herlees de hyperbool van de Ku Klux Klan). Maar misschien verwacht de columnist helemaal geen heftige reacties. Misschien gaat hij ervan uit dat men ‘de azijnbode’ op het platteland toch massaal links laat liggen door de ruk naar rechts. In hun Atlas van Afgehaakt Nederland laten Josse de Voogd en René Cuperus zien dat er ‘in de periferie’ inderdaad meer rechts wordt gestemd met de jaren. Zij plaatsen de ontwikkeling van dit stemgedrag in een bredere context. Zo daalde de opkomst tijdens de verkiezingen, nam het vertrouwen in de politiek af, en werden plattelanders minder politiek actief. Zijn zien dit overigens als bewijs voor verslechterende maatschappelijke omstandigheden, niet als bewijs voor een soort rotte ziel die voorheen alleen werd blootgelegd als men zich ‘onbespied waande.’ De Voogd en Cuperus constateren verder dat stemmen op buitenstaander-partijen samenhangen met ‘achterstanden op het vlak van werk, inkomen en gezondheid’. De establishment-partijen, of, zoals in de Atlas genoemd, ‘gevestigde partijen’, ‘zijn sterk in gebieden met veel hoger opgeleiden, een hogere welvaart en meer sociale samenhang, vooral in het midden en oosten van het land.’ Opvallend dat hier ook het oosten van het land wordt genoemd. Als Schimmelpenninck al moeite heeft met een bezoek aan Twente, die regio met ‘achterbakse tukkers’ waar hij is opgegroeid, dan zou ik hem op basis van de bevindingen van De Voogd en Cuperus zeker geen reis naar het noorden of zuiden des lands aanbevelen. Wat niet uitdrukkelijk in de Atlas van Afgehaakt Nederland naar boven komt, maar wat De Voogd tijdens een conferentie in Heerlen wel aanstipte, is dat media het gevoel onder plattelanders versterken dat ze niet worden gehoord. In kranten en tv-programma’s gaat het vooral over de Randstad, alsof Amsterdam, Utrecht, Den Haag en in mindere mate Rotterdam tot het hart van Nederland behoren. Alles wat daarbuiten gebeurt, is een voetnoot. Gelukkig kan de voetnoot ook vrolijk zijn, al schemert er ook dan een gebrek aan respect door. ‘Onze correspondent reisde af naar het verre [vul maar in]. Het was erg groen, en de mensen waren bijzonder aardig maar soms lastig te verstaan. Binnenkort verschijnt een serie van minstens vijf seizoenen over dit feeërieke gebeuren op Amazon Prime. En nu terug naar de rauwe werkelijkheid. Die van de files, luchtvervuiling, en straatbendegeweld.’ De column van Schimmelpenninck helpt natuurlijk niet, zijn bijdrage polariseert alleen maar. Plattelanders wegzetten als achterlijke xenofoben wanneer ze protesteren, of als laffe hazen als ze hun medeplattelanders niet tot de orde roepen, is op zijn zachtst gezegd ondermijnend voor de discussie. Het is ook gebaseerd op tunnelvisie en desinformatie. Dat is overigens precies het gedrag waartegen hij zelf fulmineert in zijn column. Maar ergens voel ik een sprankje hoop. Ik las in dezelfde krant over voormalige bewindspersonen die zich moeten verantwoorden voor het verder opendraaien van de gaskraan toen er levens van Groningers op het spel stonden. ‘We’ worden in ieder geval niet meer genegeerd.||https://www.volkskrant.nl/columns-opinie/plattelanders-zijn-niet-alleen-doorgeefluik-voor-heftige-onderbuikgevoelens~bc10655c/
2022-09-14||Steraanklager en kwelgeest van Clinton en Lewinsky zorgde voor groots mediaspektakel jaren '90||Kenneth Starr deed zijn naam eer aan. Hij was de onbetwiste steraanklager van de jaren negentig, beroemd en berucht vanwege zijn jarenlange strafrechtelijk onderzoek naar president Bill Clinton, waarmee hij zich mengde in politiek Washington. Dinsdag overleed hij op 76-jarige leeftijd in een ziekenhuis in Houston, Texas, volgens zijn familie aan complicaties bij een operatie. ‘Hij is nu bij de Heer en Verlosser’, zei zijn zoon Randall in een verklaring. Kenneth Starr is geboren in 1946 in de Texaanse plaats Vernon als zoon van een kapper en predikant die langs de deur gaat met bijbels. Vanwege een chronische huidaandoening hoeft Kenneth niet naar Vietnam om te vechten. Hij gaat studeren aan gerenommeerde universiteiten als George Washington University, Brown University en Duke University. Starr wordt als openbaar aanklager bekend bij het Amerikaanse publiek als hij in 1994 wordt gevraagd de Whitewater-zaak op zich te nemen. Het vermoeden bestaat dat Bill en Hillary Clinton hebben gefraudeerd met onroerend goed, maar daar wordt geen bewijs voor gevonden. Dan komt Monica Lewinsky op zijn pad. Terwijl Starr op zoek is naar misdrijven, krijgt hij een geluidsopname in zijn schoot geworpen die zijn leven als aanklager – en dat van Clinton als trouwe echtgenoot – voorgoed verandert. De opnames die Starr in handen krijgt zijn afkomstig van de inmiddels overleden Linda Tripp, destijds ambtenaar op het ministerie van Defensie. In een vertrouwelijk gesprek vertelt een stagiaire, Monica Lewinsky, aan Tripp dat ze seksuele handelingen heeft verricht bij de toenmalige president. Daarop verlegt Starr de focus van zijn onderzoek. Hij moet bijna net zoveel hebben geweten van Clintons seksleven als de president zelf. Clinton verklaart onder ede nooit seks te hebben gehad met Lewinsky, die hij ontmoette toen zij 21 jaar oud was. Maar in zijn 453 pagina’s tellende rapport, The Starr Report, stelt Starr dat Clinton liegt. Dit leidt tot een afzettingsprocedure tegen de president. De eerste poging tot impeachment in 130 jaar tijd wordt een van de grootste mediaspektakels van de jaren negentig. Uiteindelijk stemt het Huis van Afgevaardigden voor Clintons vertrek, maar de Senaat niet. Met als resultaat dat Bill Clinton mag blijven zitten. Zijn vrouw Hillary blijft achter hem staan, en verklaart publiekelijk dat de rechtse Starr het om politieke redenen op haar man gemunt heeft. De meningen over Starr zijn gespleten: de helft van het land houdt van hem, de andere helft haat hem. Na zijn avontuur in Washington keert Starr terug naar de advocatuur en begint een lange carrière in de academische wereld. Hij staat onder meer aan het hoofd van de rechtenfaculteit van Pepperdine University, een christelijke universiteit in Californië. ‘Hij was een briljante advocaat, een indrukwekkende leider en een toegewijde patriot’, zei de Republikeinse senaatsleider Mitch McConnell dinsdag over het verlies van zijn ‘vriend’. Aan Democratische zijde blijft het stil. Veel Amerikanen verwijten Starr, een Republikein, een klopjacht op Bill Clinton en noemen hem ‘het hoofd van de sekspolitie’. Twintig jaar na de afzettingsprocedure blijkt Starr wel te spreken over president Clinton. In 2016 zegt hij het jammer te vinden dat Clintons nalatenschap altijd in het licht zal worden gezien van de Lewinsky-affaire. Hij prijst Clinton voor zijn menselijkheid en zegt spijt te hebben van de pijn die hij mensen heeft gedaan met zijn onderzoek. Gedurende Starrs onderzoek naar de affaire ontmoet hij Lewinsky nooit in het echt. In 2018 komen ze elkaar per ongeluk tegen in een restaurant in New York. Ze schudden elkaar de hand, Lewinsky vindt het allemaal maar verwarrend. ‘Dit was de man die mijn 24-jarige leven in een hel veranderde’, schrijft ze later over de ontmoeting in Vanity Fair. In 2008 helpt Starr zakenman Jeffrey Epstein bij het sluiten van een deal met Justitie, waardoor de multimiljonair niet terecht hoeft te staan voor het misbruiken van minderjarige meisjes. Zijn rol hierin blijft in de pers onderbelicht. Starr duikt pas in 2020 weer prominent op in de media als hij betrokken raakt bij weer een afzettingsprocedure, ditmaal van een andere Amerikaanse president: Donald Trump. Deze keer niet als aanklager, maar als lid van Trumps advocatenteam. Bill Clinton (76) gaf woensdag nog geen reactie op het nieuws. Monica Lewinsky (49) wel. Zij schrijft op Twitter dat de dood van Kenneth Starr ‘zoals velen zullen begrijpen’ ingewikkelde emoties bij haar losmaakt. ‘Maar belangrijker is dat ik me voorstel dat het een pijnlijk verlies is voor degenen die van hem houden.’ Drie keer Kenneth Starr: Zijn onderzoek naar Bill Clinton, The Starr Report, wordt als boek op de mark gebracht en meteen een bestseller. In 1990 wordt Starr als kandidaat geopperd voor het Hooggerechtshof, maar president George H. Bush nomineert toch iemand anders. In 2016 vertrekt Starr als voorzitter van de Baylor Universiteit, een christelijke universiteit in Texas, na kritiek over de wijze waarop de school omgaat met klachten over seksueel misbruik.||https://www.volkskrant.nl/nieuws-achtergrond/steraanklager-en-kwelgeest-van-clinton-en-lewinsky-zorgde-voor-groots-mediaspektakel-jaren-90~b3ce3e00/
2022-09-14||Oekraïne rukt verder op, maar tot hoever? ‘Russische aanval in de flanken is het gevaarlijkst’||Het Oekraïense leger peinst er niet over om de blitzkrieg tegen de Russen in het noordoosten af te zwakken. Eenheden in Australische en Britse pantservoertuigen, gesteund door onder andere houwitsers van Poolse en Amerikaanse makelij, rukken op richting de Russische grens. ‘Australië bedankt’, riepen Oekraïense paratroepen van de 80ste Luchtmobiele Brigade maandag in bevrijd gebied juichend vanaf hun Bushmaster, een van de pantserinfanterievoertuigen die Australië heeft geleverd. ‘Het reisde de halve wereld rond, 19.300 kilometer over de Indische Oceaan, voor de bescherming van vrijheid’, twitterde de Oekraïense minister van Defensie Oleksi Reznikov bij de video van de blije soldaten. ‘Mede dankzij de Bushmaster bereikte het Oekraïense leger de Oskilrivier en blijft het gebied in de regio Charkiv bevrijden.’ Terwijl de Oekraïners en de wereld met verbazing toekijken hoe het leger dorp na dorp blijft veroveren, rijst de vraag wat de strategie van Kyiv is. De VS waarschuwden het Oekraïense leger, zo lekte begin deze maand uit, om behoedzaam te opereren als het in de tegenaanval zou gaan. Dus geen groot offensief in zowel Charkiv als het zuidelijke Cherson, wat Kyiv aanvankelijk wilde. Zo’n grote operatie heeft onder andere het risico dat de aanvoerlijnen te lang worden. Want het leger kan wel oprukken als alles vlot verloopt, maar heeft het genoeg munitie, eten en benzine bij zich om het offensief vol te kunnen houden? En worden de personele verliezen niet te groot? ‘Elk leger wint of verliest door zijn logistiek’, zegt brigade-generaal b.d. Ruud Vermeulen, oud-bataljonscommandant van de Nederlandse Luchtmobiele Brigade. ‘De voorste Oekraïense eenheden rukken nu zo snel mogelijk op omdat ze gebruik willen maken van het momentum. En ze gebruiken veel munitie. De logistieke keten moet er achteraan. Anders sta je na drie dagen echt stil en heb je geen benzine en kogels. De komende dagen moet blijken of de Oekraïners, als ze blijven doorstoten, hun logistiek goed op orde hebben.’ Voorlopig ziet het er niet naar uit dat Kyiv en de Oekraïense legerleiding het voorspoedige offensief bij Charkiv willen afzwakken. Het devies is, zo lijkt het, om zoveel mogelijk gebruik te maken van de chaos onder de Russische eenheden. Veel vluchtende soldaten zijn volgens Amerikaanse inlichtingen de grens met Rusland overgestoken. Moskou zal snel versterkingen naar het gebied moeten sturen om het Oekraïense leger te stoppen. De Oskilrivier biedt een mogelijkheid voor de Russen om de Oekraïense opmars te stoppen. Hoe snel de Russen kunnen hergroeperen, gaat bepalen hoeveel gebied de Oekraïners nog kunnen innemen. Moskou moet snel maar tegelijk ook voorzichtig opereren. In de afgelopen maanden werden gevechtseenheden uit de regio Charkiv naar het zuiden gedirigeerd omdat gedacht werd dat het grote Oekraïense tegenoffensief bij Cherson zou plaatsvinden. Die eenheden nu weer terugsturen, vergroot de kans op verzwakking van de frontlijnen bij Cherson. Hetzelfde dreigt te gebeuren in de Donbas als daar troepen worden weggehaald. Oekraïne zou gek zijn als het geen gebruik maakt van de Russische wanorde en het momentum in de strijd niet handhaaft, betoogt Vermeulen. Als hoge stafofficier, onder andere bij de laatste Nederlandse 1e Divisie, was hij verantwoordelijk voor het plannen van dit soort grote legeroperaties. ‘De chaos bij de Russen in deze regio is nu compleet’, betoogt Vermeulen. ‘Dit is een kantelmoment, je moet het exploiteren. Als je tegenover een leger in een regio staat dat aan het instorten is en je maakt daar niet snel gebruik van, dan doe je het fout. Ze moeten nu doorzetten.’ De oud-brigadegeneraal erkent dat het gevaar groter wordt, naarmate de Oekraïners verder oprukken, dat het Russische leger ze in de flanken zal proberen aan te vallen na een hergroepering. Het risico bij een aanvallend gevecht, benadrukt hij, is altijd dat je op je flanken wordt aangevallen. Vermeulen: ‘Een dergelijke vijandelijke aanval is het gevaarlijkst. Het Oekraïense leger kan dan de pas worden afgesneden. Maar je moet goed voorbereiden, gevechtsklare eenheden hebben om zo’n flankaanval uit te voeren. Mijn inschatting is, gezien de gebeurtenissen van de afgelopen dagen, dat de Russen niet genoeg reserve-eenheden hebben voor zo’n grote operatie en zeker niet op die locatie.’ Gezien de militaire personeelsproblemen die het afgelopen halfjaar aan het licht kwamen, ontkomt het Kremlin volgens Vermeulen niet aan een algehele mobilisatie. Alleen dan zou het leger over genoeg militairen en eenheden kunnen beschikken om de oorlog nog een andere wending te geven. President Poetin heeft zo’n mobilisatie tot nu toe echter geweigerd omdat het op te veel verzet zou stuiten in Rusland. Het zou ook het signaal afgeven dat het Russische leger in Oekraïne in ernstige problemen zit. Vermeulen: ‘Operationeel en tactisch gezien kan Poetin niet meer winnen in Oekraïne. Tenzij hij een tactisch nucleair wapen gebruikt, en daarmee een politieke oplossing afdwingt, of tot mobilisatie overgaat. Hij kan militair gezien niet verder op deze wijze. Oekraïne wordt steeds sterker. Dit is een moeilijk gevecht voor de Russen. Poetin zit strategisch vast, hij heeft een gamechanger nodig.’||https://www.volkskrant.nl/nieuws-achtergrond/oekraine-rukt-verder-op-maar-tot-hoever-russische-aanval-in-de-flanken-is-het-gevaarlijkst~b43822d8/
2022-09-14||Wat kunnen vrouwen doen tegen haarverlies?||Kaalheid bij vrouwen was eerder dit jaar nog een onderwerp van gesprek dat wekenlang nasmeulde. Dat gebeurde eind maart tijdens de uitreiking van de Oscars, toen presentator en comedian Chris Rock de draak stak met het kale hoofd van Jada Pinkett-Smith. Na een blik op Jada, die de grap duidelijk niet kon waarderen, stapte echtgenoot Will Smith kokend van woede het podium op om Rock in het gezicht te slaan. Jada Pinkett-Smith heeft alopecia areata, waarbij er ronde of ovale kale plekken ontstaan op de behaarde huid. Het voorval zorgde ervoor dat haarverlies bij vrouwen opeens grote aandacht kreeg. Terecht, leert navraag bij huisarts Mark de Koning in Amsterdam. ‘Haarverlies kan echt tot psychische problemen leiden, zoals een gebrek aan zelfvertrouwen en depressieve klachten’, vertelt hij. Dat heeft volgens hem deels te maken met culturele normen. Van een kale tv-presentator kijkt niemand op – Philip Freriks was als nieuwslezer bij de NOS mateloos populair – maar naar een kalende vrouw op tv is het lang zoeken. Ongeveer 2 op de 100 mensen krijgen ooit in hun leven last van de ziekte die Jada Pinkett-Smith onder de leden heeft. Maar de meest voorkomende vorm van dunner wordend haar en haarverlies is alopecia androgenetica. Deze vorm van haarverlies werd tot voor kort ook wel ‘klassieke mannelijke kaalheid’ genoemd. Eigenlijk een wonderlijke term: weliswaar ontwikkelt 80 procent van de mannen gedurende het leven alopecia androgenetica, maar dus ook 50 procent van de vrouwen. Bij gebrek aan een Nederlandse term gebruiken artsen de term ‘female pattern hair loss’. Dat heeft een reden: het haarverlies ziet er bij vrouwen vaak anders uit, vertelt dermatoloog in opleiding Tristan van Dongen, die recentelijk samen met Mark de Koning een artikel over alopecia androgenetica publiceerde in het vaktijdschrift Huisarts & Wetenschap. ‘Bij mannen zijn een kale kruin en een ‘landingsbaan’ op de schedel karakteristiek. Bij vrouwen zie je vaak dat er een steeds bredere middenscheiding ontstaat.’ In artsenland staat dit patroon van haarverlies bekend als de ‘kerstboomconfiguratie’: dun aan de voorzijde, voller aan de kruin. Genen, de anatomie van de schedelspieren, de mate van doorbloeding van de hoofdhuid en de hormonale balans: het zijn allemaal factoren die van invloed zijn op het ontstaan van alopecia androgenetica. ‘Duidelijk is dat dihydrotestosteron of DHT een belangrijke rol speelt. Het wordt gevormd vanuit het mannelijk geslachtshormoon testosteron dat zowel bij mannen als bij vrouwen voorkomt.’ Zijn de haarzakjes gevoelig voor DHT, dan wordt de groeifase van de haren geleidelijk korter. De haarzakjes krimpen en haren worden dunner en kleiner, tot er alleen nog een donshaartje resteert. In een heel laat stadium verdwijnt het haarzakje helemaal. Bij vrouwen in de overgang deelt de afname van het haarbeschermende vrouwelijk geslachtshormoon oestrogeen de genadeklap uit. Dat hormonen een rol spelen, wist de Griekse arts Hippocrates al. Hij was zeer geïnteresseerd in het onderwerp, mogelijk omdat hij zelf met alopecia androgenetica kampte. Hij observeerde eunuchen – om politieke redenen gecastreerde mannen – in het Perzische leger en legde vast dat zij niet kaal werden. Zijn zelfbedachte behandeling met opium, mierikswortel, varkenspoep en rode biet bood overigens geen soelaas. Haarverlies bij vrouwen was in die tijd volstrekt oninteressant. ‘Dat is nu wel anders’, zegt Mark de Koning. ‘Er zijn middelen die het proces vertragen en zelfs voor nieuwe haargroei zorgen. De behandeling kan bestaan uit een lotion die je op de hoofdhuid kunt aanbrengen: minoxidil. Daarnaast zijn er medicijnen die je in pilvorm kunt slikken, zoals spironolacton.’ Toch is het niet voor alle huisartsen gebruikelijk om patiënten met alopecia androgenetica te behandelen. Ook het Farmaceutisch Kompas maant artsen terughoudend te zijn met het voorschrijven van medicatie. De Koning en Van Dongen vinden dat zonde, juist omdat de psychologische impact van haarverlies groot kan zijn. Bespreek in elk geval de behandelmogelijkheden, zeggen de twee artsen. Vrouwen kunnen, zo vinden ze, zelf beslissen of eventuele bijwerkingen – een iets lagere bloeddruk, irritatie van de hoofdhuid, hoofdpijn of meer gezichtsbeharing – opwegen tegen het cosmetische effect. Veel mensen ervaren trouwens weinig of helemaal geen bijwerkingen, weet Van Dongen uit de praktijk. ‘Je moet het middel wel levenslang gebruiken om het effect te behouden.’ Hoe eerder de behandeling start, hoe beter het resultaat: bij langer bestaand haarverlies groeien de haarzakjes met het bindweefsel dicht. Minoxidil is ook online te koop, maar ga niet zelf dokteren, adviseert het artsenduo. Ga naar de huisarts, zegt De Koning: ‘Er zijn vele oorzaken van haarverlies. Zo kunnen jonge vrouwen met het polycysteus ovarium-syndroom, PCOS, eveneens alopecia androgenetica ontwikkelen. Er zitten dan veel kleine cysten op de eierstokken, die minder goed gaan werken en te veel mannelijke hormonen gaan aanmaken, waaronder testosteron. Een goede behandeling begint dus met een juiste diagnose.’||https://www.volkskrant.nl/beter-leven/wat-kunnen-vrouwen-doen-tegen-haarverlies~b70d861e/
2022-09-14||Hoe Nederland met het Ikazia in Rotterdam bijna weer een ziekenhuis kwijt was||Rik Riemens is pas anderhalve maand in dienst bij het Rotterdamse Ikazia-ziekenhuis en nu al moet hij de lastigste bijeenkomst leiden die een financieel directeur zich kan voorstellen. Voor hem in het auditorium vullen de stoelen zich met de hoge piefen van twee banken, vijf zorgverzekeraars en een waarborgfonds. Riemens heeft geen goed nieuws. Hij heeft geld nodig, en snel. Ergens is de van nature vrolijke Riemens opgelucht dat al die drukbezette mensen voor hem op zo’n korte termijn naar Rotterdam-Zuid zijn gereisd. Hij vreesde dat vandaag, op 12 juli, een deel al op zomervakantie zou zijn, en misschien wel drie weken slecht bereikbaar of niet in staat tot een beslissing. Dat zou het Ikazia in een berucht rijtje zijn terechtgekomen; het rijtje van Slotervaart, Lelystad, Ruwaard van Putten. Het rijtje van failliete ziekenhuizen. De afgelopen veertig jaar zijn meer dan honderd ziekenhuizen verdwenen. Richard Janssen, emeritus hoogleraar organisatie van de zorg heeft op zijn laptop een database die teruggaat tot 1978. Het gekke is, zegt Janssen, dat sommige van die verdwijningen nauwelijks een effect hadden. ‘Daarbij geldt het bekende zorg-adagium: a bed built is a bed filled. Zet een bed neer en de patiënten komen. Terwijl de zorg ook prima zonder kan.’ Die beweging van minder ziekenhuizen gaat nog wel even door, denkt Janssen. ‘De verwachting is dat we ongeveer de komende twintig jaar nog een halvering gaan zien. Dat wil niet zeggen dat alle locaties verdwijnen, maar dat het aantal organisaties minder wordt, dat is eigenlijk wel zeker.’ Zal ook het Ikazia verdwijnen? Het protestants-christelijke ziekenhuis bestaat sinds 1968, de naam is een acroniem van ‘interkerkelijke actie ziekenhuis in aanbouw’. Het staat tegenover Ahoy in Rotterdam-Zuid, multicultureler wordt een patiëntenpopulatie niet. Daarnaast komen er veel patiënten uit het christelijke achterland van Rotterdam. Jaarlijks zijn er 27 duizend bezoeken op de spoedeisende hulp, elke dag worden er negen kinderen geboren. ‘Het is een goed aangeschreven ziekenhuis’, zegt Henk Hoogervorst, voorzitter van de huisartsenkring in de regio Rotterdam. ‘De stad kan niet zonder. Er zijn nu al wachttijden, we hebben al sluitingen van de spoedeisende hulpen gehad waardoor mensen moesten uitwijken naar Dordrecht, de zorgvraag groeit. Hoe moeten wij huisartsen poortwachten als straks de poort op slot zit?’ Maar de verzekeraars zijn not amused na Riemens’ presentatie. 8,5 miljoen verlies in 2021, de situatie in 2022 is zeker niet beter. Huisbankier ING heeft dan al laten weten dat de kredieten niet automatisch na 1 oktober worden verlengd als de situatie niet verbetert. Waar komt dit opeens vandaan, vragen de verzekeraars zich af. Waarom wisten zij dat niet eerder? Hoe kan Ikazia zo in de financiële problemen zijn gekomen? De directe oorzaak, zegt Riemens, ligt in de coronacrisis. Het Ikazia verdubbelde de ic en nam op de verpleegafdeling grote aantallen patiënten op. De compensatie voor de coronakosten viel tegen: het ziekenhuis hoopte op 5 miljoen compensatie over 2020. Eind juni kwam het definitieve, onverwachte oordeel van de beroepscommissie: 1,6 miljoen, meer niet. Over 2021 is er nog discussie over 10 miljoen euro. ‘Wij vrezen nu dat we die niet meer terugkrijgen’, zegt Riemens. En dan is er het ziekteverzuim. Jarenlang lag dat laag, rond de 4 à 5 procent. Nu waren er pieken tot 13 procent. ‘Dat raakt ons op twee manieren: we kunnen minder zorg leveren en dus minder declareren. En we moeten meer zzp’ers inhuren. Hun loonkosten zijn per uur twee tot drie keer zo hoog. Plots hadden we twee jaren aan verlies, was ons banksaldo flink teruggelopen en hadden we geen middelen meer om uit de problemen te komen.’ Er is ook een dieperliggende oorzaak. In 2019 opende het ziekenhuis een nieuw beddenhuis: zes verdiepingen aan verpleegafdelingen. Een logische stap was dat, zegt Riemens. ‘Alle jaren voor 2020 kende het ziekenhuis een paar procent groei. En op een gegeven moment zit je gebouw wel vol. Je kunt niet elk jaar je ziekenhuis met 5 procent uitbreiden, dus het ziekenhuis heeft gekozen voor een grote klap. In die tijd waren we financieel gezien een van de best scorende ziekenhuizen.’ Het is een constante bij ziekenhuizen die in de problemen komen, zegt emeritus hoogleraar Janssen. ‘Dat zijn allemaal organisaties die hebben geïnvesteerd in stenen. Dat is geen duurzame strategie. Een beddenhuis is voor een verpleeghuis misschien nuttig, maar ziekenhuizen ontwikkelen zich steeds meer tot hightech-interventiecentra, daar passen nauwelijks liggende patiënten in. Die herstellen steeds meer thuis.’ De nieuwbouw was een verkeerde investering, denkt Janssen: ‘Bij een ziekenhuisstrategie moet je in scenario’s denken: wat heb ik over twintig jaar nodig? Twee keer zoveel mensen? Die zijn er niet, dus dat kun je vergeten. Moet je dan inzetten op twee keer zoveel bedden of op technologie die innovaties mogelijk maakt, zoals monitoring op afstand?’ Op de avond van de presentatie mailt Riemens de vijf zorgverzekeraars met het exacte bedrag dat Ikazia nodig heeft om tot 1 oktober te kunnen overleven. De volgende ochtend zijn alle zorgverzekeraars akkoord. Externe adviseurs worden ingevlogen om plannen te maken voor de toekomst van het ziekenhuis. Het doel is om het ziekenhuis te laten voortbestaan, zegt ook een woordvoerder van Zilveren Kruis, de grootste verzekeraar in de regio. ‘Een strategie van alleen groei zal daar geen onderdeel meer van zijn’, zegt Riemens. Begin september volgt opnieuw goed nieuws. De banken en zorgverzekeraars verlengen de noodsteun en daarmee de tijd die het ziekenhuis heeft om te bedenken welke zorg het wil afstoten, welke tarieven het nodig heeft en hoe het ziekenhuis kan bezuinigen. Het Ikazia is – voorlopig – gered.||https://www.volkskrant.nl/nieuws-achtergrond/hoe-nederland-met-het-ikazia-in-rotterdam-bijna-weer-een-ziekenhuis-kwijt-was~befad9cb/
2022-09-14||De discountsupermarkt raakt in trek door de hoge prijzen||Horia en haar dochter Ikrame hebben zojuist hun boodschappen gedaan bij discountsupermarkt Lidl in Purmerend. Gingen ze eerder naar de Albert Heijn, nu hebben ze hun koopgedrag veranderd. ‘Het is schrikken als je ziet wat je nog voor honderd euro in de kar hebt in vergelijking met twee maanden geleden.’ Soms steken ze de weg over naar de Albert Heijn XL. ‘Maar alleen voor de A-merken die ze hier niet hebben’, zegt Horia. ‘De Lidl is echt goedkoper.’ Moeder en dochter speuren wekelijks in de folders van de supermarkten naar nieuwe aanbiedingen. Ze zijn niet de enigen. Uit een dinsdag gepubliceerd onderzoek van accountants- en consultancybureau Deloitte blijkt dat 88 procent van de consumenten zich zorgen maakt over de prijsstijgingen van levensmiddelen. Tweederde heeft het koopgedrag inmiddels aangepast. De voedselprijzen stegen in augustus met gemiddeld 13 procent. Koffie, thee, melk, eieren en vlees zijn 17 tot 19 procent duurder geworden, olieën en vetten gingen 33,6 procent in prijs omhoog. En dus kiezen de klanten vaker voor goedkopere alternatieven. ‘Door stijgende prijzen moeten veel consumenten hardere keuzes maken over wat ze in hun boodschappenmand leggen’, zegt Adgild Hop, hoofd retailsector bij Deloitte. In het onderzoek zegt 25 procent van de respondenten minder boodschappen te doen. Bijna 40 procent koopt goedkopere producten. Eenzelfde percentage kiest voor aanbiedingen. Hoewel volgens Deloitte slechts 7 procent van de ondervraagden naar een andere supermarkt is overgestapt, is de sector in beweging. Marktdatabureau IRI Nederland constateert dat het marktaandeel van discounters als Aldi en Lidl de afgelopen vier weken is gestegen van 15, 9 naar 16,3 procent. Supermarkten, zeker de grote, moeten daarom alles uit de kast halen om hun klanten te behouden. Nederlands grootste supermarktketen paait de consument met speciale recepten in het magazine Allerhande. Zo biedt Albert Heijn vijf dagen eten voor tien euro per persoon, door voor verschillende gerechten dezelfde ingrediënten te gebruiken. Met de zogeheten prijsfavorieten hoopt het concern de discounters af te troeven. Een deel van de gestegen kosten wordt niet doorberekend. ‘Dat zien we terug in een daling van onze marges’, aldus een woordvoerder van Albert Heijn. Ook Jumbo zet in op eigen merken om op te boksen tegen discounters als Aldi, Lidl en Dirk van den Broek, waar de omzet juist om de huismerken draait. ‘Discountsupermarkten profiteren van de huidige inflatie’, aldus Marcel Huizing, algemeen directeur van Dirk van den Broek. ‘Dat blijkt uit de toenemende bezoekersaantallen.’ De discounters zijn vooral vanwege de lagere prijzen populairder geworden. Op dat vlak scoort Albert Heijn bij de consumenten in het rapport van Deloitte slechts een 6,7. Vorig jaar was dat nog een 7. Het rapportcijfer voor het prijsniveau van Dirk is 7,9. Lidl krijgt evenals in 2021 een 8. ‘Per definitie kijken de supermarkten naar elkaar’, zegt Sebastiaan Schreijen, analist food & agribusiness bij de Rabobank, ‘omdat de concurrentie groot is.’ Hij ziet momenteel vooral symbolische acties. ‘Dirk van den Broek en Vomar die hun prijzen verlagen? Dat geldt voor een beperkt assortiment van zo’n 300 producten op de 7.000 die er in de schappen liggen. Het is bedoeld voor de bühne, om de klanten vast te houden.’ Directeur Huizing van Dirk van den Broek zet daar tegenover dat de prijsverlagingen juist de dagelijkse boodschappen betreffen. De actie is meer dan een ‘slimme marketingtruc’, zegt hij. ‘Het gaat ten koste van ons rendement, maar we willen de boodschappen voor iedereen betaalbaar houden.’ De supermarkten fungeren als buffer tussen producenten en consumenten, zei Ahold Delhaize-topman Frans Muller onlangs bij de presentatie van de halfjaarcijfers. Vele producenten hebben hun prijzen met 20 tot 30 procent verhoogd, terwijl hun producten in de supermarkten soms nog geen 10 procent duurder zijn geworden. De supermarkten trachten het verschil terug te verdienen met andere artikelen, stelt Rabo-analist Schreijen. Van een prijzenoorlog – waarbij producten flink goedkoper worden gemaakt om marktaandeel te behouden of te veroveren – lijkt het niet te komen. Dat bezweren zowel Albert Heijn, Jumbo en Plus als de discounters Lidl, Aldi en Dirk. Door de stijgende energieprijzen zien de producenten zich genoodzaakt hun prijzen verder te verhogen, waardoor de supermarkten het zich niet kunnen permitteren om al hun artikelen goedkoper te maken. Albert Heijn lijkt nog altijd onaantastbaar met het grootste marktaandeel, met Jumbo als sterke nummer 2, maar Schreijen voorspelt een oversteek van de consument naar de discountsupermarkten. ‘De hogere energierekening en duurdere boodschappen raken de consument vol in de portemonnee. Die kiest voor goedkopere producten en winkels. Dit is pas het begin.’ Ikrame gaat nu voornamelijk naar Lidl. Ze doet vaak een spelletje met haar echtgenoot: hoeveel zouden ze deze week kwijt zijn aan boodschappen? ‘Tot voor kort zaten we altijd onder de honderd euro, nu zeker twee tientjes erboven. Wij zijn tweeverdieners, maar ook voor ons is boodschappen doen niet leuk meer.’ Even snel winkelen bij de Albert Heijn is er voor Ikrame dus niet meer bij. ‘Ik dacht, laat ik voor het gemak alles hier halen. Dat ga ik niet meer doen. Ik kijk nu kritisch naar de prijs van elk product.’||https://www.volkskrant.nl/nieuws-achtergrond/de-discountsupermarkt-raakt-in-trek-door-de-hoge-prijzen~b6f5be03/
2022-09-14||Van Lienden en compagnons bespraken al vroeg hoe zij ‘gillend rijk’ zouden worden door mondkapjesdeal, blijkt uit bandopnamen||‘In ieder geval is één eis dat we alle vier gillend rijk worden, want het is één grote middelvinger van de overheid. Ik ga dit echt serieus voor geen goud vrijwillig doen.’ Het zijn de woorden van Sywert van Lienden op 12 april 2020. Op dat moment is hij nog bezoldigd gemeenteambtenaar in Amsterdam. Hij heeft in de voorgaande weken, na het uitbreken van de coronacrisis, furore gemaakt als kopstuk van de Hulptroepen Alliantie. In samenwerking met tal van vrijwilligers en gerenommeerde partijen als Coolblue, Randstad, beurshandelsbedrijf IMC, Flexport en KLM belooft Van Lienden om ‘om niet’ mondkapjes veilig te stellen voor de zorg. Het is een initiatief zonder winstoogmerk, wordt keer op keer benadrukt. De vraag is lang geweest waarom Van Lienden er uiteindelijk voor koos om in het geheim een megaorder van het ministerie van VWS op naam te laten zetten van een commercieel bv’tje, Relief Goods Alliance (RGA), waarmee hij en zijn compagnons Bernd Damme en Camille van Gestel uiteindelijk zo’n 30 miljoen euro winst boekten. Het afgelopen jaar hebben de drie mannen steeds nieuwe redenen opgevoerd voor hun commerciële operatie: de overheid zou hebben geëist dat er ‘ondernemersrisico’ werd genomen, voor de stichting was de deal te riskant, partner Coolblue lag dwars, vanwege ‘mededingstechnische redenen’ moest een commerciële bv worden ingezet. Bandopnamen die zijn gemaakt van interne overleggen schetsen een ander beeld en lijken zeer belastend voor de drie verdachten: Van Lienden en zijn compagnons sturen zelf al in een vroeg stadium aan op een commerciële deal en weten dan ook al dat ze miljonair kunnen worden. Ook bespreken ze dat alles geheim moet blijven. De bandopnamen, waarvan de getranscribeerde teksten inmiddels breder circuleren en die deels in handen zijn van de Volkskrant, zijn opgedoken in het strafrechtelijk onderzoek dat het Openbaar Ministerie onder de codenaam Full Sutton uitvoert naar de mondkapjesaffaire. Ook in het onderzoek dat accountantsbureau Deloitte namens VWS uitvoert naar de zaak zitten transcripten van interne overleggen. Omdat veel gesprekken tijdens de coronacrisis via Zoom of per telefoon verliepen, was het in die periode relatief eenvoudig om gesprekken op te nemen. Meerdere hoofdrolspelers, onder wie Van Lienden, hebben talloze tapes gemaakt, al ontkent de mediapersoonlijkheid dat te hebben gedaan. Een belangrijk gesprek binnen Hulptroepen vindt plaats op 12 april 2020, een dag voordat Van Lienden en zijn compagnons voor het eerst een voorstel indienen bij de overheid waarin hun bv’tje Relief Goods Alliance opduikt. Tijdens het opgenomen Zoom-overleg geven de hoofdrolspelers een onthullend inkijkje in hun motieven om een ‘commercieel avontuur’ aan te gaan. Gekrenktheid speelt daarbij een rol. Van Lienden denkt met zijn Hulptroepen Alliantie bij uitstek in staat te zijn om de zorg te voorzien van mondkapjes. Hij wil samen met partners als Coolblue en Flexport alles in eigen hand houden: inkoop in China, transport, opslag, distributie in Nederland. De overheid laat al meteen merken daar niets voor te voelen. De vrees is dat de Hulptroepen Alliantie vooral gaat concurreren met de eigen inkoop- en distributieorganisatie die in allerijl is opgericht: het Landelijk Consortium Hulpmiddelen (LCH). De overheid wil centraal inkopen en centraal distribueren. Van Lienden moet daar niet doorheen fietsen. De gemeenteambtenaar en zijn compagnons zijn verbolgen over die afwijzing. ‘Waarom kan de overheid de kracht van ons voorstel niet inzien?’, vraagt Van Lienden zich af. ‘Verbazingwekkend dat de overheid toch denkt dat zij het beter weten.’ Van Lienden heeft er tabak van. Eind maart is hij al eens weggestuurd door de top van het LCH, die zijn motieven wantrouwt. Op 10 april verstuurt de CDA’er enkele kritische tweets over de overheid, waarna de politiek assistent van minister Hugo de Jonge, Bart van den Brink, contact opneemt om te peilen wat er aan de hand is. Van Lienden laat richting Van den Brink zijn commerciële aspiraties doorschemeren: ‘Overweeg inmiddels maar te stoppen met de stichting en commercieel te gaan. Kennelijk wil de overheid niet meer geholpen worden zonder winstoogmerk.’ De eerste praktische stappen zijn ook al gezet: de commerciële bv Relief Goods Alliance is in oprichting. Het contact met de assistent van Hugo de Jonge heeft effect. Later op de avond neemt de VWS-minister zelf contact op met secretaris-generaal Bas van den Dungen. De topambtenaar moet gaan onderzoeken of er niet toch een samenwerking mogelijk is tussen het ministerie en de mediapersoonlijkheid. Van Lienden dient na het eerste contact met topambtenaar Van den Dungen eerst nog een uiterst ambitieus non-profitvoorstel in bij VWS. Hulptroepen Alliantie beweert 120 miljoen mondkapjes aan de zorg te kunnen leveren via een ‘volledig gecontroleerde supply chain’, al blijkt uit de interne gesprekken dat ze daar nog helemaal niet de leveranciers voor hebben. Van den Dungen wijst het plan af en probeert Van Lienden ‘in een andere film te krijgen’. De bedoeling is dat Hulptroepen gewoon mondkapjes inkoopt en het verdere transport en de distributie overlaat aan LCH. Partners als Coolblue en Flexport hebben dan geen functie meer. Van Lienden beschouwt dat als een belediging voor zijn project – ‘één grote middelvinger van de overheid’. Als hij alleen maar als leverancier mag optreden, wil hij er ook zelf geld aan overhouden, zo luidt zijn logica. ‘Niet omdat ik daar persoonlijk winst in zie, want ik heb helemaal niks met geld. Maar omdat ik het een enorme, echt een enorme schoffering vind van wat er is gedaan door deze bedrijven.’ In een reactie aan de Volkskrant laat Van Lienden weten dat ‘een uitgebreid telefoongesprek’ met Van den Dungen die avond de directe aanleiding was voor het ‘bij vlagen gênante interne gesprek’. ‘We hebben daarin onze frustraties geuit’, aldus Van Lienden. ‘Sommige teksten uit het gesprek zijn best ongelukkig en sluiten ook niet aan bij mijn intenties van destijds of bij mij als persoon.’ Volgens de mediapersoonlijkheid was er destijds grote frustratie over de afwijzing van het non-profitvoorstel door VWS, ‘vooral ook richting de zorgmedewerkers die wij hadden willen helpen’. Van Lienden beweert dat Van den Dungen opperde dat hij voor eigen gewin moest gaan met zijn bedrijfje in oprichting. Van den Dungen heeft dat eerder ontkend. De topambtenaar leefde naar eigen zeggen altijd in de veronderstelling dat de mediapersoonlijkheid optrad namens de charitatieve instelling en niet namens een commerciële bv. Van Lienden stuurde zijn voorstellen in de huisstijl van zijn non-profitorganisatie. Ook schermde hij met partners als Coolblue en Randstad, hoewel die niets wisten van zijn commerciële operatie. Van Lienden vraagt tijdens het opgenomen overleg van 12 april aan de andere deelnemers wie ‘zin heeft in een commercieel avontuur’. ‘We hebben twee oplossingen: of we verdedigen ons eerste voorstel (non-profitvoorstel, red.), waar ik voor ben, want dat is beter voor de zorg. Als ze daar niet toe in staat zijn: laat ze maar een prijs quoten en we gaan gewoon die shit naar Nederland halen en we worden alle vier miljonair.’ De vierde persoon die deelneemt aan het gesprek is Saskia van Huijgevoort, een kennis van Van Lienden die dan nog maar kort voor Hulptroepen Alliantie werkt. Van Huijgevoort zal uiteindelijk breken met Van Lienden, Damme en Van Gestel en niks verdienen aan de commerciële deal. Ook Van Huijgevoort heeft opnamen gemaakt van vergaderingen en gesprekken. Zij heeft die ter beschikking gesteld aan het OM en Deloitte. Uit de opnamen van de vergadering van 12 april blijkt dat de aanwezigen doorhebben dat ze een grens overgaan als ze niet langer ‘zonder winstoogmerk’ gaan opereren. Van Lienden zelf heeft het over ‘een verraad aan onze idealen’. ‘Doordat we non-profit hebben gewerkt, hebben we een ongelooflijke schat aan informatie gehad’, aldus Van Lienden. ‘De afgelopen twee, drie weken hebben we alle contacten en dergelijke en informatie opgedaan als non-profit.’ Ook Van Huijgevoort ziet het probleem: ‘Als non-profit hebben we gebruikgemaakt van de goedheid van anderen en vervolgens zetten we dat weer om…’ Ze wordt onderbroken voordat ze haar zin kan afmaken. De uitlatingen sluiten aan bij de verdenkingen van het OM tegen Van Lienden, Damme en Van Gestel. De mannen hebben volgens het OM misbruik gemaakt van de stichting door orders door te sluizen naar hun eigen bv’tje en weg te halen bij Hulptroepen. Zo wisten ze miljoenen te verduisteren van de charitatieve instelling. Van Lienden ontkent in een reactie dat zijn bedrijfje Relief Goods Alliance ‘voordeel heeft behaald door kennis die via Hulptroepen is opgedaan’. De stichting is uiteindelijk wel een breekijzer voor de gunstige commerciële deal met de overheid. Van Lienden concludeert dat VWS er veel geld voor over heeft om te voorkomen dat Hulptroepen Alliantie in de weg loopt. ‘De overheid heeft in eigen beleidsdoelstellingen gezegd dat ze één coördinatiepunt willen hebben en dat willen ze zo houden. Dat is ze gewoon 100 miljoen euro waard.’ Dat blijkt een verbluffend goede voorspelling. Van Lienden, Damme en Van Gestel krijgen uiteindelijk een order van 100,8 miljoen euro van VWS. Het Deloitte-rapport dat deze week verschijnt, moet duidelijk maken hoe de lucratieve transactie met VWS tot stand is gekomen en wie daarbij een doorslaggevende rol speelde. In een reactie aan de Volkskrant laat Van Lienden weten dat hij niet aanstuurde op een commerciële order. ‘Vrijwel het tegenovergestelde. Het was juist VWS die graag een deal wilde sluiten. Vooral met mij, blijkbaar. Ik heb keer op keer getracht om tot een non-profitvoorstel te komen via Hulptroepen Alliantie.’ Van Lienden suggereert in de opgenomen bespreking dat VWS hem een pact heeft voorgesteld: als hij stopt met Hulptroepen Alliantie, krijgt hij in ruil een goudomrande deal. Volgens Van Lienden zal dat ook de titel worden van het boek dat hij ooit wil schrijven: ‘Hoe de overheid mij dwong miljonair te worden.’ Het afwijzen van het non-profitvoorstel door de overheid leidt in de logica van de mediapersoonlijkheid automatisch tot een commerciële deal waar flink aan verdiend kan worden, hoewel tot dusver nooit is aangetoond dat VWS erop heeft aangedrongen om een eigen bv in te zetten. Damme lijkt de vermeende druk vanuit de overheid vooral als een mooie smoes te zien, blijkt uit een transcript dat eerder tijdens een rechtszaak is geopenbaard: ‘We zeggen dat de overheid ons dwingt om dit te doen.’ Van Lienden drukt Van Huijgevoort tijdens de zoom-vergadering op het hart om haar mond te houden. ‘Bernd, Camille en ik hebben de afspraak… als het over dit soort bedragen gaat, dat je absoluut je waffel houdt. Ook met de krant, familie, vrienden, kennissen, buren… We zullen je niet vergeten. Je ziet wat er hier nu gebeurt, je deelt gewoon mee, maar het is eigenlijk natuurlijk gewoon een groot schandaal wat hier aan het gebeuren is… Geen nieuwe auto, geen nieuwe huizen, geen nieuwe kleren.’ Van Huijgevoort begrijpt het verzoek. ‘Als we nu opeens mooie huizen en auto’s gaan kopen, gaat dat heel veel vragen oproepen.’ Van Lienden en zijn compagnons gaan ervan uit dat VWS evenmin belang heeft bij openheid. ‘Iets zegt me dat ze het lekker onder de radar willen gaan houden’, zegt Damme. Van Lienden is het daarmee eens: ‘Dit gaat nooit, nooit naar buiten komen.’ In een reactie aan de Volkskrant laat Van Lienden weten dat hij altijd voor openbaarheid was. Volgens hem wilde juist VWS de deal geheimhouden. De kopstukken van Hulptroepen Alliantie vinden het te riskant om na een commerciële deal helemaal te stoppen met het verkoopkanaal van hun Hulptroepen Alliantie, hoewel de overheid daar wel op aandringt. De eigen non-profitwinkel gaat in afgeslankte vorm verder, ook omdat journalisten – ‘een roedel wolven’, volgens Damme – anders onraad kunnen ruiken. Uiteindelijk zal Van Lienden op 13 april een stuk naar VWS sturen waar in bedekte termen staat dat ‘een nieuwe entiteit’ de mondmaskers gaat leveren. Ook zal de prijs omhooggaan. Nergens wordt expliciet gezegd dat het om een commerciële deal gaat met een bedrijfje dat formeel pas op 14 april wordt opgericht. VWS zal altijd zwijgen over de order voor Van Lienden. Als de Volkskrant het bestaan ervan onthult in mei 2021, blijft het ministerie volhouden dat er een prima deal is gesloten met de ex-gemeenteambtenaar. Van Lienden ziet dat anders, zo blijkt uit de opgenomen gesprekken van 12 april 2020. ‘Wat is de overheid een domme deal aan het sluiten’, zegt de mediapersoonlijkheid. ‘Wat een slecht voorstel. Ben er echt een beetje ondersteboven van.’ De beoogde vierde partner, Van Huijgevoort, probeert in de dagen die volgen af te dwingen dat eventuele winsten terugvloeien naar de zorg. Als ze daar geen zeggenschap over krijgt, neemt ze op 17 april 2020 per mail afscheid: ‘Bij deze scheiden onze wegen. Ik ben niet geïnteresseerd in het bijdragen aan een (deels) commerciële organisatie, die steunt op de ruggegraat van een stichting in tijden van crisis.’ Na haar vertrek treedt ze in dienst bij VWS. Van Lienden en zijn compagnons hebben haar ervan overtuigd dat er uiteindelijk toch geen commerciële deal is gesloten. Ook andere ex-medewerkers krijgen te horen dat alles op non-profitbasis gebeurt. Het ministerie wil niet zeggen of Van Huijgevoort heeft gemeld wat er achter de schermen gebeurde bij de Hulptroepen Alliantie. ‘Wij gaan niet in op de inhoud van vertrouwelijke gesprekken tussen werkgever en werknemer, zoals die onder meer bij indiensttreding aan de orde zijn.’ Het OM verdenkt Van Lienden, Damme en Van Gestel van verduistering, oplichting en witwassen en heeft beslag gelegd op hun bankrekeningen en bezittingen in Nederland, Zwitserland en Luxemburg. Coolblue en Randstad hebben aangifte gedaan van oplichting, net als een ex-medewerker die betrokken was bij de inkoop van mondkapjes in China en niets wist van de commerciële belangen. Het OM bevestigt die – tot dusver onbekende – derde aangifte, maar wil ‘in het belang van het onderzoek’ verder geen commentaar geven. Van Lienden voorspelt dat het Deloitte-onderzoek hem gaat vrijpleiten.||https://www.volkskrant.nl/nieuws-achtergrond/van-lienden-en-compagnons-bespraken-al-vroeg-hoe-zij-gillend-rijk-zouden-worden-door-mondkapjesdeal-blijkt-uit-bandopnamen~bac395768/
2022-09-14||‘We gaan die shit naar Nederland halen en worden miljonair’, zegt Sywert van Lienden op banden in bezit van justitie||Lees hier verder.||https://www.volkskrant.nl/nieuws-achtergrond/we-gaan-die-shit-naar-nederland-halen-en-worden-miljonair-zegt-sywert-van-lienden-op-banden-in-bezit-van-justitie~b8eaaff0b/
2022-09-14||Lees hier het liveblog van woensdag 14 september terug||||https://www.volkskrant.nl/nieuws-achtergrond/lees-hier-het-liveblog-van-woensdag-14-september-terug~bff39198/
2022-09-14||Amerikaanse staat West Virginia verbiedt abortus in bijna alle gevallen||West Virginia is na Indiana de tweede staat die een zeer strenge anti-abortuswet aanneemt sinds het Hooggerechtshof in juni het grondwettelijke recht op abortus, gebaseerd op het arrest Roe v. Wade uit 1973, liet vervallen. In beide staten zijn Republikeinen in de bestuurlijke meerderheid. De strenge wetgeving verbiedt abortus al vanaf een paar dagen na conceptie. Minderjarigen die het slachtoffer zijn van verkrachting of incest mogen tot veertien weken zwangerschap tot een abortus besluiten. Volwassenen in dezelfde situatie kunnen binnen acht weken nog een abortus laten uitvoeren. Zowel minderjarigen als volwassenen moeten binnen dat tijdsbestek voordat zij abortus ondergaan de ordediensten op de hoogte stellen. Ook zijn abortussen nog toegestaan in het geval van een ‘medische noodsituatie’, bij een buitenbaarmoederlijke zwangerschap, en als de foetus niet levensvatbaar blijkt te zijn. Daarnaast moet de abortus verplicht worden uitgevoerd door een arts die daartoe bevoegd is. Andere aanbieders van abortus kunnen hun werkvergunning kwijtraken. Ook lopen zij het risico op een jarenlange gevangenisstraf. Artsen die wel bevoegd zijn kunnen niet strafrechtelijk vervolgd worden. De wet gaat nu naar de Republikeinse gouverneur van West Virginia, Jim Justice. Hij zal de wet naar verwachting ondertekenen, waarna deze van kracht wordt.||https://www.volkskrant.nl/nieuws-achtergrond/amerikaanse-staat-west-virginia-verbiedt-abortus-in-bijna-alle-gevallen~baef08ee/
2022-09-14||Kenneth Starr, aanklager in geruchtmakend onderzoek naar affaire Clinton en Lewinsky, overleden||Starr kreeg in de jaren 90 van de vorige eeuw bekendheid door zijn naspeuringen in het Whitewater-schandaal betreffende vastgoedinvesteringen van onder anderen Bill en Hillary Clinton. Zijn bevoegdheid werd later uitgebreid met onderzoek naar het vermeend plegen van meineed en belemmering van de rechtsgang door de toenmalige president Clinton, nadat aan het licht kwam dat hij een affaire met stagiaire Monica Lewinsky had gehad. Deze zaak gaf Starr zowel landelijke als wereldwijde bekendheid. Op grond van zijn Starr-rapport, dat na het onderzoek als boek een groot commercieel succes werd, stemde het Huis van Afgevaardigden in met het afzetten van Clinton. Het was de eerste poging tot impeachment in de VS in 130 jaar tijd. De Senaat bevestigde die conclusie niet met de vereiste twee derde meerderheid, waardoor Clinton uiteindelijk kon blijven zitten. Starr stortte zich daarna op een academische carriere en stond onder meer aan het hoofd van de rechtenfaculteit van Pepperdine University, een christelijke universiteit in Californië. Hij dook in 2020 weer op in de pers als advocaat van de voormalige president Donald Trump, waarbij hij zich opvallend genoeg uitsprak tegen pogingen om zittende presidenten af te zetten. ‘Net zoals oorlog, is impeachment de hel’, aldus Starr. In zijn memoires, gepubliceerd in 2018, schreef Starr dat hij spijt had van de manier waarop het onderzoek naar Clinton’s vastgoedinvesteringen overvloeide in een vervolging van de affaire met Lewinsky - al vond hij ook twintig jaar later nog altijd dat Bill Clinton de rechtsstaat onvoldoende had gerespecteerd.||https://www.volkskrant.nl/nieuws-achtergrond/kenneth-starr-aanklager-in-geruchtmakend-onderzoek-naar-affaire-clinton-en-lewinsky-overleden~bee94d64/
