2022-09-08||De Volkskeuken: zoete aardappel in laaiend vuur||Er bestaan vast mensen die voor hun solistische eentje de sterren van de hemel koken. En dan niet eens een keer, maar dagelijks, maandag, dinsdag, de hele wekelijkse trits – ik wacht op uw mailtje. Maar zeldzaam lijkt het me beslist. Koken is immers het aardigst voor een waarderend publiek. Dat mag best uit een enkele persoon bestaan. Ik ben met dat publiek getrouwd, mede omdat het zo enthousiast reageerde op mijn voorstel om voor haar te koken, lang geleden. Het knort tevreden en is tegelijk kritisch. Pompoen en zoete aardappel kan ze waarderen, ‘als ze maar niet te zacht zijn’. Ik wil die artikelen nog weleens roosteren in de oven of bakken in een pan, in blokjes, en soms worden ze dan wat overgaar. Aangaande zoete aardappel, bataat, besloot ik dat onlangs te tackelen door er laaiend vuur tegenaan te gooien. Hard en kort bakken dus. Het werkte. Bruinig en liefst nog een suggestie van knapperigheid – in geval van bataat blijft het bij een suggestie – maken eten lekker. Erbij nam ik wat van de ontbeende kippendijen die tegenwoordig de supermarktse poeliersgedachte vertegenwoordigen en een basilicumsaus die ver weg aan pesto doet denken maar het niet is. 12 blanke amandelen flink wat uitstekende olijfolie 1 plant of 2 pakjes à 15 g basilicum 1 teen knoflook, fijngehakt kneepje citroensap 1 forse zoete aardappel of twee kleinere 2 of 3 ontbeende kippendijen Bak de amandelen goudgeel in een theelepeltje olijfolie. Was de basilicum en doe die in de beker van de staafmixer. Zachte steeltjes mogen meedoen. Doe er een scheut olie en de helft van de knoflook bij en pureer. Voeg olie toe als dat niet meteen lukt. Doe de amandelen erbij, pureer glad en breng op smaak met zout en citroensap. Schil de zoete aardappelen en snijd ze in kleine blokjes. Bak die in een scheutje olijfolie op heel hoog vuur. Schep af en toe om. Tip: oefen om de pan zo te wippen als koks doen – veel effectiever dan rommelen met een spatel (oefenen doen die lui zelf met rauwe rijst). Een minuut of vier is genoeg. Doe de resterende knoflook erbij, meng en zet het vuur uit. Zout de kippendijen goed en bak ze in wat olijfolie op niet te hoog vuur gaar in krap 10 minuten. Een deksel schuin op de pan mag. Ik at er rijst bij. Wijn: Chileense cabernet sauvignon.||https://www.volkskrant.nl/beter-leven/de-volkskeuken-zoete-aardappel-in-laaiend-vuur~b87652aa/
2022-09-08||De Volkskrant tv-selectie voor vrijdag 9 september||BBC 2, 15.15 uur (Drama, James Ivory, 1993) Decors, kleding, landschappen en muziek in de films van James Ivory (regie), Ruth Prawer Jhabvala (scenario) en Ismail Merchant (productie) werden met zo veel liefde verbeeld dat hun werk alleen al daardoor slaagde. Dezelfde toewijding is in The Remains of the Day (naar de roman van Kazuo Ishiguro) te zien in Anthony Hopkins’ personage. Stevens, een butler in het Engeland van de jaren dertig, legt zo veel eer in zijn werk dat hij de huishoudster (Emma Thompson) voor wie hij gevoelens koestert, uit het oog dreigt te verliezen. NPO 3, 20.25 uur Toen documentairemaker Louis Theroux door de corona-epidemie noodgedwongen thuis zat, benutte hij die tijd met een duik in zijn archief. In Life on the Edge maakt hij een thematische selectie uit 25 jaar aan reportages. Vandaag onderzoekt hij de manier waarop de VS inspelen op onze duisterste verlangens. Theroux neemt weer contact op met JJ, die hij twintig jaar geleden leerde kennen bij het maken van een item over de porno-industrie. Ook kijkt hij hoe het is gegaan met Kalitia, die ernstig heroïneverslaafd was toen hij haar voor het laatst sprak. Net 5, 20.30 uur (Drama, Paul Greengrass, 2006) De eerste en nog altijd beste speelfilm over 11 september. 111 minuten lang volgt een schokkerige camera afwisselend de gebeurtenissen in het gekaapte vliegtuig dat in het Capitool had moeten crashen en de chaotische taferelen in het luchtverkeerscentrum. Wat zich werkelijk in het vliegtuig heeft afgespeeld, weet niemand; alle getuigen kwamen om. Hoe dan ook weet United 93 de indruk te wekken een reconstructie te zijn. Regisseur Greengrass kiest er terecht voor om in zo’n groot drama zo veel mogelijk zaken juist klein te houden. NPO 3, 21.24 uur Vietnamezen die hopen op een beter bestaan in Europa kunnen het slachtoffer worden van mensensmokkelaars die hen lokken met de valse belofte van een baan. Soms heeft dat een fatale afloop, zoals in 2019. Op een industrieterrein in Essex belde Maurice Robinson de hulpdiensten nadat hij bijna veertig dode lichamen had aangetroffen in zijn vrachtwagen. Zijn lading van gesmokkelde Vietnamezen was door zuurstofgebrek om het leven gekomen. Hunting the Essex Lorry Killers volgt het spoor van Robinson naar de andere verantwoordelijken in dit gruwelijke drama. NPO 1, 21.30 uur Frank Evenblij maakt opnieuw een rondje langs Nederlanders die een wereldprestatie leveren. De komende weken is hij op bezoek bij onder anderen Ilse De Lange en Ilja Gort, en vandaag trekt hij op met Reinout Oerlemans. Nederland maakte kennis met Oerlemans toen hij als 19-jarige zijn debuut maakte als Arnie in Goede tijden, slechte tijden. Na een carrière als presentator richtte hij zijn eigen productiebedrijf Eyeworks op. Voor het eerst sinds de verkoop van zijn bedrijf en een hartaanval laat Oerlemans de camera’s weer toe in zijn privéleven. NPO 2, 22.18 uur Het Concertgebouworkest opent zijn nieuwe seizoen graag op een bijzondere plek. Vorig jaar was dat op de Dam, dit jaar in het Westerpark in Amsterdam. Voor een picknickend publiek presenteert Maria Fiselier het concert onder leiding van dirigent Alain Altinoglu met solisten Martin Fröst op klarinet en Víkingur Ólafsson op piano. Het Concertgebouworkest opent met Short Ride in a Fast Machine van componist John Adams, gevolgd door het Pianoconcert in G van Maurice Ravel. Afsluiter is een compositie van dansen uit Leonard Bernsteins West Side Story. Net 5, 22.39 uur (Drama, Martin McDonagh, 2017) Mildred Hayes (Frances McDormand) is woest, in Three Billboards Outside Ebbing, Missouri. Voorstelbaar: haar tienerdochter is verkracht en vermoord en de lokale politie weet na maanden nog altijd niet door wie. Als provocatie zet Hayes drie enorme borden buiten het stadje neer. Three Billboards is natuurlijk een western, over een eenling die het opneemt tegen een falende sheriff (in dit geval gespeeld door een geweldige Woody Harrelson). Niet voor niets liet Oscar-winnaar McDormand zich inspireren door John Wayne. Maar zo simpel als in een klassieke cowboyfilm schetst regisseur McDonagh (In Bruges) de verhoudingen niet. De morele glibberigheid is juist de kracht van deze zwarte komedie.||https://www.volkskrant.nl/cultuur-media/de-volkskrant-tv-selectie-voor-vrijdag-9-september~bce947b0/
2022-09-08||Feyenoord kansloos in Rome, ondanks redelijk herstel na dramatische eerste helft||Het was meelijwekkend, het optreden van Feyenoord. Tot de rust althans, daarna volgde voorzichtig herstel, waardoor het resultaat op papier best redelijk was. De trotse finalist in de Conference League van vorig seizoen, destijds in Tirana verloren van Lazio’s stadgenoot AS Roma, herstelde zich na rust van een afzichtelijke, wezenloze eerste helft, die tot de top van de meest kansloze episoden in de lange clubgeschiedenis mag worden gerekend. Bij rust stond het al 3-0, terwijl het best 7-0 had kunnen zijn. Geen verbinding, geen samenhang, geen rangorde. Geen druk op de tegenstander of op de bal. Angst, voor de opponent en voor elkaar. Niemand die zei: ho eens even, tot hier en niet verder. Lijdzaam liet Feyenoord zich afvoeren, alsof de afgang in de Romeinse sterrenhemel was geschreven. Het was net alsof de Feyenoorders voor het eerst met elkaar op het veld stonden, en in zekere zin was dat ook zo. Al die nieuwelingen, van overal gehaald, sommigen pas kort voor het einde van de transferperiode, nodig na de leegloop als gevolg van het succes in de Conference League van vorig seizoen. Zes van hen stonden in de basisploeg. Trainer Arne Slot zei onlangs dat hij slapeloze nachten had gekend, omdat al zijn koppeltjes uit elkaar vielen, omdat elke zekerheid was verdwenen, omdat de hele constructie van een elftal overnieuw moest. En natuurlijk: mannen als Quinten Timber, Sebastian Szymanski, Danilo, Javairo Dilrosun en David Hancko, ze zijn of ze worden hele behoorlijke voetballers. Ze hebben goede individuele kwaliteiten. Maar als team, als mannen bij elkaar en voor elkaar, als tegenstander van het harmonieuze elftal van Maurizio Sarri, stelden ze nog weinig voor, hoewel na rust in elk geval enig lef was te zien, en onverzettelijkheid. Het kan best een goed elftal worden weer, Feyenoord, al is het nog onzeker tot hoever de kwaliteiten precies reiken. Het is als een puzzel. De stukjes liggen verspreid op tafel. Je ziet wat ongeveer bij wat hoort. Maar waar te beginnen? Bij de randen of juist in het midden? Of overal? Wat is het makkelijkst? Je weet dat op een gegeven moment de puzzel in elkaar zal vallen, zeker bij Slot. Het is een van zijn specialiteiten als trainer, hij is een geboren puzzelaar, al kost het hem dan slapeloze nachten. Alleen, Lazio is van een ander kaliber dan Vitesse, Heerenveen, RKC, Emmen en Go Ahead, de eerste tegenstanders in de competitie waartegen Feyenoord in totaal slechts twee punten verloor. Lazio is geen tegenstander om eens een lekker avondje rustig stukjes te leggen in een bepaald ritme. Sterker: Lazio husselde pesterig alle stukjes weer door elkaar en gooide ze op de grond. Ergo: Feyenoord totaal weggespeeld door een uitstekend Lazio, dat uitblonk met goed positiespel en vaardige spelers, met een weldadige ontspanning en flair in hun spel. Ze lieten vrijwel alles toe, die van Feyenoord. Dat gebeurt ook, als je elkaar tot voor kort nog nooit had gezien, als je niet precies weet hoe de een reageert op de ander, als niet duidelijk is wie de baas is, wie het tempo bepaalt. En als dan ook die paar overgebleven vastigheden wegvallen, houdt het op. Hoe Trauner ingreep bij 1-0, in de vierde minuut, hoe hij niet ingreep eigenlijk, dat zei alles. Zo kon Vecino een heerlijk passje geven op Luis Alberto, die onberispelijk scoorde. En bij de 2-0 nam Lazio de aanval over, liet linksachter Hartman zich veel te makkelijk passeren en toonde doelman Justin Bijlow na het schot van Felipe Anderson aan waarom de keuze voor de keeper een van de heikele posities is voor bondscoach Louis van Gaal. Ach, het had best 6-0 of 7-0 kunnen staan bij rust, maar op het eind was het gewoon 4-2, omdat Lazio een versnelling terugschakelde en Feyenoord zich aardig herstelde en op een gegeven moment een strafschop mocht nemen, benut door de Mexicaanse spits Santiago Gimenez, invaller, die kort voor tijd attent reageerde na een schot van Idrissi op lat en paal. Het Europese avontuur van Feyenoord, waar Wieffer en Paixão als invaller hun eerste minuten maakten, gaat volgende week verder in De Kuip, tegen Sturm Graz.||https://www.volkskrant.nl/nieuws-achtergrond/feyenoord-kansloos-in-rome-ondanks-redelijk-herstel-na-dramatische-eerste-helft~b769ad26/
2022-09-08||Steve Bannon, oud-adviseur van Trump, voor de rechter wegens verduistering van een miljoen dollar voor bouw van grensmuur ||Geflankeerd door agenten liep hij de rechtbank binnen. ‘Dit is wat er gebeurt in de laatste dagen van een stervend regime’, riep Bannon. ‘Ik laat me nooit het zwijgen opleggen, over mijn lijk.’ In 2020 werd Bannon opgepakt wegens zijn betrokkenheid bij een frauduleuze crowdfundingscampagne. Met zijn actie ‘We Build the Wall’ haalde hij 25 miljoen dollar op voor het bouwen van de grensmuur bij Mexico, waar Trump vaak over sprak in zijn toespraken. Volgens de Amerikaanse justitie verdween een groot deel van de opbrengst in de zakken van Bannon en drie compagnons – geld dat bijeen was gebracht door meer dan 300 duizend donateurs. ‘Stephen Bannon was het brein achter een miljoenenplan waarmee hij duizenden geldschieters in het hele land heeft bedrogen’, zei officier van justitie Alvin Bragg in een verklaring. Volgens de aanklacht verzweeg Bannon dat directeur Brian Kolfage honderdduizenden dollars aan donorgeld opstreek ondanks de belofte geen salaris aan te nemen. ‘Het is een misdaad’, zei Bragg, ‘om donateurs voor te liegen’ voor eigen gewin. Bannon was de belangrijkste raadgever van Trump in diens eerste jaar als president en is nog altijd een invloedrijke figuur in rechtse media. Hij presenteert Bannon’s War Room, een populaire podcast waarin extreem-rechtse figuren allerlei complottheorieën en andere onwaarheden op de luisteraars afvuren. Omdat Trump tijdens zijn presidentschap gratie had verleend aan Bannon, kan hij niet worden vervolgd door de federale justitie. Maar die gratie beschermt niet tegen strafrechtelijke onderzoeken door staten. En New York besloot hem later alsnog te vervolgen. Bannon beweert dat de zaak tegen hem, ‘zestig dagen voor de tussentijdse verkiezingen’, om politieke redenen is aangespannen. ‘Ze zitten achter ons allemaal aan’, zei hij in een reactie, ‘niet alleen achter president Trump en mij. Ik zal mijn strijd nooit opgeven.’ In juli werd Bannon al schuldig bevonden aan minachting van het Congres, omdat hij na de bestorming van het Capitool op 6 januari 2021 weigerde voor de commissie van het Huis van Afgevaardigden te getuigen en opgevraagde documenten te verstrekken. Naar verwachting krijgt hij daar in oktober een gevangenisstraf voor van minimaal 30 dagen.||https://www.volkskrant.nl/nieuws-achtergrond/steve-bannon-oud-adviseur-van-trump-voor-de-rechter-wegens-verduistering-van-een-miljoen-dollar-voor-bouw-van-grensmuur~b2b029dc/
2022-09-08||Onsamenhangend PSV weet dankzij Gakpo toch gelijk te spelen tegen Bodø/Glimt||Striemend was het fluitconcert van het thuispubliek na het laatste fluitsignaal van scheidsrechter Georgi Kabakov, als reactie op het zwakke optreden van PSV. De ploeg oogde onsamenhangend of voerde het vooraf afgesproken plan niet als eenheid uit. Een terugkerend probleem dit seizoen, bij het flink gerenoveerde team. PSV wilde iets doen aan het zelfvertrouwen, dat de laatste weken een forse knauw had gekregen. Eerst was er de uitschakeling in de play-offs van de Champions League tegen Rangers, waardoor donderdag in het niet uitverkochte Philips Stadion voor het vierde jaar op rij de hymne van de Europa League klonk. De avond ervoor had Van Nistelrooij tandenknarsend op televisie gezien hoe Ajax wel eenvoudig wist af te rekenen met de Schotse ploeg van trainer Giovanni van Bronckhorst. ‘Als je Rangers ziet spelen, denk je wel: hoe heeft het hier zo kunnen lopen?’, aldus Van Nistelrooij voor de camera van ESPN, over de fatale nederlaag in Eindhoven. ‘Aan de andere kant verslaan wij Ajax met 5-3 in de Johan Cruijff Schaal.’ Afgelopen weekend volgde op bezoek bij FC Twente de eerste nederlaag in de Eredivisie, na vier overwinningen tegen relatief makkelijke tegenstanders. Vooral de manier waaróp PSV in Enschede verloor, gaf te denken. Met de komst van Van Nistelrooij als opvolger van de vertrokken Roger Schmidt besloot PSV het deze zomer over een andere boeg te gooien. Met het clubicoon aan het roer moest PSV weer iets terugkrijgen van het eigen DNA, na een ten dele gelukt experiment met Schmidt, al bleef ook onder de Duitse coach de landstitel uit. Van Nistelrooij is duidelijk nog zoekende hoe hij zijn elftal wil laten voetballen. Een duidelijke lijn is nog onvoldoende te ontdekken in het spel van de Eindhovenaren. PSV oogde tegen de Noorse kampioen vaak ideeëloos, hopend op een ingeving van bijvoorbeeld Cody Gakpo of Xavi Simons. Veel vaker liep het spel van PSV spaak. Te statisch, te weinig creativiteit, waardoor de Noorse ploeg uit het stadje Bodø, dat ligt boven de poolcirkel, eenvoudig overeind bleef. PSV voetbalde voorspelbaar, met weinig verrassing of ingevingen die de zintuigen prikkelden. Het gemis van Luuk de Jong en Noni Madueke liet zich wederom voelen bij PSV, dat weinig adequate vervangers voor de aanvallers heeft. Anwar El Ghazi werd net voor het sluiten van het transferwindow gehaald als extra offensieve kracht. Hij viel na een uur in en stond niet veel later aan de basis van het doelpunt van Gakpo. Yorbe Vertessen begon in de punt van de aanval. De rappe Belg is in alles een tegenpool van de fysiek sterke De Jong en moet het vooral hebben van zijn loopacties in de diepte. Na een half uur miste hij voor open doel, toen Bodø-doelman Nikita Halkin een schot van Gakpo losliet. PSV probeerde de bezoekers al vroeg onder druk te zetten, maar de eenheid van denken ontbrak om dat met succes te doen. Terwijl de aanvallers naar voren renden, stapten de verdedigers naar achteren. Op slag van ruste profiteerde Bodø van de geboden ruimtes. Albert Grønbæk kwam vanaf links naar binnen en schoot fraai raak. Het doelpunt was typerend voor de twijfel die dit seizoen in het spel van PSV zit opgesloten. Drukzetten of inzakken? De treffer van Grønbæk was alweer het zeventiende doelpunt in elf officiële wedstrijden dat PSV moest incasseren. Nog niet één keer wist de ploeg van Van Nistelrooij de nul te houden. ‘PSV wakker worden’, klonk het vanaf de tribunes, als bewijs dat de supporters het niet warm kregen van het plichtmatige en soms onsamenhangende spel van PSV. Het technisch volmaakte hakje van El Ghazi als aanzet voor de gelijkmaker van Gakpo verdreef voor heel even het chagrijn dat steeds meer bezit nam van het Philips Stadion. De invaller tikte de bal na iets meer dan een uur subtiel door op de diepgaande Gakpo. Oog in oog met doelman Halkin plaatste hij de bal met de binnenkant van zijn voet in de verre hoek: 1-1. Het was niet voldoende om een uiterst teleurstellende start van PSV in de Europa League te voorkomen en toch met de nodige zorgen naar de komende week te kijken, waarin wedstrijden met Arsenal en Feyenoord wachten.||https://www.volkskrant.nl/sport/onsamenhangend-psv-weet-dankzij-gakpo-toch-gelijk-te-spelen-tegen-bod-glimt~b65b343b/
2022-09-08||Legendarische doelman Piet Schrijvers blijft in de herinnering toch altijd de Beer van de Meer||Imposant was zijn lichaam: 1,86 lang en 85 kilo zwaar in zijn toptijd. Als hij zijn doel uitkwam, bedachten de tegenstanders zich soms wel twee keer alvorens ze een botsing riskeerden. Later in zijn loopbaan bleef Schrijvers soms gewoon staan. Riep hij alleen maar dat typerende woord voor een doelman: ‘Los’, met een langgerekte o. Dan bleef menigeen uit de buurt en ving hij de bal rustig op. Piet Schrijvers, geboren in Jutphaas, wonend in Ermelo, beleefde zijn grootste successen bij Ajax, dat hem na het WK van 1974 overnam van FC Twente. Ook daar bereikte hij de top, want Twente bouwde in die tijd aan een internationaal gerenommeerd elftal. Bij Ajax won hij vijf landstitels en twee KNVB-bekers. ‘De Beer van de Meer’ noemden ze hem daar, vanwege zijn gestalte en de naam van het toenmalige stadion, en hij was trots op die bijnaam. Zo heet ook de biografie van journalist Yoeri van den Busken, die drie jaar geleden verscheen: De Beer van de Meer. Op de foto staat een doelman met wijd geopende mond. Een typerend beeld: Schrijvers, geconcentreerd, altijd coachend. Schrijvers behoort tot de generatie van grote doelmannen uit vooral de jaren zeventig van de vorige eeuw. Jan van Beveren had het meeste talent. Jan Jongbloed, met wie Schrijvers ook concurreerde bij DWS, keepte maar liefst twee finales van het WK. Schrijvers was gewoon goed, ook als lijnkeeper, en eigenlijk had hij op 25 juni 1978 de finale moeten spelen van het WK, in Buenos Aires tegen Argentinië. Hij had Jongbloed na de matige groepsfase vervangen en het Nederlands elftal van Ernst Happel en Jan Zwartkruis was eindelijk gaan draaien, met Schrijvers in de goal. Gewonnen van Oostenrijk in de tweede poulefase, met 5-1. Gelijk tegen West-Duitsland (2-2), maar toen, in de glorieus gewonnen wedstrijd tegen Italië (2-1), raakte hij geblesseerd door een ongelukkige botsing met verdediger Ernie Brandts. Schrijvers per brancard van het veld, Jongbloed weer invaller. Schrijvers op de tribune bij de finale, die opnieuw voor Jongbloed was, die hem na het geblesseerd afhaken van Van Beveren ook in 1974 uit het elftal hield, omdat bondscoach Rinus Michels toen met een meevoetballende keeper wilde spelen in het Totaalvoetbal. Schrijvers speelde nochtans 46 interlands en had een prachtige loopbaan als doelman die eigenlijk alles kon. Hij was niet zo stijlvol als Van Beveren, maar wel degelijk, goed, uitstekend zelfs. Natuurlijk, in zijn nadagen kreeg hij meer kritiek, vanwege zijn toenemende gewicht ook. De Beer van de Meer werd de Bolle van Zwolle, nadat hij bij PEC was gaan voetballen, en, denigrerend, het Lek van PEC. Later was hij ook nog trainer en bestierde hij een keepersschool, maar Piet Schrijvers blijft in de herinnering altijd de Beer van de Meer.||https://www.volkskrant.nl/sport/legendarische-doelman-piet-schrijvers-blijft-in-de-herinnering-toch-altijd-de-beer-van-de-meer~b450fe60/
2022-09-08||Wat veel mensen onwaarschijnlijk vonden bleek toch waar: de Queen was sterfelijk||Groot-Brittannië werd gisteren in gereedheid gebracht voor de dood van Queen Elizabeth II, sinds 1952 staatshoofd van het land (en van nog veertien andere soevereine staten). De nieuwe premier Liz Truss was in gedachten bij de vorstin, Labour-leider Starmer was ‘diep bezorgd’, de voorzitter van het Lagerhuis schorste de vergadering, de aartsbisschop van Canterbury riep iedereen op voor haar te bidden en de koninklijke arts Sir Huw Thomas week niet van haar zijde. De sites van de grote kranten stonden vol verhalen over de vorstin en de BBC gooide de programmering alvast om. Op kasteel Balmoral, in Schotland, verzamelden zich alle royals, inclusief kroonprins Charles, voor wie na lang wachten eindelijk het koningschap lonkte. Zoals altijd voldeed Elizabeth aan de verwachtingen en het in haar gestelde vertrouwen. Ze overleed gistermiddag op 96-jarige leeftijd. Wat door elke aanhanger van het koninklijk huis in Groot-Brittannië lang als uitermate onwaarschijnlijk terzijde was geschoven, bleek uiteindelijk toch het geval: Her Majesty was wel degelijk sterfelijk. De geheime code waarmee de premier via de beveiligde telefoonlijnen op de hoogte werd gesteld van haar verscheiden (‘London Bridge is down’) was al langer bekend, maar dinsdag ontving de koningin nog de oude en de nieuwe premier van haar natie, dus er leek weinig aan de hand – goed, ze was een beetje fragiel en vergeleken bij de sterk gekrompen oude dame leek Truss wel een basketbalster – maar voor de rest leek ze standvastig op weg naar de 100. Voor de Britten was Queen Elizabeth de laatste link met het grootse verleden. Toen zij in 1952 aantrad, lag de overwinning in de Tweede Wereldoorlog nog vers in het geheugen. Het British empire, dat ooit een kwart van het oppervlak van de wereld en van de wereldbevolking had omvat, bestond nog, maar de neergang was ingezet. Rond 1960 werd het duidelijk dat Groot-Brittannië geen wereldmacht meer was, al wilde die vaststelling nog niet doordringen tot de Britten zelf – met een atoombom en een grote dosis bluf bleven ze de illusie van grootsheid koesteren. Elizabeth II kon er ook weinig aan doen, maar zij was de koningin die toezag op de langzame teloorgang van haar land. Feitelijk was zijzelf de laatste herinnering uit de tijd dat Groot-Brittannië heerste over de golven – als er iemand de titel koningin van de wereld mocht voeren, dan was zij het. Had ze het nog een jaar of tien volgehouden, dan was ze mogelijk zelfs getuige geweest van het uiteenvallen van het Verenigd Koninkrijk zelf en van de ultieme terugkeer naar waarmee het ooit allemaal begon, Little England, eiland van heuvels en schapen. Ze zag vijftien Britse premiers haar vertrekken binnenkomen om hun geloofsbrieven te overhandigen, van Churchill tot Wilson tot Truss. De laatste zes moesten nog geboren worden toen ze koningin werd. Niemand die zoveel presidenten, pausen, popsterren en machtsproleten bezocht en ontving als zij. Ze leefde 96 jaar lang een afgeschermd leven, wat van haar een wereldvreemde vrouw maakte die het sentiment onder haar volk niet altijd goed aanvoelde. Na de dood van Diana, de echtgenote van haar zoon, reageerde ze aanvankelijk volgens het protocol, waar het volk juist gevoel en medeleven wilde zien. Dat leidde bijna tot een crisis, die werd bezworen door premier Blair en zijn gouden vondst van de ‘People’s Princess’. De komende dagen zal blijken dat Elizabeth de People’s Queen is geweest.||https://www.volkskrant.nl/columns-opinie/wat-veel-mensen-onwaarschijnlijk-vonden-bleek-toch-waar-de-queen-was-sterfelijk~b212c188/
2022-09-08||The Queen was voor de Britten een baken van standvastigheid in een turbulente wereld||Lees hier het postuum van koningin Elizabeth II.||https://www.volkskrant.nl/nieuws-achtergrond/the-queen-was-voor-de-britten-een-baken-van-standvastigheid-in-een-turbulente-wereld~ba395bde/
2022-09-08||In de Eemshaven viert Europa even een feestje: eindelijk eens goed gasnieuws||Op het autodek van de veerboot Rottum – die normaal pendelt tussen Lauwersoog en Schiermonnikoog – zullen al heel wat memorabele ontmoetingen hebben plaatsgevonden. En daar is sinds donderdag die van energieminister Rob Jetten en de Tsjechische minister-president Petr Fiala aan toegevoegd. Naast alle kopzorgen over een oorlog in Europa en de grote energiecrisis kunnen zij met hun handdruk in de Eemhaven eindelijk eens goed nieuws bezegelen. Aan dek verdrijft de geur van de dieselmotor die van de Waddenzee bij laag water, het schip zet zich in beweging opdat de gasten het wonder van nabij kunnen aanschouwen. Binnen tweehonderd dagen is het gelukt om hier, in een landschap van windmolens en rokende schoorstenen de Eems Energy Terminal in bedrijf te krijgen. Daardoor kan Europa nu jaarlijks 8 miljard kubieke meter extra vloeibaar aardgas (lng) aan land brengen. Bijna evenveel als heel Tsjechië jaarlijks gebruikt en 15 procent van de totale gasstroom die tot voor kort door de Nord Stream-pijpleiding naar Duitsland stroomde. Nu de EU feitelijk is afgesneden van Russisch gas is lng de belangrijkste vervanging geworden. Maar de capaciteit om het aan land te brengen is in veel lidstaten zeer beperkt. De terminals die er zijn, waaronder de Gate Terminal in de Rotterdamse haven, worden al maanden maximaal benut. De schaarste aan terminalcapaciteit is een van de redenen dat de gasprijzen de afgelopen zomer zo hard konden oplopen. En dus worden er langs de kusten van Noord-Europa met stoom en kokend water nieuwe, veelal drijvende terminals neergelegd. In Duitsland zijn er zelfs vijf plekken waar ze moeten komen. Daarvan moeten er twee al deze winter in gebruik komen. Nergens is het zo snel gegaan als in de Eemshaven. En met onverholen trots vertelt de manager van Gasunie donderdag hoe die plannen al in het weekend na de inval van Rusland werden gesmeed. Waarop Rob Jetten op maandagochtend direct zei: ‘Dit kan wel wat worden.’ Vergunningverleners, het ministerie, aannemers, financiers en afnemers van het gas hebben daarna de klok rond gewerkt om het doel van tweehonderd dagen te halen. En dus ligt daar nu ‘de mooiste oranje boot ter wereld’, zoals de manager met gevoel voor ironie zegt. De Eemshaven LNG, een enorm vierkant gevaarte waarop pijpleidingen zich in vreemde bochten wringen. Samen met de naastgelegen Godar Iglo vormt de oranje joekel de komende vijf jaar de terminal waar vloeibare gas weer gasvormig wordt gemaakt en vervolgens in het netwerk van Gasunie wordt gebracht, om vandaar verder Europa in te stromen. De Murex, de eerste tanker vol lng uit de Verenigde Staten, ligt al langszij. Ja, dit wil Europa – ‘ondanks de treurige aanleiding van de oorlog’ – wel even vieren. Rob Jetten spreekt stralend van ‘een majeure bijdrage aan de Europese missie van energie onafhankelijk van Russisch gas’. De Duitse minister van Energie, Robert Habeck, zegt in een videoboodschap hetzelfde. ‘Een nieuwe stap in de richting van energieonafhankelijkheid.’ Het meest verguld is toch wel Petr Fiala. In zijn land loopt de onvrede over de hoge energieprijzen de laatste weken hoog op. Tienduizenden Tsjechen demonstreerden tegen de hoge prijzen. En vandaag heeft hij hun iets te bieden. Naast Shell (4 miljard kuub), het Franse energieberijf Engie (1 miljard kuub) heeft het Tsjechische energiebedrijf CEZ met hulp van de overheid namelijk 3 miljard kuub aan capaciteit geboekt in de Eemshaven. Dat is dus eenderde van het totale jaarlijkse gebruik van Tsjechië. Hoezeer dit leeft, blijkt wel uit de tientallen Tsjechische journalisten die in het kielzog van hun premier naar de Eemshaven zijn gereisd. Terwijl in het verlaten landschap windmolens tussen rokende schoorstenen de miezerregen doorklieven, staren zij naar de drie grote schepen. En luisteren zij naar de premier. ‘Er is veel dat wij als Tsjechische regering kunnen regelen, maar een zee hoort daar niet bij’, horen zij hem zeggen. ‘Gelukkig kunnen we daarvoor nog altijd samenwerken met vrienden in Europa die wel een zee hebben.’ Jetten knikt hem toe.||https://www.volkskrant.nl/nieuws-achtergrond/in-de-eemshaven-viert-europa-even-een-feestje-eindelijk-eens-goed-gasnieuws~b91d2a3d/
2022-09-08||Jakarta wil met griezeltram vol zombies reizigers in het openbaar vervoer krijgen||Zombies in bloedige lompen die grommend en met rollende ogen opduiken. Rode zwaailichten op het perron en borden die waarschuwen voor de levende doden. Passagiers die rennen voor hun leven, geassisteerd door soldaten die onderweg ook in bloeddorstige ondoden veranderen. Met behulp van acteurs en zakken nepbloed probeert de Indonesische hoofdstad Jakarta passagiers te trekken voor de sneltram, een nieuwe vorm van openbaar vervoer in de vastgelopen stad met bijna dertig miljoen inwoners. De LRT-lijn, een sneltramlijn op betonnen pilaren van bijna 6 kilometer lengte, werd eind 2019 geopend om de files in Jakarta tegen te gaan. De zes haltes zijn een eerste aanzet tot een ambitieus netwerk van lightrailverbindingen in de hoofdstad waar de Indonesische overheid komende jaren miljarden euro’s in wil steken. President Joko Widodo heeft de verbetering van de infrastructuur tot zijn prioriteit verklaard. Helaas voor de regering vallen de passagiersaantallen tegen: de LRT trekt gemiddeld 1.500 passagiers per dag, aanzienlijk minder dan de verwachte 7.000 per dag. Een kaartje kost 35 cent. De ingehuurde zombies moeten de sneltram vooral aantrekkelijker maken voor jongeren. In opdracht van de gemeente verzorgt een evenementenbureau een voorstelling geïnspireerd op de populaire Koreaanse horrorfilm Train to Busan. Wie betaalt, kan onderdeel worden van de voorstelling in een treinstel en op een van de stations; maar ook gewone passagiers passeren dit tafereel. ‘We willen laten zien dat openbaar vervoer ook cool kan zijn’, zegt de baas van het evenementenbureau tegen persbureau AFP. Jakarta kampt dagelijks met urenlange files en een zeer slechte luchtkwaliteit. Af en toe valt de doorstroming helemaal stil door een macet total (ultieme file), waarna buurtbewoners zich ermee gaan bemoeien om het verkeer in hun straat weer vlot te krijgen. Te veel auto’s en een gebrek aan doorgaande wegen, stadsplanning en alternatieve vormen van vervoer zorgen voor epische congestie en grote economische schade. Maatregelen zoals dagen waarop alleen voertuigen met even of oneven kentekens mogen rijden, nieuwe viaducten of extra buslijnen sorteren tot nu toe onvoldoende effect. Daarom hoopt de regering meer Indonesiërs te verleiden tot railvervoer. Dat de eerste belangstelling tegenvalt, ligt volgens stadsplanoloog Nirwono Joga van de Trisakti-Universiteit in Jakarta vooral aan de gekozen route. ‘Er is vooraf geen onderzoek gedaan naar bestaande passagiersstromen en de behoefte van bewoners’, zei Joga vorige maand in de Indonesische krant Kompas. De gekozen route is volgens hem te kort en speelt geen rol in het dagelijkse woon- werkverkeer van Jakartanen. Het zou volgens de planoloog ook helpen als de stations bereikbaar worden via trottoirs. Joga adviseert de plannen voor nieuwe railverbindingen in de wacht te zetten en alsnog eerst onderzoek te doen naar de behoefte van potentiële treinreizigers.||https://www.volkskrant.nl/nieuws-achtergrond/jakarta-wil-met-griezeltram-vol-zombies-reizigers-in-het-openbaar-vervoer-krijgen~b35ab4dff/
2022-09-08||Koningin Elizabeth II op 96-jarige leeftijd overleden||Haar 73 jaar oude zoon Charles werd meteen na de dood van zijn moeder koning, als Charles III. Hij zal de natie snel toespreken, maar de kroning laat nog maanden op zich wachten. Het eerste teken dat het erg slecht gaat met zijn 96-jarige moeder, komt donderdag rond het middaguur. De net aangestelde premier Liz Truss trekt een zorgelijk gezicht als ze tijdens een belangrijk debat over de energiecrisis een briefje ontvangt. Ook oppositieleider Keir Starmer reageert bezorgd. Even later komt het bericht dat kroonprins Charles met zijn vrouw Camilla op weg is naar Schotland, gevolgd door de prinsen William en Harry. De koninklijke artsen laten weten dat Elizabeth onder medisch toezicht staat, en na deze openhartige mededeling van het paleis gaan alle alarmbellen af. Meteen na het overlijden is operatie ‘London Bridge’ in werking gezet. Het lichaam van de koningin wordt met de Koninklijke Trein naar Londen vervoerd, waar premier Truss het voertuig op station St Pancras zal opwachten. Vervolgens wordt Elizabeth overgebracht naar Buckingham Palace. Daar komt de koninklijke familie bijeen om te rouwen om Elizabeth, die vier kinderen had, acht kleinkinderen en acht achterkleinkinderen. Sinds het voorjaar van 2021, toen prins Philip na een lang ziekbed op 99-jarige leeftijd overleed, was ze weduwe. Over enkele dagen volgt de opbaring in Westminster Hall, waar de Britten hun vorstin dag en nacht hun laatste eer kunnen bewijzen. De verwachting is dat honderdduizenden, zo niet miljoenen mensen dat willen doen. Elizabeth genoot, net als haar vader George VI, een grote populariteit onder haar onderdanen – en in de rest van de wereld. Ze was niet alleen koningin van het Verenigd Koninkrijk, ze belichaamde de eilandnatie. In haar zeven decennia op de troon was ze een anker voor een land dat door vele stormen werd geteisterd. Over tien dagen zal naar verwachting de staatsbegrafenis plaatsvinden in Westminster Abbey, wat een ongekende gebeurtenis in de Britse geschiedenis zal worden. Vorsten en wereldleiders zullen zich naar Londen begeven. Door de jaren heen heeft Elizabeth maar liefst 110 landen met een officieel bezoek vereerd. Geen levend persoon heeft meer politieke leiders meegemaakt dan Elizabeth, die koningin werd toen Winston Churchill premier was, Harry Truman de Amerikaanse president en Willem Drees in het Haagse Torentje resideerde. Ze wordt naast haar echtgenoot Philip begraven in de George VI Memorial Chapel bij Windsor Castle, het kasteel waar ze het grootste deel van haar leven doorbracht. Haar grote verdienste is het bijeenhouden van het Verenigd Koninkrijk en het Gemenebest. ‘Elizabeth the Great’ heeft zichzelf altijd beschouwd als dienares van de natie. Dat is ze tot het einde van haar lange leven geweest. Haar adviseurs hadden altijd moeite om haar af te remmen. In totaal heeft ze meer dan 21 duizend officiële plichtplegingen verricht. Ze stond bekend om haar gereserveerde en stoïcijnse houding, met een vleugje ondeugende humor, karaktertrekken die horen bij het Engeland uit haar vormende jaren. Nooit gaf ze interviews, noch deed ze haar beklag. ‘Keep calm and carry on’ was haar levensmotto. Alleen aan het einde van 1992 liet ze haar masker even vallen, toen ze sprak over het voorbije ‘annus horribilis’. In dat jaar werden de huwelijksproblemen van haar vier kinderen breed uitgemeten in de pers en woedde er een felle brand in haar geliefde Windsor Castle. Vijf jaar later wankelde de monarchie, toen Elizabeth en de rest van de koninklijke familie vanuit Balmoral Castle te nuchter zouden hebben gereageerd op de dood van Diana. Het koningshuis herstelde zich na deze inschattingsfout, daarbij geholpen door de film The Queen. Haar imago van een koele dame smolt met de jaren en ze werd populairder dan ze ooit was geweest. Dat bleek toen de Britse bevolking begin juni massaal feestvierde ter gelegenheid van haar platina jubileum. Alleen Lodewijk XIV, die nog een baby was toen hij de troon besteeg, is langer monarch geweest. Afgelopen jaar werd duidelijk dat de koningin ziek was; ze werd steeds magerder. Er werd gesproken over ‘mobiliteitsproblemen’, maar dat lijkt een rookgordijn te zijn geweest. Over ouder worden sprak Elizabeth ooit de kenmerkende en melancholieke woorden: ‘Niemand kan het verloop van de tijd vertragen, en terwijl we ons vaak richten op alles wat er in de tussenliggende jaren verandert, blijft veel hetzelfde, waaronder het evangelie van Jezus en zijn leerstellingen.’||https://www.volkskrant.nl/nieuws-achtergrond/koningin-elizabeth-ii-op-96-jarige-leeftijd-overleden~b1bb0132/
2022-09-08||Met de film Blonde, over Marilyn Monroe, staat er weer een prijzenkandidaat op in Venetië ||Er klonk kritiek online, toen enkele jaren geleden bekend werd dat Ana de Armas (34) mocht opgaan voor de hoofdrol in Blonde. Een Cubaanse als Marilyn Monroe? Kon dat wel? Donderdag, bij de persconferentie van zijn speelfilm op het Filmfestival van Venetië, maait regisseur Andrew Dominik de aarzeling zelfverzekerd weg. ‘Nu de film er is, kan iedereen die ogen heeft zien dat het een goed idee was.’ Dat klopt, constateert ook de pers in Venetië, waar Blonde zaterdag kans maakt op de Gouden Leeuw. In haar meest dramatische vertolking tot nog toe glorieert De Armas (Knives Out, No Time to Die). Het ene moment verward, gekweld of half verdoofd, als mens, dan weer waarlijk stralend als Marilyn Monroe, het beeld waardoor ze onsterfelijk werd. De film is eind deze maand te zien op Netflix Tien jaar besteedde Dominik aan de verfilming van de bestseller Blonde van Joyce Carol Oates, uit 2000. Tussendoor regisseerde de 54-jarige Australiër twee aangrijpende documentaires over de door persoonlijk leed getekende muzikant Nick Cave. Cave schreef de filmmuziek voor Dominiks western The Assassination of Jesse James by the Coward Robert Ford; een film die net als Blonde gaat over de Amerikaanse obsessie met roem. Dominik: ‘Sommige filmprojecten houden je aandacht een jaar of twee vast. Maar Blonde liet me nooit los. Ook toen de film eerst niet van de grond kwam, bleef ik eraan denken. Maar als je vraagt wat het was dat me zo aantrok in Monroe: dat was het boek.’ Noem het geen biografie, waarschuwde Oates bij het verschijnen van haar 700 pagina’s dikke pil, waarin de Amerikaanse auteur een gefictionaliseerde kijk biedt op het leven van Marilyn Monroe. Ze beschrijft hoe de ster, geboren als Norma Jeane, zich eerst door een miserabele jeugd worstelde, om vervolgens in Hollywood te worden geofferd als de ultieme ‘bombshell’. Op 36-jarige leeftijd stierf ze. Het was een roman over seksueel wangedrag nog voor de #MeToo-beweging ontstond: met een studiobons die de actrice voor het tekenen van een contract eerst even onbekommerd seksueel misbruikt, en een Amerikaanse president die haar eenvoudigweg bestelt voor in bed (allemaal ook te zien in de film). Er was lof: Oates schrok niet terug voor het beschrijven van de exploitatie die gepaard gaat met roem. En er was ook kritiek: betrof zo’n met feit en fictie vermengd boek, waarin de al dan niet gespeelde naïviteit van Jeane/Monroe werd aangedikt voor de gruwelsprookjessnit, niet óók een vorm van exploitatie, of voyeurisme? Dominik trekt visueel alles uit de kast in zijn groots opgezette verfilming. Hij springt heen en weer tussen zwart-wit en kleur, waarbij Monroes klassieke filmscènes soms plots een andere vorm aannemen, en sets waarin ze speelt overgaan in een traumatische jeugdherinnering, of in wanen. Gezichten van de schreeuwende massa fans en fotografen raken grotesk vervormd als Monroe, verdoofd door pillen, arriveert voor een première: we zien wat zij ziet. In Blonde dient de zoektocht van de actrice naar de vader die ze nooit heeft gekend als kapstok voor de vertelling, maar oefent de funeste invloed van haar instabiele moeder minstens zoveel kracht uit. Ook duikt er een foetus op, die zich vanuit de baarmoeder tot drager Jeane/Monroe richt. Een van de journalisten in de perszaal werpt op dat de hoofdrolspeler in Blonde eigenlijk twee rollen speelt. Hoe vond De Armas een balans tussen de privépersoon Jeane en het icoon Monroe? ‘Ik denk dat Norma Jeane meer aanwezig is in de film’, antwoordt de actrice. ‘En dat dit verhaal met name over haar gaat. Maar Monroe neemt natuurlijk ook steeds haar plek in. En een balans... ik denk eerder dat ze elkaar voeden, die twee. Dat ze elkaar ook nodig hadden. Het is niet zo dat ik bij het acteren bewust switch tussen Norma of Marilyn. Uiteindelijk zijn ze allebei dezelfde persoon.’||https://www.volkskrant.nl/cultuur-media/met-de-film-blonde-over-marilyn-monroe-staat-er-weer-een-prijzenkandidaat-op-in-venetie~ba60349f/
2022-09-08||‘De meest perfecte dag ooit’ voor Remco Evenpoel in spectaculaire 18de etappe van de Vuelta||De 36-jarige Gesink, die bezig is aan zijn zestiende seizoen als prof en altijd bij dezelfde ploeg heeft gezeten, Jumbo-Visma en al zijn voorgangers, leek met nog een kilometer te gaan voor een stunt te zorgen – zes jaar en vijf dagen na zijn laatste zege, de 14de etappe van de Vuelta van 2016. Etappewinst zou een pleister op de wonde zijn van de ploeg, die kopman Primoz Roglic in de 16de etappe zag uitvallen. ‘We wilden voor hem winnen vandaag’, zei Gesink. Hij was op ruim 6 kilometer van de streep weggesprongen voor een solo en had een voorsprong van bijna een halve minuut toen hij onder de rode driehoek van de laatste kilometer fietste. Helaas voor Gesink ging achter hem het tempo omhoog vanwege een aanval op de leiderspositie van Evenepoel door de nummer twee van het klassement: de Spanjaard Enric Mas. De Belg ging mee met Mas, kreeg al snel Gesink in het vizier, en de 22-jarige Evenepoel voelde dat een nieuwe mijlpaal in zijn carrière binnen handbereik lag. Hij won eerder deze Vuelta al de lange tijdrit, en voegt daar een bergrit aan toe. ‘Winnen op een bergtop in de rode trui is geweldig’, glunderde Evenepoel. ‘Dit was de meest perfecte dag ooit.’ Al verwacht hij de nodige aanvallen van Mas in de rit van zaterdag, weer een pittige bergrit. Evenepoel heeft er vertrouwen in dat hij als eerste Belg in 44 jaar zondag in Madrid een grote ronde wint. ‘Mijn benen zijn nog heel goed.’ Gesink stond er na zijn nipte verlies allesbehalve beteuterd bij. ‘Sorry hè’, zei Mas in het voorbijgaan. ‘Ik reed een perfecte koers tot 200 meter’, vond Gesink. Hij had 24 uur nodig gehad ‘om te resetten’, van knecht van Roglic naar hoopvolle ritwinnaar. ‘Ik kwam maar een heel klein beetje tekort. Ik ben blij dat ik dit kan, maar ik zou iets blijer zijn als ik had gewonnen.’||https://www.volkskrant.nl/sport/de-meest-perfecte-dag-ooit-voor-remco-evenpoel-in-spectaculaire-18de-etappe-van-de-vuelta~bba5ede2/
2022-09-08||Sensationele tennisser Frances Tiafoe is hard op weg om geschiedenis te schrijven||Na de tranen na zijn verrassende overwinning op Rafael Nadal in de vierde ronde volgde nu, na de gewonnen kwartfinale tegen de Rus Andrej Roebljov (7-6, 7-6, 6-4), een vrolijke vreugdedans. Frances Tiafoe toont zich in zijn element bij de US Open, waar hij vrijdag als eerste Amerikaanse man sinds Andy Roddick in 2006 de halve finale speelt. Zijn glimlach, die het spleetje tussen zijn voortanden ontbloot, verdween na zijn historische prestatie geen moment van zijn gelaat. Na zijn winst tegen Nadal had hij geen oog dichtgedaan, bekende Tiafoe woensdag. ‘Het was de belangrijkste dag van mijn leven’, zei hij. De stunt had hem vertrouwen gegeven. Tegen Roebljov was de Amerikaanse nummer 22 van de plaatsingslijst ontketend: hij leverde geen servicegame in. ‘Vandaag voelde ik me heel erg op mijn gemak’, zei Tiafoe. ‘Dat was terug te zien in mijn spel.’ In het Arthur Ashe Stadium is hij vrijdag, in de halve finale tegen de Spanjaard Carlos Alcaraz, de eerste Afro-Amerikaanse, mannelijke halve finalist sinds 1972, toen de man naar wie het stadion is vernoemd de finale haalde. Tiafoe kan bovendien de eerste Amerikaanse grandslamwinnaar worden sinds Andy Roddick, die in 2003 de US Open op zijn naam schreef. Woensdag was Roddick aanwezig in het stadion toen Tiafoe zijn titeljacht voortzette. Bij het Junior Tennis Champion Center (JTCC) in College Park, de plaats waar hij opgroeide, keken ondertussen tientallen kinderen naar zijn partij tegen Roebljov. De opmerkelijke, nog jonge loopbaan van Tiafoe begon aan de tennisschool onder de rook van Washington DC. Volgens zijn coach, de Zuid-Afrikaanse oud-prof Wayne Ferreira, is de opmerkelijke levensloop van zijn pupil het verfilmen waard. ‘Het is een geweldig verhaal’, zei hij. ‘Frances is heel speciaal.’ Tiafoe is de zoon van immigranten uit Sierra Leone, die de burgeroorlog in het West-Afrikaanse land in de jaren negentig ontvluchtten. Zijn vader en moeder ontmoetten elkaar in de Verenigde Staten en kregen een tweeling, Frances en Franklin. Tiafoe’s vader, Frances senior, hielp als arbeider van de bouw van het JTCC en kreeg vanwege zijn uitzonderlijke inzet een baan als conciërge aangeboden. De man overnachtte vaak in een kamertje op het complex, en op dagen waarop zijn vrouw Alphina, een verpleegkundige, late diensten draaide, bleven ook zijn zoons slapen. Frances bracht talloze nachten door op een massagetafel. Als 5-jarige begon Tiafoe met tennissen. Vanwege het werk van zijn vader werden alle kosten voor hem vergoed. Vaak kampten zijn ouders met geldproblemen. Het enorme talent van Tiafoe zou die later verhelpen. Een kleine tien jaar geleden stond hij al te boek als de grootste belofte in het Amerikaanse mannentennis. Toen hij 15 jaar oud was, won hij als jongste speler ooit de Orange Bowl, een prestigieus jeugdtoernooi in Florida. Spelers als Roger Federer deden er langer over. Tiafoe was bezeten van tennis. ‘Hij hield van alle aspecten van het spelletje’, zei de hoofdcoach van het JTCC tegen The Washington Post. ‘Van het geluid van de snaren tot de geur van nieuwe ballen.’ Woensdag zagen zijn ouders en tweelingbroer op de tribune van het Arthur Ashe Stadium hoe Tiafoe zijn titelkansen in leven hield. Zijn grote doorbraak had even op zich laten wachten. Al in 2019 bereikte de Amerikaan de top-100, en haalde hij de kwartfinale van de Australian Open. Daarna stokte zijn opmars. ‘Ik was mentaal nog niet klaar’, zei Tiafoe na het uitschakelen van Nadal. ‘Ik was niet volwassen.’ Zijn pupil gedroeg zich ‘niet professioneel genoeg’, oordeelde Ferreira, die Tiafoe sinds 2020 begeleidt. De tennisser at niet altijd goed, en liep er in het krachthonk soms de kantjes van af. Inmiddels is de benodigde toewijding daar. ‘Het heeft al wat tijd gekost om dit punt te bereiken’, zei Ferreira, ‘maar ik had eigenlijk verwacht dat hij pas aan het einde van volgend jaar op zijn best zou zijn.’ Tiafoe ligt dus voor op schema. ‘Ik voel me fit’, zei ‘Big Foe’ na zijn partij tegen Nadal. ‘Mijn conditie is goed en ik ben afgetraind. Daar heb ik veel tijd in gestopt.’ In de halve finale tegen de 19-jarige Alcaraz zou hij er zijn voordeel mee kunnen doen. ‘Ik hoop dat ze een superlange marathonpartij gaan spelen’, keek Tiafoe woensdag na zijn eigen partij vooruit naar de kwartfinale tussen de Spanjaard en de Italiaanse Jannik Sinner. De Amerikaan kreeg zijn zin, want Alcaraz en Sinner speelden een kraker (6-3, 6-7, 6-7, 7-5, 6-3) van vijf uur en vijftien minuten, die pas om 02.50 uur was afgelopen. Nooit eindigde een partij op de US Open later. Alcaraz, die bij toernooiwinst de nieuwe nummer één van de wereld is, kroonde zich met zijn overwinning tot nachtkoning van New York – zijn achtste finale duurde tot 02.23 uur. ‘Het zal zwaar worden’, blikte de Spanjaard vooruit op zijn ontmoeting met Tiafoe. ‘Hij speelt geweldig op dit moment.’||https://www.volkskrant.nl/sport/sensationele-tennisser-frances-tiafoe-is-hard-op-weg-om-geschiedenis-te-schrijven~b8534125/
2022-09-08||Alleen ik wist dat mijn perfecte pass stom toeval was||Uit de richting van een stenen voetbalveldje kwam een bal mijn kant op gestuiterd. De geschiedenis heeft afdoende bewezen dat ik die, om gezichtsverlies te voorkomen, beter terug kan góóien, maar toch zag ik mijn rechterbeen uithalen, waarna de bal met een fraai boogje een meter of 35 verderop in de armen van de keeper plofte. De oogst: een applausje, drie opgestoken duimen en een ‘lekker pik!’. Als ik een inktpot omstoot en de kenners zien er een belangrijk kunstwerk in, dan zal ik grijnzend de bewondering incasseren, maar met voetbal ligt het anders. Van de vorige keer dat ik per ongeluk iets indrukwekkends met een bal deed, als tienjarige linkshalf in een hopeloos presterende C8, herinner ik mij de plotseling torenhoge verwachtingen omtrent mijn kunnen. Daarna kon ik alleen nog vies tegenvallen. Kennelijk werkt zoiets lang door. Zo lang dat ik mezelf nu tegen een groep onbekenden luidkeels excuses hoorde maken voor de toevalligheid van die perfecte pass.||https://www.volkskrant.nl/mensen/alleen-ik-wist-dat-mijn-perfecte-pass-stom-toeval-was~b31daf1c/
2022-09-08||Luchtvaartbedrijven zetten vraagtekens bij  hogere vliegtaks||Een verdrievoudiging van de vorig jaar ingevoerde vliegtaks (van 7,95 euro) werd al vastgelegd in het regeerakkoord. In aanloop naar Prinsjesdag besloot de regering daar nog een paar euro bovenop te gooien. Het totaalbedrag van ruim 28 euro moet het (nog) minder aantrekkelijk maken om in het vliegtuig te stappen. De circa 400 miljoen euro extra die daardoor in de schatkist belandt, zal volgens het regeerakkoord ten goede komen aan ‘de verduurzaming van de luchtvaart en een vermindering van de leefomgevingseffecten’. Maar vliegmaatschappijen hebben zo hun twijfels of het geld daadwerkelijk daarvoor gebruikt wordt. ‘We hebben begrip voor een verhoging als de sector daarmee wordt verduurzaamd’, stelt Marcel de Nooijer van Transavia. Bijvoorbeeld door de extra inkomsten te investeren in de productie van duurzame brandstoffen, legt de topman uit. ‘Maar dit gebeurt niet. Het geld vloeit weg in een pot met algemene middelen.’ Ook Tui is skeptisch: ‘Toewijzing aan de algemene middelen schiet het doel voorbij.’ Het ministerie van Financiën laat weten dat het geld inderdaad niet meteen terugvloeit naar de luchtvaart. ‘Er is geen specifiek potje voor de verduurzaming van die sector.’ Wat er met de extra inkomsten in de staatskas gaat gebeuren, zal volgens het ministerie afhangen van de voorstellen die worden ingediend bij het Nationaal Groeifonds. Voorlopig zien de maatschappijen de hogere vliegtaks dus vooral als een gevaar. ‘Het wordt duurder om te vliegen, terwijl de industrie niet vooruit geholpen wordt’, zegt De Nooijer. Bovendien is de lastenverdeling oneerlijk, vindt Tui. ‘Met deze verhoging worden de vakanties voor Nederlandse huishoudens duurder, terwijl de overstappende internationale passagier helemaal geen bijdrage levert.’ Easyjet is om een andere reden geërgerd over de belastingverhoging. ‘Wij zijn voor belasting die verduurzaming in de luchtvaart stimuleert, maar om dat te bewerkstelligen moet die belasting wel gekoppeld worden aan de hoeveelheid CO2-uitstoot, aldus een woordvoerder. Door een vast bedrag per passagier te rekenen, gebeurt dat nu niet. Het is volgens de vliegmaatschappij oneerlijk dat een passagier die in first class naar Australië vliegt (en meer ruimte inneemt in het vliegtuig) net zoveel betaalt als iemand die in economy naar Madrid vliegt. Volgens berekeningen van Easyjet zou de laatste passagier met ecologische voetafdruk van 81 kg CO2, bijna 3.300 kilogram minder uitstoten dan iemand die naar Sydney gaat. Dat de passagiers met Easyjet alleen maar dergelijke korteafstandsvluchten kunnen maken, heeft ongetwijfeld invloed op het standpunt van de maatschappij. ‘Maar dat neemt niet weg dat deze verdeling van lasten oneerlijk is’, zegt het bedrijf. Toch is de oneerlijke verdeling juist het idee achter de vliegtaks. Hoe korter de afstand, hoe zwaarder de belasting drukt op de ticketprijs. ‘De redenatie is dat reizigers voor dergelijke vluchten een duurzamer alternatief kunnen kiezen, zoals de trein’, legt Paul Peeters uit, lector Duurzaam Transport en Toerisme aan de Breda University of Applied Sciences. ‘Maar die zijn er natuurlijk ook voor langeafstandsvluchten: dichter bij huis op vakantie gaan bijvoorbeeld.’ Paul Peeters neigt dan ook naar eenzelfde standpunt als Easyjet: het is logischer om de passagiers te belasten op basis van hun ecologische voetafdruk .‘In het Verenigd Koninkrijk werken ze bijvoorbeeld met drie tarieven: voor korte, middellange en lange vluchten.’ Het gevaar met één tarief voor alle vluchten, zo zegt Peeters, is dat mensen juist sneller kiezen voor een verre bestemming. Naar rato stijgt de prijs van een relatief goedkope korteafstandsvlucht bij een vliegtaks namelijk veel harder dan die van een lange vlucht. ‘Als je straks voor een retourticket naar Barcelona al honderden euro’s betaalt, kan je net zo goed wat verder vliegen. Volgens de hoogleraar zijn er betere manieren om vliegen te belasten en de uitstoot te verminderen. ‘Je kan vliegmaatschappijen bijvoorbeeld verplichten hun kerosine bij te mengen met duurzame brandstof. De ticketprijzen zullen dan stijgen om de duurdere brandstof te compenseren.’ Zo worden volgens Peeters alle partijen naar rato belast, ook de transferpassagiers die nu geen vliegtaks betalen.||https://www.volkskrant.nl/economie/luchtvaartbedrijven-zetten-vraagtekens-bij-hogere-vliegtaks~b6020143/
2022-09-08||Het nieuwe dieptepunt van Haagse kolder: een ingewikkelde subsidieregeling voor projecten die regels afschaffen||Ruim een halve eeuw vind ik van alles en roep dat te pas en te onpas. Als 15-jarig jongetje schreeuwde ik dat Johnson een molenaar was, want moordenaar roepen was bij een bevriend staatshoofd nog verboden, ook al voerde die oorlog in Vietnam. Ik vond dat scholieren meer te zeggen moesten krijgen en herhaalde dat tijdens mijn universitaire studie, tot ontsteltenis van mijn medestudenten en familie zelfs tijdens mijn buluitreiking. Altijd ben ik dingen blijven vinden. Noem maar op: de zorg moet anders, dokters moeten beter luisteren naar patiënten, dokters doen veel te veel, VWS maakt er een potje van. De laatste vijf jaar schreef ik stukjes in deze krant. Minder stellig dan ik vroeger was, maar toch, ik mopperde wat af. Dat hielp een beetje om mijn natuurlijke somberheid te verdrijven. Als lezers reageerden dat bijvoorbeeld verzekeraars en ministers die stukjes moesten lezen, antwoordde ik dat stukjes niet helpen. Iedereen zit vast in zijn eigen gelijk en belangen. Vaccinontkenners blijven nut ontkennen, marktdenkers en marktontkenners in de zorg slaan elkaar om de oren, kankerscreeningpromotoren zullen uiteindelijk hun zin krijgen. Het KWF haalt jaarlijks 130 miljoen euro op en zijn onderzoekers blijven roepen dat kanker de wereld uitgaat, terwijl Nederland een hoge kankersterfte heeft en het preventiebeleid geheel mislukt is. De tabaks- en vleeslobby maakt de jeugd én de natuur kapot, elk tegenstribbelen blijkt nutteloos. Intussen kan een kwart van de kinderen niet meer fatsoenlijk lezen, neemt de armoede toe, lijkt het klimaat onherstelbaar veranderd, is het oorlog en blijkt het eerste schip in een Nederlandse haven uit dat oorlogsgebied geen graan maar kippenvoer te vervoeren. Al die ‘man made disasters’ maken me wanhopig en oneindig somber. In de zorg is het omslagpunt allang bereikt. Verzekeraars willen of kunnen de problemen niet verhelpen. Het allersomberst word ik van het onvermogen van VWS om ook maar iets nuttigs te bedenken. Het nieuwe dieptepunt van Haagse kolder is een tweet van minister Helder, die van langdurige zorg, over een subsidieregeling voor projecten die regels afschaffen. Zorgaanbieders kunnen voorstellen indienen en krijgen dan subsidie. Het minimumbedrag is 25 duizend euro en ze subsidiëren je voor maximaal 75 procent. Zo’n project moet volgens VWS dus minstens 33.333,33 euro kosten. Ik verzin die 33 centen niet. Die idiotie staat echt zo in de subsidievoorwaarden. Er is 9,5 miljoen euro voor dit project van ‘Ontregel de zorg’ beschikbaar. Je zal het maar bedacht hebben. Wat zeg je dan bij het avondeten tegen je kinderen? Ik ben moe en hou ermee op. Als ik al wat vind, ga ik het (voorlopig?) niet meer opschrijven. Mijn gedachten kunnen beter maar in de lucht verdwijnen. Een van mijn oude huisartsenmaatjes zei pas dat ik moet ophouden met de wereld te willen verbeteren. Hij had gelijk, ik ga minder vinden en meer kijken. Misschien lukt het me wel om de koolmezen in mijn tuin van elkaar te onderscheiden. Voor nu is dat genoeg, u ga ik daar niet mee lastig vallen.||https://www.volkskrant.nl/wetenschap/het-nieuwe-dieptepunt-van-haagse-kolder-een-ingewikkelde-subsidieregeling-voor-projecten-die-regels-afschaffen~b4d1ec9e6/
2022-09-08||Netflix is met Jeremi Gorman een empathische adrenalinejunk rijker||Nog altijd wordt de top van Silicon Valley, het gebied rondom San Francisco waar de Amerikaanse techwereld zich concentreert, gedomineerd door mannen. De 44-jarige Jeremi Gorman is een van de uitzonderingen. Na een succesvolle carrière bij Amazon en daarna Snap, het moederbedrijf van foto-app Snapchat, mag ze zich nu aan een volgende uitdagende klus zetten. Onlangs benoemde Netflix haar tot ‘chief business officer’. In die rol is ze verantwoordelijk voor het opzetten en uitbouwen van de gloednieuwe advertentietak van het streamingplatform. Op papier is deze uitdagende taak wel aan haar toevertrouwd. Na haar studie begint ze haar professionele loopbaan als marketingmanager bij loopbaanplatform Monster, om in 2005 datgene te gaan doen waar ze in de jaren erna zal uitblinken: online advertenties. Haar ster rijst razendsnel. Eerst laat ze haar kunstje nog zien bij Yahoo, ooit een van de grootste internetbedrijven ter wereld, maar tijdens Gormans periode al op zijn retour. Dat geldt bepaald niet voor haar volgende werkgever: Amazon. Samen met Microsoft, Google, Facebook en Apple geldt dit bedrijf als onderdeel van de Big Five, de vijf grootste en machtigste techbedrijven van de VS. Haar volgende carrièrestap was voor de buitenwereld dan ook best verrassend. Want na techmoloch Amazon is het het veel kleinere Snap dat haar weet binnen te hengelen. Daar wordt ze (ook daar als chief business officer) verantwoordelijk voor het complete advertentiebeleid. Zelf hoeft ze er in 2018 niet lang over na te denken, vertelt ze een jaar later in een interview met CNN. De snelle beslissing is kenmerkend voor haar karakter. Als ze niet zo'n adrenalinejunkie was geweest, ‘dan zou ik waarschijnlijk nu niet bij Snap werken. Vanuit een van 's werelds grootste bedrijven maakte ik een sprong in het diepe’, aldus Gorman. Snap staat er op dat moment, in 2018, niet zo heel goed voor. Na de beursgang bevindt het bedrijf zich in een nogal chaotische fase en kampt voor het eerst met teruglopend gebruik. Haar opdracht is om de advertentiestrategie van Snap flink om te gooien en de commerciële afdelingen opnieuw vorm te geven. Dat doet ze met verve. En met succes, want in de jaren dat Gorman aan het roer staat stijgt de omzet aanzienlijk, en in het verlengde daarvan ook de beurskoers. Het is uiteraard niet volledig aan Gorman te danken, maar volgens ingewijden wel degelijk voor een flink deel. Tegenover CNBC noemt een adverteerder haar invloed al na een jaar ‘onmiskenbaar’. In dat eerste jaar stijgt de omzet van Snap met maar liefst 45 procent. Haar invloed laat ze op verschillende vlakken gelden. Allereerst door de organisatie te versimpelen. Maar ook door haar grondige kennis van de markt, waardoor ze in staat is met haar team nieuwe innovatieve advertentievormen tot een succes te maken. Geen platte advertenties die alleen bedoeld zijn om consumenten erop te laten klikken, maar samenwerkingen met bijvoorbeeld kledingfabrikanten die gebruik maken van Snapchat Lenses. Dit is een virtuele laag die over een foto kan worden gelegd, zodat de klant kan zien hoe een paar schoenen zou staan. Of make-up of een jas. Tot slot prijzen adverteerders Gorman om haar empathie en toegankelijkheid. ‘Jeremi Gorman is leuk en heeft een aanstekelijke lach’, zo begint online vakblad Digiday een artikel over haar. Ze is ‘het soort persoon met wie je een biertje wilt pakken.’ Ze weet met die zachte eigenschappen een snaar te raken bij commerciële partijen. De nauwe samenwerking is de sleutel tot het snelle succes dat ze binnen Snap behaalt. Maar ook intern draagt ze bij aan een cultuuromslag. Snap werd voor haar komst geplaagd door een seksistische, masculiene en soms ronduit giftige bedrijfscultuur. Gorman ziet zichzelf als rolmodel voor andere vrouwen binnen het bedrijf en organiseert bijeenkomsten voor vrouwelijke medewerkers onder de naam ‘Lady Chillahs’. En nu, na vier jaar, is het feest dus voorbij. Althans, voor Snap. In zijn zoektocht naar commercieel toptalent komt Netflix-baas Reed Hastings bij Gorman uit, na overigens ook bij Google te hebben gezocht. In haar kielzog neemt Netflix ook een andere hoge advertentiebaas van Snap aan. Deze Peter Naylor wordt haar rechterhand. De overstap komt op een gevoelig moment. Snap bevindt zich opnieuw in zwaar weer en is gedwongen maar liefst 20 procent van zijn werknemers de laan uit te sturen. Wat niet wil zeggen dat ze bij Netflix wel in rustig vaarwater terecht komt. Ook hier kan de zelfverklaarde adrenalinejunk naar hart ophalen. Na jarenlang zo ongeveer de alleenheerschappij op de streamingmarkt te hebben gehad, bevindt het bedrijf zich nu te midden van zware concurrentie van rivalen als HBO, Apple TV en vooral Disney+. Gevolg is dat Netflix dit jaar voor het eerst een daling van het wereldwijd aantal klanten moest rapporteren. Het gaat om een daling van slechts 200 duizend abonnees, maar de symboliek is vele malen groter. Het is niet de enige plaag waarmee Netflix kampt. Het bedrijf van Hastings heeft naar eigen zeggen ook veel last van klanten die accounts met elkaar delen. Het noopt Netflix om nieuwe inkomstenbronnen aan te boren in de vorm van goedkopere abonnementen in combinatie met ouderwetse commercials. Dat is een radicale omslag: Hastings profileerde zijn geesteskind altijd als reclameloze vrijhaven. Precies hier heeft hij Gorman nodig. Volgens The Wall Street Journal kan het goedkopere abonnement al dit najaar beginnen, met commercials waarvoor adverteerders de hoofdprijs gaan betalen. Gormans adrenaline kan gaan stromen.||https://www.volkskrant.nl/nieuws-achtergrond/netflix-is-met-jeremi-gorman-een-empathische-adrenalinejunk-rijker~b3e4c568/
2022-09-08||Nederlandse basketballers verliezen ook hun laatste EK-duel, maar de toekomst biedt hoop||‘Soms lijkt het Nederlandse vlaggetje naast je naam echt tegen je te werken’, vertelt Yannick Franke. De beste afstandsschutter van het Nederlands team heeft na het EK eindelijk zijn toptransfer te pakken, wanneer hij met PAOK Saloniki gaat basketballen in de Champions League. Het is een fijn vooruitzicht voor de 26-jarige Haarlemmer, want op de transfermarkt van het internationale clubbasketbal roept de Nederlandse nationaliteit nu nog vaker vraagtekens op dan positieve associaties. Tot dusver was Franke daarom veroordeeld tot het bestaan van een basketbalnomade. Sinds 2016 speelde hij al voor clubs in Finland, Griekenland, Kroatië, Italië, Litouwen, Duitsland, Frankrijk, Polen en Andorra. ‘Het geeft mij dus rust dat ik al vóór dit toernooi een mooie nieuwe club had gevonden.’ Ondanks een flinke handblessure en zijn gegarandeerde overstap naar PAOK sloot Franke zich alsnog last minute aan bij Oranje op het EK. En uitgerekend hij moest een van de spelers zijn die in de rust van het derde groepsduel, waar het verslaanbaar geachte gastland Tsjechië met liefst 23 punten voor stond na één helft, een donderspeech geven in de kleedkamer. ‘Bij basketbal kunnen de schoten soms niet vallen. Dat hoort erbij’, stelt Franke. ‘Maar zo’n slappe eerste helft tegen Tsjechië heeft te maken met bereidheid, met verantwoordelijkheidsgevoel. Spelen voor je land moet een bepaalde mate van persoonlijke trots, van onverzettelijkheid vereisen. En dat ontbrak aanvankelijk gewoon.’ Dat Oranje het gat met Tsjechië na rust nog van 23 naar 3 wist te reduceren, daar is Franke dan ook tevreden over. ‘Maar zowel tegen Israël, Tsjechië als Polen moeten we het uiteindelijk met alleen wat complimenten doen. En dat houdt ook een keer op.’ Na drie nipte nederlagen in de middelste drie groepsduels, oogt een al uitgeschakeld Oranje in het slotduel met Finland volstrekt inspiratieloos. Dat Nederland met deze verliespartij een negatief record zou vestigen voor bondscoach Maurizio Buscaglia, blijkt niet tot extra motivatie te hebben geleid. Het Finse pak slaag betekent dat de Italiaanse coach nu negentien interlands achtereen heeft verloren met Oranje, sinds de EK-deelname was bereikt. Of hij nog terugkeert als bondscoach, is dus maar de vraag. Zoals Henk Norel – tot 2018 een leidende speler bij Oranje – als co-commentator bij Ziggo Sport meermaals terecht aanstipte tijdens dit EK, is er in de vele rotaties en speelminutenverdelingen onder Buscaglia weinig lijn te ontdekken. Qua spelers verliest Oranje in elk geval een paar herkenbare gezichten. Uitblinker Worthy de Jong (34) stapt over naar de olympische discipline van het 3-tegen-3-basketbal, terwijl Shane Hammink (28) stopt en naar Amerika zal emigreren. Maar het is niet een en al ellende, wat de toekomst van het Nederlands landenteam betreft. De 22-jarige Jesse Edwards, die op het Amerikaanse universiteitsniveau bij Syracuse te boek staat als groot talent, beleefde een prima vuurdoop als international op het EK. ‘Dat ik 30 kilo lichter ben dan veel van mijn directe tegenstanders onder de basket, blijk ik ook als voordeel te kunnen gebruiken’, zei Edwards met een glimlach. ‘Zij hebben allicht meer kracht, maar ik heb meer snelheid en sprongkracht.’ Ook lijkt het vertrek van vleugelspelers De Jong en Hammink de deur te openen voor een nieuw Nederlands toptalent. Yannick Kraag (19) speelt volgend seizoen met Joventut Badalona op het ijzersterke hoogste niveau van Spanje. De jonge schutter wordt door Amerikaanse scouts genoemd als mogelijk NBA-doelwit voor 2023 of 2024.||https://www.volkskrant.nl/sport/nederlandse-basketballers-verliezen-ook-hun-laatste-ek-duel-maar-de-toekomst-biedt-hoop~bb273eab/
2022-09-08||Mr. Steel your world is knappe mix van documentaire en  vampierenhorror ★★★★☆||Sinds vorige week laat het in Nederland unieke Fringefestival weer een flamboyante keur aan dans, theater en performance zien in tientallen kleine zalen in Amsterdam. Voor het eerst in drie jaar én met de nieuwe artistiek leider in Farnoosh Farnia is het festival weer op zijn oude sterkte. Voor liefhebbers van verrassend, ongepolijst en onafhankelijk theater is dit weekend de laatste kans om nog te gaan kijken. Bijvoorbeeld naar die Tata-Dracula-mashup: Mr. Steel Your World in ’t Zonnehuis in Amsterdam-Noord. Deze show is gemaakt door een Utrechts groepje pas afgestudeerde theatermakers, genaamd Clubhouse DADA. Zoals die naam al doet vermoeden zit het werk vol met ongerijmdheden, absurde terzijdes en bewust slechte scènes (liedjes). Waar anders dan op het Fringe Festival, waar je als publiek het onverwachte verwacht, kan zo’n voorstelling beter tot haar recht komen? Het begint ermee dat acteur Christopher van Duijn opkomt en vertelt dat de documentaire voorstelling over het milieuvervuilende Tata Steel niet zoals gepland kan doorgaan. Hij leest een brief voor van zijn tegenspeler Pien Trieling, die op stel en sprong naar Transsylvanië is vertrokken en daar zojuist een zekere innemende graaf heeft ontmoet. Van Duijn vult de tijd met een gênant rapnummer, totdat Trieling via een zijdeurtje opkomt. Na deze bewust valse start kan alsnog de kritische Tata-docu gespeeld worden. Met enige tegenzin zet het tweetal zich ertoe. In een podcastsetting spelen ze interviews met omwonenden van de fabriek in IJmuiden na. Een jongeman vertelt over zijn vader die zijn hele leven in de fabriek werkte en inmiddels aan longkanker is overleden. Toch draagt de zoon het gif uitstotende bedrijf nog altijd een warm hart toe. Helaas wordt dit mooie dramatische gegeven niet verder uitgewerkt. Want al snel vliegt de show gierend uit de bocht. De goede toeschouwer had de vlijmscherpe hoektandjes al gezien, waarmee Trieling is teruggekeerd uit Transsylvanië. Het duurt niet lang of die wapens worden ook echt gebruikt. Wat dan volgt is een vermakelijke horrorshow met bloederige choreografieën. Tata raakt uit het zicht en wordt vervangen door Nosferatu, eveneens een angstaanjagende kracht, die mensen besmet en vergiftigt. Maar daar houden de overeenkomsten wel op. Met het knappe eindlied laat Clubhouse Dada het publiek in verwarring achter. Mr. Steel Your World voelt ten slotte als een grote theatrale non sequitur. Publiek zo op het verkeerde been zetten vergt lef en zelfrelativering. Benieuwd naar meer werk.||https://www.volkskrant.nl/cultuur-media/mr-steel-your-world-is-knappe-mix-van-documentaire-en-vampierenhorror~b50e647c/
2022-09-08||Bijna helft Japanse regeringspartij heeft banden met Moonsekte, net als vermoorde oud-premier ||Begin augustus verving de huidige Japanse premier Kishida enkele ministers die gelinkt waren aan de Verenigingskerk. Onder hen ook minister van Defensie Nobuo Kishi, de jongere broer van de vermoorde premier Shinzo Abe. Verschillende leden van de kerk hadden campagne voor Kishi gevoerd. Sinds de moord op Abe probeert de LDP zich te distantiëren van de Verenigingskerk. Leden van de partij bezochten bijeenkomsten van de kerk of ontvingen steun tijdens verkiezingen. De moordenaar van Abe voerde de banden van Abe met de Moonsekte aan als motief voor zijn daad. Tetsuya Yamagami schoot Abe in juli dood. Volgens Yamagami heeft de kerk zijn familie financieel te gronde gericht. Zijn moeder doneerde omgerekend zo'n 700 duizend euro aan de kerk. De organisatie krijgt vaak kritiek omdat met name arme Japanners onder druk worden gezet geld te doneren of voor enorme bedragen spullen te kopen die volgens de kerk geestelijke voordelen bieden. Met die ‘spirituele verkopen’ haalde de kerk in zo’n 35 jaar tijd naar verluidt 870 miljoen euro binnen in Japan. Japan vormde daarmee de melkkoe die de Moonsekte in staat stelde wereldwijd zijn activiteiten te ontplooien. Volgens de Verenigingskerk was Abe zelf geen lid. Wel stuurde hij telegrammen naar de kerk en vorig jaar een videoboodschap naar een organisatie die gelinkt is aan de kerk. Daarin bedankte hij hen voor hun bijdrage aan ‘vrede op het Koreaanse schiereiland’. De gezamenlijke afkeer van het communisme is een van de verklaringen voor de christelijk-conservatieve kongsi in een land waar slechts 1 procent van de bevolking christelijk is; de kerk zelf heeft zo'n zestigduizend actieve leden in het land. De Verenigingskerk werd in de jaren vijftig opgericht door de Koreaan Sun Myung Moon, die zichzelf presenteerde als messias. Moon werd geboren in wat nu Noord-Korea is en de Verenigingskerk liet zichzelf voorstaan als voorvechter van hereniging van het Koreaanse schiereiland en tegenstander van het communisme. Daartoe vond de kerk medestanders in Japan. Moon raakte bevriend met Nobusuke Kishi, de Japanse premier van 1957 tot 1960 én de grootvader van Shinzo Abe. Vandaag de dag zijn het niet zozeer anticommunistische sentimenten, maar conservatieve familiewaarden waar beide partijen elkaar in vinden. Zowel de Verenigingskerk als de LDP zijn tegenstander van het huwelijk voor mensen van hetzelfde geslacht, en ze hebben vergelijkbare standpunten over vrouwenrechten. Premier Kishida ontkent tegelijkertijd dat de Verenigingskerk invloed heeft op het beleid van de LDP. In de buitenwereld is de Verenigingskerk vooral bekend om zijn massahuwelijken, waarbij duizenden koppels tegelijkertijd trouwen. Volgens de theologie van de kerk is de mens behept met de erfzonde, sinds Eva van de verboden vrucht at in het Paradijs. Jezus stierf te vroeg om de erfzonde uit te kunnen wissen. Moon zag zichzelf als opvolger van Jezus die dat wel voor elkaar moest zien te krijgen. De erfzonde kan weggenomen worden tijdens ‘een door God gesteund feest, groter dan welk satanisch feest dan ook’: het massahuwelijk. Deelnemers daaraan maken zichzelf en kinderen die uit het huwelijk voortvloeien vrij van de erfzonde. Of premier Kishida zich vrij kan maken van de politieke zonden van zichzelf en zijn voorgangers, is vooralsnog de vraag. Volgens een peiling van een van de grootste kranten van Japan is de steun voor het kabinet van Kishida in korte tijd afgenomen van 52 naar 36 procent. Kishida bezwoer vervolgens dat zijn partij alle banden met de Verenigingskerk zou verbreken, maar gezien het aantal parlementariërs dat nu gelinkt wordt aan de Moonsekte zal dat waarschijnlijk een massaklus blijken.||https://www.volkskrant.nl/nieuws-achtergrond/bijna-helft-japanse-regeringspartij-heeft-banden-met-moonsekte-net-als-vermoorde-oud-premier~b849d54b/
2022-09-08||De baggy dracht uit de jaren negentig is terug, de Stijlpastoor krijgt er nachtmerries van||Zanger Justin Bieber heeft er nogal een ding van gemaakt zich in superbaggy kleren te hullen. Op de bühne van de American Music Awards van 2020 droeg hij een spijkerbroek die uit de kast van Reus Knollenneus had kunnen komen. Tijdens de Grammy Awards verscheen de Canadese nachtegaal in een XXL Balenciaga-pak en op kloeke stappers maatje Pipo. Het nadeel van oversized kleding is dat Bieber er ielig in oogt, als een kindsterretje. Het voordeel? In geval van plotse kou past zijn hyperslanke vrouw Hailey er ook makkelijk bij. Mark Lucas is een jongeman die op TikTok vaak zijn shirt uittrekt, tot groot genoegen van de volgers waar er miljoenen van zijn. Zoals dat gaat op sociale media is ook hier gespeelde nonchalance de brandstof waarop wordt gedraaid. Daar past een baggy broek bij, want die heeft ook de suggestie van achteloosheid; de rode loper betreden, onderwijl een gang naar het skatepark suggereren. Slay. Ooit behoorde de wijde broek tot het uniform van de elite – pofbroeken van het soort dat we nog kunnen zien bij Johan de Witt op zijn standbeeld in Den Haag. Pas na de Franse revolutie werden de broeken smaller en langer. De broek van Mark Lucas is een tussenmodel. Wie zich de jaren 90 herinnert (en merken als Karl Kani en Fubu), weet dat hier nog veel groeimogelijkheid is (zie Bieber). Wel belangrijk om te weten: omdat het kan, wil nog niet zeggen dat het ook moet. Het is natuurlijk allemaal terug te voeren op de hiphoptraditie om te grote kleren te dragen – met dank aan de jongens van Kris Kross (Jump) die de nineties insprongen in te grote achterstevoren gedragen jeans. Die negentiger jaren zijn overal aanwezig, getuigen ook de catwalklooks van Louis Vuitton, Loewe, MSGM en de gebroeders Gvasalia. Demna toonde grote broeken bij Balenciaga, Guram maakte de denims van Vetements nog een slagje wijder. * Draag de losse casual broek gerust eens met een keurig net jasje, dat zorgt voor een interessant contrast. Zwart is altijd goed, maar wit is ook een optie. Vuitton en Vetements deden het voor * Korte benen kunnen langer ogen in een lange broek, maar verzuipen in je kleren is ook weer zowat. Een broek mag op je schoenen hangen, liever niet helemaal eroverheen||https://www.volkskrant.nl/cultuur-media/de-baggy-dracht-uit-de-jaren-negentig-is-terug-de-stijlpastoor-krijgt-er-nachtmerries-van~b7451f9e/
2022-09-08||Politie wist dat advocaat Youssef T. criminele contacten had ||Al in 2018 zou de politie melding hebben gemaakt van contacten tussen Youssef en de organisatie van Ridouan T. Dat roept opnieuw de vraag op hoe het mogelijk is dat Youssef T. zijn neef in 2021 vijf maanden kon bezoeken in de Extra Beveiligde Inrichting (EBI). In de EBI kunnen gevangenen niet communiceren met de buitenwereld. Alleen contact met hun advocaat is toegestaan. Youssef T. werd in oktober 2021 opgepakt, omdat hij en zijn cliënt dit privilege zouden hebben misbruikt. De raadsman was volgens justitie de boodschappenjongen van Ridouan T., tegen wie eind juni levenslang is geëist. Had de directie van de EBI Youssef T. niet de toegang kunnen weigeren? Toenmalig minister voor Rechtsbescherming Sander Dekker vond van niet, omdat er ‘geen concrete aanwijzingen’ waren. Maar uit stukken die volgens het AD en FTM recentelijk zijn toegevoegd aan het strafdossier van de advocaat, blijkt dat er meer gegevens waren. Die zouden niet zijn doorgegeven aan de EBI. Eind 2020 constateerde de politie dat auto's die op naam van Youssef T. stonden, werden gebruikt door ‘criminele familieleden’. Hij leek hun ‘katvanger’ te zijn. Zo controleerden agenten vier inzittenden van een Seat Leon die op zijn naam was geregistreerd. Daarin zat Oussama B., die werd verdacht van betrokkenheid bij de liquidatie van Derk Wiersum. De anderen waren volgens de politie ‘gelieerd aan het criminele netwerk rondom Ridouan T.’ Eerder zou zijn gebleken dat de werktelefoon van de raadsman was gekoppeld aan het adres van een eettentje in Utrecht. Dat is in strijd met gedragsregels van advocaten, omdat bij zo’n telefoonnummer zwaarwegende privileges horen – het mag niet worden afgeluisterd. Toen Youssef T. zich eind 2020 bij de EBI meldde als raadsman, mocht hij niet naar binnen. In maart 2021 veranderde dat. Er waren onvoldoende gronden om hem de toegang te weigeren, oordeelde de gevangenisdirectie. Die zou niet op de hoogte zijn geweest van de informatie die nu naar buiten is gekomen. Het OM laat weten dat alle beschikbare informatie, inclusief die van donderdag, ‘onvoldoende juridische aanknopingpunten’ bood om Youssef T. tegen te houden. Peter Schouten, advocaat van kroongetuige Nabil B., begrijpt dat niet: ‘Het is te gek voor woorden dat een advocaat zijn geheimhoudersnummer laat misbruiken door een dubieuze snackbar. Dat er auto's op zijn naam staan die worden gebruikt door dit soort mensen. Wat was er nog meer nodig om hem de toegang te weigeren? Hoe naïef kun je zijn? Als de directeur van de EBI dit had geweten, was Youssef vast niet binnengekomen.’||https://www.volkskrant.nl/nieuws-achtergrond/politie-wist-dat-advocaat-youssef-t-criminele-contacten-had~b1b6b251/
2022-09-08||Het weerbericht voor vrijdag 9 september: buien met onweer||Deze vrijdag start op de meeste plaatsen droog en vrij zonnig. Vooral in het westen komen in de loop van de ochtend al enkele buien tot ontwikkeling en vanmiddag krijgt het hele land met (onweers)buien te maken. De felste buien zijn waarschijnlijk gereserveerd voor de zuidelijke helft. Tussen de buien door wordt het 19 of 20 graden en er waait een matige, aan zee soms vrij krachtige, wind uit het zuidwesten tot zuiden. Ook zaterdag staan buien op het programma. De meeste buien zijn dan voor het zuiden en midden van het land en in de loop van de middag wordt het vanuit het westen droger met meer ruimte voor de zon. Het wordt circa 20 graden bij een matige wind uit westelijke richting. Zondag wordt het op de meeste plaatsen een droge dag. Met 21 tot 23 graden en geregeld zon is het prima weer voor buitenactiviteiten. Na het weekend komt het kwik nog een aantal graden hoger uit. Op maandag en dinsdag kan het landinwaarts zomers warm worden met 25 of 26 graden. Daarna wordt de verwachting flink onzeker. Er is kans op aanhoudend warm weer, maar er is ook kans op maxima rond 19 graden later in de week. Overigens zijn dat gebruikelijk maxima voor half september. De buienkans is in de tweede helft van komende week vrij hoog.||https://www.volkskrant.nl/nieuws-achtergrond/het-weerbericht-voor-vrijdag-9-september-buien-met-onweer~be6ee6fd/
2022-09-08||Staken kan ook anders. Ga met bussen het Binnenhof op, hang de NS-vlag op zijn kop||De vakbonden van de NS en de streekvervoerders hebben eisen en rechten. Zij voelen zich gedupeerd en tekort gedaan. Dus protesteren ze. Tot zover heb ik geen bezwaar. Echter: met ‘hun’ treinen en bussen reizen 750 duizend studenten met een ov-kaart naar de collegebanken. Dat kan deze weken dus niet. En daar maak ik wel bezwaar tegen. Juist de eerstejaars studenten reizen nu mentaal terug naar die coronatijd. Online college vanuit de studeerkamer. Een ramp! En deze keer is dat niet nodig. Staken kan ook anders. Laat de treinen juist wel rijden, maar stop met controleren. Blokkeer je eigen hoofdkantoor. Ga met je bussen het Binnenhof op. Hang de NS-vlag op zijn kop. Lekker doen! Maar ga niet onze jeugd afremmen. We hebben al een onderwijsachterstand in te halen. Meer vertraging kunnen onze studenten er niet bij hebben. Vakbonden: laat die treinen weer rijden. Doe het voor onze jeugd.Paul Strack van Schijndel, docent Fontys SPECO Sportcommunicatie, Tilburg Het kabinet wil ‘onbewezen’ zorg uit het basispakket schrappen. Maar wat is onbewezen zorg? Even iemands rug insmeren na het wassen, een kopje koffie inschenken, de hand vasthouden van een stervende, een gesprek met een dierbare? Of een uitbehandelde patiënt die met een extra behandeling nog drie maanden extra kan leven om een belangrijk moment in de toekomst mee te maken? Zullen we dan ook maar stoppen met al die bestuurslagen in de zorg, of zijn die wel wetenschappelijk bewezen? En waarom nu meteen het klimaat en milieu er weer bij halen? Mensen niet naar het toilet helpen en 24 uur met incontinentiemateriaal laten terwijl je niet incontinent bent, dat is niet alleen slecht voor het milieu maar ook voor de mens. Laat er dan ook een betere euthanasiewet komen, zodat mensen kunnen bedanken voor gebrekkige zorg en waardig uit het leven kunnen stappen.Ilona Dekker, Nieuwegein Hoewel ik de voordelen van collecteren met een QR-code zie, zoals veiligheid van de collectant, is er een groot nadeel. Niet iedereen heeft een smartphone die QR-codes kan lezen, en het geld zo’n mobieltje aan te schaffen. Zelfs al zou ik het geld hebben mijn mobieltje te vervangen, dan zou ik daar diep over nadenken. Een deel van de grondstoffen komt uit conflictgebieden waar op grote schaal kinderarbeid voorkomt. Ik vind het jammer dat juist goede doelen er geen oog voor hebben dat steeds minder mensen zich dergelijke luxegoederen kunnen permitteren. Maar misschien is dit ook een loos argument: wie een dergelijk mobieltje niet kan betalen, kan wellicht ook niet bijdragen aan een collecte.Els van Lierop, ‘s-Hertogenbosch Emissiearme melkveestallen zijn, zeker als de apparatuur niet goed wordt gebruikt, minder emissiearm dan wordt beweerd. De boeren presenteren zich meteen als slachtoffer in plaats van dader. Maar laten we, net als bij de foute dieselauto’s, het beestje bij de naam noemen: dit zijn sjoemelstallen van sjoemelboeren.Gerard Mensink, Vleuten Commissievoorzitter Ursula von der Leyen c.s. willen energie besparen en diverse maatregelen afdwingen. Geheel mee eens, maar niet voordat de spilzieke reizen naar Straatsburg definitief worden opgeheven. Nu is het moment om massaal hiertegen te protesteren.Joop van Gestel, Overijse (België) Een van de beoogde maatregelen tegen de energiecrisis is stroom en gas besparen tijdens piekmomenten in de vroege avond. Consumentengedrag binnenshuis van buitenaf veranderen is een helse klus. Een simpele vorm van zachte en toch onbuigbare dwang zou zijn om de wintertijd niet in te laten gaan eind oktober. Daar denken we al jaren over, nu is er een echt goede reden. We schikten ons al eerder gedwee naar de avondklok, dus overheid: grijp deze kans.Veronique van Zanten, Breda Wat een rotgezicht: al die ontblote bovenlijven op de tribune bij de wedstrijd van Ajax tegen de Rangers. Niet meer doen! Je gaat kijken naar een wedstrijd en je bent een bezoeker. In dat geval kleed je je behoorlijk aan. Dat doe je ook als je bij oma op bezoek gaat, of bij de ouders van je vriendin. Allemaal een t-shirt aan de volgende keer, uit respect zeggen we dan.Corry Ursem, Gouda In de rubriek Het eeuwige leven gaat het 7 september over natuurfotograaf Adri de Visser, die door een roofoverval gehandicapt raakt. ‘De Vissers zijn na de overval niet meer in Afrika geweest. Dat zou een helse tocht zijn geworden over de hobbelige wegen.’ Denken we echt nog altijd dat de wegen in Afrika allemaal hobbelig zijn?Marion Augusteijn, Amsterdam Het Ondersteuningsteam Uithuisplaatsingen Toeslagenaffaire moet analyseren wat ouders en kinderen nodig hebben om bij elkaar te komen. Met deze uitspraak van Harriet Duurvoort ben ik het eens, zolang dit niet letterlijk opgevat wordt. Het zou voor veel kinderen allesbehalve gewenst zijn als ze weer bij hun ouders zouden gaan wonen. Met alle begrip voor de problematiek van de ouders, maar velen van hen zijn niet in staat een volwaardige leefomgeving aan hun kinderen te bieden. Uit de ­rapportage van het Ondersteuningsteam haal ik precies dit gegeven. Veel ouders die benaderd worden willen nog wat meer tijd voordat ze in staat zijn hun onder ­toezicht geplaatste kinderen op te vangen. Het stelt mij dan ook gerust dat er pas twee kinderen terug naar huis zijn geplaatst en dat er door het team veel aandacht wordt besteed aan het herstellen van het contact tussen kind en ouder. In mijn werk binnen het JAC (Jongeren Advies Centrum), het gezinshuis van de Opbouw en als projectleider binnen diverse justitiële tehuizen viel mij juist dit feit op: hoe graag ouders en kinderen onder één dak wilden wonen, tal van problemen stonden deze concrete wens regelmatig in de weg. Analyseer deze problemen en herstel het contact, voor zover gewenst en mogelijk.Jan Bouman, Zeist||https://www.volkskrant.nl/columns-opinie/staken-kan-ook-anders-ga-met-bussen-het-binnenhof-op-hang-de-ns-vlag-op-zijn-kop~bf573d84/
2022-09-08||Een keihard kinderboek, Winnetou. Zo gaat het niet in De kameleon, of bij Wipneus en Pim||Een bezorgde jaarclubg’noot belde me over de situatie rond collega May, wiens stokoude westernboeken gecanceld zijn. Dat moest mij raken, dacht hij, gezien mijn vriendschap met Arendsoog en Witte Veder. Hierop reageerde ik korzelig. ‘Andere reeks, andere feel, andere snit, harder, meedogenlozer. Arendsoog slaat met een vinger Winnetous solar plexus in. Never the twain shall meet. Je kunt alle zestig Arendsoog-romans kriskras doorgalopperen, maar Old Shatterhand kijkt wel twee keer uit. Over Old Surehand en Old Wabble maar gezwegen. Laat staan’– ‘Old Sideburns?’ Ik zuchtte diep. ‘Elvis, het opperhoofd der rock-’n-roll, nee, vandaag een keertje niet. Ik bedoel iemand anders, de duivel zij met hem.’ Stilte. ‘Wie dan?’ ‘Santer.’ ‘Santer?’ ‘Santer ja.’ ‘Wie is Santer?’ ‘Tja’, zei ik, ‘wie is Brutus, wie is Balthasar Gerards, wie is Lee Oswald. Wie is Marc Chapman. Wist je dat mijn vrienden van de Fab4Cast, over The Beatles, Chapmans naam weigeren uit te spreken? Dat hebben Klukkluk en Witte Veder met Santer. Hiawatha ook. Er bestaat niet eens rooksignaal voor Santer.’ ‘Want? Verdomme Buwalda, ik heb een baan, ik zit op kantoor, zeg gewoon wie die pleuris-Santer is. Wie is het?’ ‘Santer?’ ‘Zeg op!’ ‘Oké... Welaan, de heer Santer was een bijzonder verachtelijk persoon, die het verdiende gevild te worden en erna ingestreken met bijenhoning, waarna de heer Santer het verdiende in de Llano Estacado, de lokale woestijn der Apachen, Winnetou heeft er heel wat mocassinstappen liggen, te worden opgespannen tussen vier paaltjes, waarna er een kolonie uitgehongerde Texaanse draaigatjes op voornoemde Santer af zouden mogen worden gestuurd, wat bijzonder agressieve vechtmiertjes zijn.’ De g’noot hing op. Oké, dan vertel ik het u. Santer was de laffe moordenaar van Winnetou, het opperhoofd der Apachen. Al aan het begin van Winnetous loopbaan vermoordde deze wreedaard Winnetous vader en Winnetous zus. Waarom? Voor wat goud. Dat had collega May bij Shakespeare gezien, waarvoor cowboyhartjes kloppen. Daar hoefde hij niet voor naar Amerika. Wat hij ook naliet. Gewoon Google Maps. Waarna Winnetou en Old Shatterhand boekenlang jacht op de vermaledijde Santer maken, heel woke in feite, samen gaan ze hem cancelen, edoch tevergeefs, want ten slotte jaagt de meelwitte boosaard Santer een loden boon in Winnetous rode borst, waarna ook het grote opperhoofd sterft. Een keihard kinderboek. Zo gaat het niet in De kameleon, of bij Wipneus en Pim. Dat ze Wipneus scalperen en ’m z’n puntmuts weer opzetten, zo, alsjeblieft, en hem erna tussen vier kabouterpaaltjes opspannen in een klein woestijntje, voor de kaboutergiertjes. Ook heel terecht, trouwens, in een der werken van collega May, is dat Old Wabble, een smerige racist en indianenhater – helaas niet Santer, die alleen maar van een klif stort: dood, maar kon beter – erin sterft tussen een gespleten boom. Wat ze doen, is: ze splijten een woudreus in de lengte, stokken ertussen, Old Wabble ertussen, waarna ze die stokken, heel woke, wegtrekken en die woudreus zich, met de racist Old Wabble er dus krakend en brullend tussen, weer sluit.||https://www.volkskrant.nl/mensen/een-keihard-kinderboek-winnetou-zo-gaat-het-niet-in-de-kameleon-of-bij-wipneus-en-pim~b0ffc9db/
2022-09-08||Netflixserie Kleo, over een Stasi-killer, leeft zich uit in een bevroren DDR-stijl ★★★☆☆||In zijn briljante podcastserie Wind of Change onderzoekt de Amerikaanse journalist Patrick Radden Keefe het krankzinnige, maar hardnekkige gerucht dat het nummer Wind of Change van de Duitse hardrockband The Scorpions in werkelijkheid door de CIA was geschreven om de val van de Sovjet-Unie een handje te helpen. Follow the Moskwa/ Down to Gorky Park/ Listening to the wind of change. Was getekend: de CIA. De plot van de barokke Duitse misdaadkomedieserie Kleo, die speelt rond de val van de Muur in Berlijn (1989), is niet minder uitzinnig. Het is duidelijk dat de makers van deze grote Duitse Netflixproductie goed (heel goed) hebben gekeken naar de Britse serie Killing Eve. Titelheldin Kleo (de uitstekende Jella Haase) is nauw verwant aan de excentrieke huurmoordenaar Villanelle, zoals ze wordt gespeeld door Jodie Comer. Riskante zet om je inspiratie op te doen bij een dergelijke serie, die (althans in het eerste seizoen) een klassieker werd. Maar de makers, een drietal dat zich op basis van de afkortingen van hun voornaam HaRiBo noemt, komen er grotendeels mee weg. Al lijdt Kleo ook aan de typische Netflixkwaal dat het allemaal een stuk beknopter en krachtiger had gekund. Wat is er mis met zes afleveringen? Kleo Straub is een huurmoordenaar in dienst van de Stasi, de veiligheidsdienst van de DDR, aan de vooravond van de val van de Muur. Als kleindochter van een hoge Stasifunctionaris zit ze dicht bij het vuur. Ze voert haar werk met een zeker psychopatisch plezier uit, vooral als daar rollenspel, verkleedpartijen en MacGyver-achtig geknutsel bij komt kijken (zie ook Villanelle). Haar slachtoffers blijven voor haar anoniem; de opdracht van de Stasi om een vijand van het arbeidersparadijs op te ruimen is genoeg motivatie. Geen vuiltje aan de lucht dus als ze in de eerste aflevering een man omlegt in de West-Berlijnse nachtclub Big Eden. Maar de volgende dag wordt ze door diezelfde Stasi gearresteerd en verdwijnt ze achter de tralies vanwege hoogverraad. Waarbij ze ook nog eens een kind verliest. Na drie jaar komt ze vrij bij de algemene amnestie voor politieke gevangenen en is ze een vrouw met een missie: wraak op de mensen die haar dit hebben aangedaan. Maar vooral: waarom is haar dit overkomen? De charme van de serie zit hem niet per se in de plot, die handig gebruikmaakt van de ongelooflijke gebeurtenissen rond Die Wende toen de DDR van de ene dag op de andere onderdeel van het democratische Westen werd. Het is voor de makers een kans zich uit te leven in de in de tijd bevroren DDR-stijl versus het West-Berlijn van de late jaren tachtig. En dat terwijl bij jongere generaties een nieuwe muziekcultuur aan het ontstaan is, een Duitse variant van techno. Alleen al voor de opmerkelijke soundtrack en artdirection verdient Kleo onze aandacht. De avonturen van Kleo zijn onderhoudend genoeg, met een stoet aan kleurrijke tegenstanders en kameraden (die niet allemaal even betrouwbaar zijn). Soms is het net even te duidelijk waar de makers het van hebben afgekeken; altijd oppassen met knipogen naar Kill Bill, van zichzelf al een filmserie die bezwijkt onder de filmcitaten. En natuurlijk sluit de serie af met Wind of Change van de grootste Duitse rockband uit de geschiedenis, maar dan in de Russische versie – dan bewaren we de Spaanse versie Vientos de Cambio voor een volgend seizoen.||https://www.volkskrant.nl/cultuur-media/netflixserie-kleo-over-een-stasi-killer-leeft-zich-uit-in-een-bevroren-ddr-stijl~b8b58446/
2022-09-08||Oekraïense legerleider: oorlog woedt tot in 2023, Russen kunnen worden verslagen met nieuwe VS-raket||Deze waarschuwende woorden van legerleider Valeri Zaloezjny zijn de duidelijkste tot nu toe van de Oekraïense militaire top dat een snel einde van de oorlog er niet in zit. Er blijkt ook uit dat het leger niet gelooft dat onderhandelingen met Moskou ergens toe zullen leiden. ‘Er is alle reden om aan te nemen dat de oorlog niet al ergens in 2022 zal eindigen’, aldus luitenant-generaal Zaloezjny in een opiniestuk. Zaloezjny tempert hiermee de hoop onder Oekraïners en in het Westen dat de tegenaanvallen van het leger in het zuiden en het oosten nog dit jaar voor een doorbraak zullen zorgen. De Oekraïners willen de Russen een gevoelige klap toebrengen door de zuidelijke stad Cherson in te nemen. Deze week zijn ze ook bij de oostelijke stad Charkiv plotseling in de tegenaanval gegaan. Deze nieuwe operatie zou opvallend goed verlopen, met flinke Oekraïense terreinwinst. Tegelijk weet Kyiv het Russische offensief in de Donbas al weken op te houden. Volgens Zaloezjny zal een militaire doorbraak echter pas in 2023 mogelijk zijn. Voorwaarde is volgens hem wel dat het leger in de komende maanden flink wordt versterkt, zowel met extra soldaten als met miljarden dollars aan nieuwe, moderne westerse wapens, om in het offensief te kunnen gaan. ‘De enige manier om de strategische situatie radicaal te veranderen, is dat het Oekraïense leger in 2023 verschillende opeenvolgende, en idealiter gelijktijdige tegenaanvallen uitvoert’, stelt de legerleider.. Cruciaal is volgens hem dat het Oekraïense leger met name de beschikking krijgt over nieuwe hightech-raketten van het Westen waarmee de Russen tot op honderden kilometers afstand kunnen worden bestookt. Alleen dan is het volgens hem mogelijk om het Russische leger, dat dit soort raketten al maanden inzet, met gelijke munt te betalen. De Russische grondraketten, zoals de Iskander, zijn echter veel minder trefzeker dan de Westerse die op meters van het doelwit inslaan. Zaloezjny noemt met name de Atacms, een Amerikaanse raket die al maanden hoog op de verlanglijst staat van de Oekraïners. Met deze door gps geleide raket kunnen Russische eenheden tot op driehonderd kilometer worden bestookt. Zaloezjny verhoogt met zijn woorden opnieuw de druk op de Verenigde Staten, die deze raket tot nu toe niet wilden leveren. De regering-Biden is bang dat het Oekraïense leger de Atacms (Army Tactical Missile System) ook gaat gebruiken om Russisch grondgebied aan te vallen. Als alternatief besloot Washington in de zomer raketten met een bereik van 70 kilometer naar het slagveld te sturen. Deze worden afgevuurd met het Himars-lanceersysteem. In de korte tijd dat de zestien Himars-batterijen nu actief zijn, hebben ze al een opvallende wending in de oorlog teweeggebracht. De Oekraïense artillerie is erin geslaagd om honderden belangrijke doelwitten achter de Russische frontlinie met grote precisie te vernietigen, van munitie- en benzinedepots tot commandocentra. De geavanceerde Atacms-raket, die ook met het Himars-lanceersysteem wordt afgevuurd, zal het Russische invasieleger nog verder in de problemen brengen. Met deze raket kunnen alle Russische soldaten, van Marioepol in het zuiden tot Charkiv in het oosten, vanaf veilige afstand worden aangevallen door de Oekraïense artilleristen. Ook de Russen op de Krim, thuisbasis van de Zwarte Zeevloot, moeten de hightech-raket vrezen. ‘Als Oekraïne erin slaagt de juiste wapens te krijgen, zullen de operationele en strategische vooruitzichten voor 2023 er totaal anders uitzien’, betoogt Zaloezjny op de site van het persbureau Ukrinform. ‘Alleen al de dreiging dat het Oekraïense leger vernietigingsmiddelen met het juiste bereik gebruikt, zal Rusland dwingen de aard, het verloop en de uitkomst van de confrontatie te heroverwegen.’ De legerleider denkt zelfs dat Oekraïne in staat zal zijn om de Russen te verslaan. De VS hebben nog niet aangegeven of ze bereid zijn de Atacms-raket te leveren. Vorige maand zei een hoge Pentagon-functionaris dat het Oekraïense leger de Atacms voorlopig nog niet nodig heeft. Wel is het Pentagon tot nog toe lovend geweest over het succes waarmee de Oekraïense militairen de Himars-raket hebben ingezet. De Amerikaanse minister van Defensie, Lloyd Austin, kondigde donderdag een nieuw militair hulppakket aan Oekraïne aan van 675 miljoen dollar. Het gaat hier voornamelijk om munitie en antitankraketten. De VS hebben nu al voor bijna 14 miljard dollar aan wapens aan Kyiv geleverd. De Amerikanen overlegden donderdag in Duitsland met de bondgenoten hoe het Oekraïense leger op de lange termijn kan worden gesteund.||https://www.volkskrant.nl/nieuws-achtergrond/oekraiense-legerleider-oorlog-woedt-tot-in-2023-russen-kunnen-worden-verslagen-met-nieuwe-vs-raket~b1fa484d2/
2022-09-08||Een zoektocht naar nieuwe maatstaven golft door het Nederlandse museumland||De beroemde bier- en pislucht uit de al even beroemde Beanery-bar van de Amerikaanse kunstenaar Edward Kienholz walmt je in het Amsterdamse Stedelijk niet langer tegemoet. En in het Van Abbemuseum hangen klassiekers als het sneeuwlandschapje van Max Beckmann of Jörg Immendorffs BrrrD-DDrrr Café Deutschland niet aan de muur. Wel waarschuwt een oranje tekstbordje bij menig 17de-eeuwse regentenportret in het Groninger Museum: pas op, VOC-besmet! En blijken de realisten in Museum Arnhem er niet alleen antifascistische maar ook fascistische sympathieën op na te hebben gehouden, volgens de bijgeleverde informatie. De Nederlandse musea zijn in transitie. Door het hele museumland golft een zoektocht naar nieuwe maatstaven. Bekende namen moeten het veld ruimen; nog onbekende kunstenaars nemen hun plaats in. Doel: een nieuwe canon met meer aandacht voor andere culturen, vrouwen, maatschappelijke issues en vergeten materialen als textiel en keramiek. Mannelijke dominantie? Exit! Westerse blik? Passé! Gouden Eeuw? Nee, dank u, aandacht voor slavernij! Het is de ingrijpendste herstructurering in de museumwereld sinds de introductie van witte muren, een kleine tachtig jaar geleden. Ook wat de onderliggende attitude betreft: dat de stilistische ontwikkeling en artistieke autonomie, als leidende principes voor collectievorming en -presentatie, hun beste tijd hebben gehad. En dat kunst er in de eerste plaats is om maatschappelijk belangrijke verhalen te vertellen, en niet om navelstaarderig naar de kunsthistorie te kijken. Kortom, hoe kan het museum zich aansluiten bij wat zich buiten de museummuren aan opvattingen en discussies al langer afspeelt? Een rondgang door Nederland geeft blijkt van de vele manieren waarop dit gestalte krijgt: van kleinschalig tot ingrijpend, van bescheiden tot alomvattend. De Nederlandse musea zijn in beweging, ‘zoals de geschiedenis altijd in beweging is’, laat Stedelijk-directeur Rein Wolfs per persbericht weten. De vijf opmerkelijkste bevindingen en collecties. Het zal een van de meest drastische ingrepen zijn in de geschiedenis van het Stedelijk. Dit weekend opent in het Amsterdamse museum het sluitstuk van een alomvattende herverkaveling van de collectie: de periode tot 1950. Al eerder had het museum de opstelling van de verzameling vanaf 1950 in een tweetrapsraket op de schop genomen. Daar was het ook wel aan toe; voor velen was het Stedelijk nog steeds het museum van Barnett Newman en Willem de Kooning en de Beanery-pislucht. Te wit, te macho, te westers. En dat vonden ze in het museum ook. Een mix van beroemde, minder beroemde en totaal onbekende kunstwerken is nu uit de kelder opgediept. Letterlijk: uit het depot waar ze waren vergeten, plus uit de ondergrondse museumzaal waar de vorige directeur Beatrix Ruf ze naartoe had verbannen. De nieuwe, driedelige collectieopstelling toont de kunst over de afgelopen anderhalve eeuw niet langer als een louter stilistische ontwikkeling. Olieverfschilderijen, zwart-witfoto’s, geknoopte sisal, abstract videomateriaal, imitatiebatik, een minimalistisch pvc-reliëf, plastic stoelen en elektronische klanken – het zijn niet langer opzichzelfstaande artistieke uitingen, maar residuen van een tijdsperiode. Als leidraad is de geschiedenis van de kunst vervangen door een historisch overzicht van maatschappelijke ontwikkelingen, met terugkerende topics: migratie, emancipatie, maatschappelijk verzet, kolonialisme, globalisering. Door het zalenparcours wandel je van thema naar thema: de utopische jaren van De Stijl, de vrijheidsstrijd in ‘ons Indië’, de jazzy jaren zestig, de dekolonisatie, de doorbraak van vrouwelijke kunstenaars, machismo, krakersrellen, industrialisatie en ecologisch onheil. Het duizelt je soms voor de ogen, door de versnippering van het verleden in tientallen ongelijksoortige topics, nieuwe invalshoeken en onverhoedse combinaties. Zo hangen tegenover de immense parkiet-met-meermin-en-gatenplantcollage van Henri Matisse twee verwante florale schilderijtjes van de Haïtiaanse kunstenaars Robert Saint-Brice en Gesner Abelard, met tekstbordjes over de pan-Afrikaanse cultuur, filosoof en staatsman Léopold Senghor, dromen, voorouderlijke tradities, voodootempels, de napoleontische bezetting, de negritudebeweging en Stedelijk-directeur Willem Sandberg. Bij de foto’s die Henri Cartier-Bresson maakte van de inauguratie van Soekarno als eerste president van de Republik Indonesia gaat alle informatie over Cartier-Bressons partner, de in Indonesië geboren danseres en dichter Ratna Mohini, omdat zij degene was die de fotograaf bij de machtswisseling in 1945 wist binnen te loodsen. Het onderscheid tussen een correctie en hypercorrectie van de geschiedenis is niet altijd even duidelijk. Overigens koos het museum, na de chaotische kelderopstelling met het Rem Koolhaas-doolhof van staalplaten, weer voor de ordening te midden van witte muren, enkele gekleurde wanden daargelaten. Keurig gerangschikt. Niet experimenteel. Overzichtelijk. Verantwoord. Daarmee wedt het museum op twee paarden: om de reguliere bezoeker niet van zich te vervreemden en toch ruimte te geven aan een herschikking van de collectie naar actuele inzichten die de blik en geest op scherp wil zetten. Het is grotendeels aan de onlangs overleden Liesbeth Brandt Corstius te danken dat Museum Arnhem een voortrekkersrol opeiste in het doorbreken van de eenzijdige (lees: witte, westerse mannen)blik op de kunst. Met als doel meer aandacht voor kunst van vrouwen: 50 procent van alle aankopen en tentoonstellingen, een unicum. We schrijven de jaren tachtig. Inmiddels zijn we veertig jaar verder; het Gemeentemuseum Arnhem heet nu Museum Arnhem en het gebouw is verbouwd en opnieuw ingericht. Even drastisch als het voornemen van Brandt Corstius destijds, of zelfs drastischer. Gewoon van kunst genieten is geen optie. Wat zich niet tot het maatschappelijke debat verhoudt, is uit de museumzalen weggesneden. Er lijkt in de collectieopstelling, aangevuld met bruiklenen, geen ander actueel thema aan bod te komen dan een kritische bejegening van het koloniale verleden, de klimaatcrisis en politieke polarisatie. Op zich een begrijpelijke rectificatie, omdat de monomane aandacht voor kunst als een louter stilistisch proces, die lange tijd in museumland leefde, aan een grondige revisie toe was. Dat neemt niet weg dat de eenzijdigheid van die vroegere stilistische benadering nu is vervangen door een even eenzijdige benadering van kunst als pamflettistische uiting. De visuele sensatie legt het af tegen maatschappelijk belang. De hoofdpersoon in Shana Moultons video Whispering Pines is een slachtoffer van de ‘maakbare consumptiemaatschappij’. De 17de-eeuwse Melchior d’Hondecoeter schilderde zijn dieren en planten ‘vanwege hun symbolische betekenis voor mensen’. De vroegere aandacht voor de ambachtelijkheid van de neorealisten maakt plaats voor ‘waardering voor maatschappelijke betrokkenheid en activisme’. Het Arnhemse museum was lange tijd strijder tegen de mannelijke dominantie en voorvechter van vrouwenkunst, waarbij directeur Brandt Corstius zocht naar een fiftyfifty-oplossing. Die subtiliteit is nu voorbij. Ook wat de beeldende veelzijdigheid betreft. Of zoals Saskia Bak, de huidige directeur, in de Volkskrant benadrukte: ‘Vanaf nu laten we zien wat ontwerpers en kunstenaars te vertellen hebben over actuele thema’s zoals klimaatverandering, migratie, identiteit en gender.’ ‘Welkom in de Gouden Eeuw’ zijn de openingswoorden die Mieke van der Weij uitspreekt in de audiotour van het Westfries Museum. Niet direct een eigentijdse binnenkomer. Zeker niet voor een museum dat zich in de 17de eeuw heeft gespecialiseerd, de Gouden Eeuw in Hoorn. Uit alles in het museum blijkt dat Hoorn, een van de belangrijkste steden in de koloniale handel, zijn identiteit ontleent aan de ‘verdiensten’ van de Verenigde Oost-Indische Compagnie en de West-Indische Compagnie. Een portret van Michiel de Ruyter, talloze oude scheepsmodellen, 17de-eeuwse interieurs en manden vol specerijen: met uitzondering van een enkele zaal wordt er in Hoorn een trotse historie getoond die het museum niet een-twee-drie ter discussie stelt. Ook niet als het maatschappelijke protest ertegen toeneemt. Kijk hoe omzichtig het museum elf jaar geleden omging met de kritiek op het standbeeld van de in Hoorn geboren Jan Pieterszoon Coen, dat al bijna honderddertig jaar recht voor de deur van het museum staat. Om kort te zijn: na een fictief, door het museum georganiseerd proces (‘De zaak Coen’), met getuigen voor en tegen en een uitspraak van rechter Maarten van Rossem (‘Mijn oordeel luidt dat Jan Pieterszoon Coen wel degelijk standbeeldwaardig is’), staat het beeld er nog steeds. Inmiddels belicht het museum met de online-expositie Pala – Nutmeg tales of Banda ook de keerzijden van J.P. Coens nootmuskaatmonopolie. Het is een voorbode van de drastische veranderingen die het Hoornse museum gaat doorvoeren: vanaf begin volgend jaar tot medio 2025 gaan de historische gebouwen aan de Roode Steen op de schop. En de collectieopstelling. Dat is hoognodig. Volgens directeur Ad Geerdink is er te lang door een 19de-eeuwse, nationalistische bril naar de 17de eeuw gekeken, ‘naar wat die periode ons aan rijkdom bracht, niet wat ze anderen heeft gekost’. Het museum moet vanaf 2025 ‘een meerstemmig perspectief op het verleden geven’, zegt Geerdink. ‘Niet alleen wat de 17de eeuw voor de elite heeft betekend; ook voor de migranten, de tot slaaf gemaakten, de massa en de positie van de vrouw. De 17de eeuw heeft Hoorn veel opgeleverd, maar de stad staat ook open voor de keerzijde.’ Het plan is om dat naast tijdelijke tentoonstellingen te laten zien in een twintigtal thematisch ingerichte ‘wonderkamers’. Met aandacht voor onder andere de slavernij, klimaatveranderingen in de 17de eeuw en (natuurlijk) J.P. Coen, maar ‘zonder het geheven vingertje over wat goed en fout is’, verzekert Geerdink. Ze schittert en straalt je tegemoet, de gigantische vitrine vol zilveren kannen, potten, bekers en andere tafelstukken. Wat een rijkdom! Wat een weelde! Kleine kanttekening: al dat zilver kwam niet alleen uit het door ons en andere westerse landen geconfisqueerde buitenland, er werd ook nog eens koffie, thee en warme chocolade uit gedronken waarvoor de bonen en blaadjes door talloze onderbetaalde lijfeigenen werden geplukt. Reden dat het Groninger Museum naast de imposante zilvervitrine een tekstbordje heeft bevestigd, met informatie die u vroeger niet kreeg voorgeschoteld. Over de zesduizend tot slaaf gemaakten die halverwege de 19de eeuw in Suriname op de koffieplantages moesten werken. Dat er in het 19de-eeuwse Groningen maar liefst 23 winkels waren voor koffie, cacao en thee, bestemd voor de witte elite die thuis met de pink omhoog uit al die glinsterende bekers, kannen en potten haar exotische lekkernij zat te slurpen. Over extra tekstbordjes gesproken, het stikt er tegenwoordig van in de Nederlandse musea. Er is ook heel wat uit te leggen. Wie is die geschilderde zwarte man met tulband, ijzeren ‘halssieraad’ en koperen oorring op de achtergrond? Wat hield het in 1830 ingevoerde ‘cultuurstelsel’ in? Verraadt de verheerlijking van de ‘nobele wilde’ niet een racistische, koloniale blik? Op zich een aanwinst, deze aanvullende uitleg, maar meer dan kritische voetnoten zijn het niet. De collectieopstelling blijft grosso modo even traditioneel als voorheen, ingedeeld naar stroming en tijdvak, hobbelend van hoogtepunt naar hoogtepunt. Een zaaltje Groningse notabelen, een zaaltje New Yorkse graffiti, postmodernistisch design van Alessandro Mendini en consorten, schilderijen van De Ploeg. Een totale herbezinning op de verzameling is het niet; de oude canon voor wat van belang is blijft grotendeels intact. Nee, dan het Van Abbemuseum. Als het gaat om een totale museale rehang, een heroverweging en herinrichting van de collectie en een andere bejegening van de bezoeker, neem dan de trein naar Eindhoven. Oké, de ingang zit tegenwoordig aan de achterzijde van het gebouw, te bereiken via het plakkerige bierplaveisel van het Stratumseind. Maar eenmaal binnen zult u ogen tekortkomen voor wat er wordt geboden. Over een veranderende canon gesproken: alles is anders. In zulke mate dat van enige herkenning weinig sprake is. Het is zoeken naar de publiekslievelingetjes. René Daniëls hangt in een aparte ruimte, Rineke Dijkstra boven in een smalle gang, de collectie Duitse naoorlogse expressionisten is nergens te zien. Voor de reguliere bezoeker zijn er weinig aanknopingspunten. Begrijpelijk: een nieuwe canon wordt door nieuwe, dus onbekende namen opgebouwd. Als het over ‘inclusiviteit’ gaat, heeft het Eindhovense museum alle registers opengetrokken, in alle denkbare toonsoorten. Er zijn reliëf-‘schilderijen’ voor blinden. Iris Kensmil schilderde vrouwelijke voorvechters als Angela Davis, Patricia Kaersenhout portretteerde ‘trotse rebellen’ als Gloria Wekker. Wendelien van Oldenborgh eiste in een video het ‘recht op het lelijke’ op. Er is ecologische aandacht voor de gevolgen van de orkaan Katrina (een kleurig New Orleans-huisje met regenwateropvangsysteem van Marjetica Potrc), de chemische industrie (video van het Karrabing Film Collective) en de ‘giftige’ filmwereld (video van Pauline Boudry en Renate Lorenz). En dat terwijl het programmatische niet ten koste gaat van de visuele impact. De inrichting is gevarieerd en is er duidelijk op gericht de bezoeker op een indringendere en informatievere manier bij het werk te betrekken. Met aangepaste architectuur, gekleurde muren en wanden van textiel. Portretschilderijen hangen tegen individuele wanden waarin aanvullend foto- en archiefmateriaal is verwerkt. Terwijl ook het museum zelf zijn archief heeft doorgespit, door het koloniale tabaksverleden van de familie Van Abbe te belichten en het onfrisse NSB-tentoonstellingsprogram tijdens de Tweede Wereldoorlog. De consequentie om ‘verrassende verbanden’ te leggen, zoals op de muur staat gedrukt, is tot het uiterste doorgevoerd. Wellicht iets te goed: werkelijk geen enkele cultuur, sekse, zintuig of maatschappelijk thema is vergeten. Op het gevaar af dat er in het Van Abbe te veel wordt getoond en de presentatie te radicaal is. Het mag zo zijn, als experiment is het geslaagd. Een voortrekkersrol die je van een museum mag verwachten.||https://www.volkskrant.nl/cultuur-media/een-zoektocht-naar-nieuwe-maatstaven-golft-door-het-nederlandse-museumland~b2ed375d/
2022-09-08||Mooie musical hoor, Les Misérables, maar ik weet nu pas hoeveel gelaagder het boek is||In 1986, toen de musical nog geen verdacht genre was maar iets hips waarvoor je helemaal naar Londen moest, namen mijn lieve en gulle ouders mij mee naar Les Misérables, toen net uit. Hoewel ik Frans studeerde had ik het boek van Victor Hugo uit 1862, waarop de musical is gebaseerd, nooit gelezen. In het Palace Theatre kon je een speld horen vallen toen een meisje stierf in de armen van haar onbereikbare geliefde, gelukkig wel pas nadat ze samen nog gauw een ontroerend duet hadden gezongen. Dat Les Misérables ook over armoede en onrecht ging, wist ik vooral uit de liedjesflarden die in mijn hoofd bleven hangen en die ik tijdens het stofzuigen nog wel eens hartstochtelijk door de kamer brul (‘At the end of the day you’re another day older/ and that’s all you can say for the life of the poor!’). Deze week kwam ik er eindelijk achter hoe gelaagd en interessant het échte Les Misérables is. Niet dat ik Victor Hugo’s roman in het Frans las, daar ben ik nog altijd te lui voor. En het hoeft ook niet meer want er is nu een complete Nederlandse vertaling verschenen, gemaakt door Tatjana Daan en uitgegeven door Papieren Tijger. De uitgever meldt dat het boek lange tijd alleen in het Nederlands te lezen was in sterk verkorte versies die dit ‘imposante literaire bouwwerk’ geen recht doen, wat ook geldt voor de talloze filmische en theatrale bewerkingen: ‘Hugo’s verhaal is zoveel rijker en verrijkender.’ Wie De miserabelen leest, kan het daar alleen maar mee eens zijn. De roman telt 1.366 pagina’s en is niet goedkoop: 65 euro. Maar dat is ongeveer wat een kaartje voor de musical kost die over een paar maanden weer in de Nederlandse theaters te zien is, en niks ten nadele daarvan, maar het boek biedt echt veel meer. Niet alleen heeft Tatjana Daan Victor Hugo’s tekst prachtig vertaald, ze dist daarnaast een schat aan informatie op in de vorm van 1.687 voetnoten waarin ze de moderne lezer elk mogelijk onbekend woordje uitlegt, elke naam toelicht en tevens vertelt hoe Frankrijk was georganiseerd in de tijd waarover Hugo schrijft. Vertalers, wil ik maar zeggen, kunnen niet genoeg geprezen worden. En daarom is het zo fijn dat komende donderdag in de Amsterdamse Vondelkerk de jaarlijkse Martinus Nijhoff Vertaalprijs wordt uitgereikt (35 duizend euro), dit jaar aan Margreet Dorleijn en Hanneke van der Heijden voor hun vertalingen van onder meer het werk van Nobelprijswinnaar Orhan Pamuk. Leve de vertaler.||https://www.volkskrant.nl/cultuur-media/mooie-musical-hoor-les-miserables-maar-ik-weet-nu-pas-hoeveel-gelaagder-het-boek-is~bceb9b8b/
2022-09-08||Het vermijden van goed onderzoek is pas echt schadelijk voor het oversterfte-debat||Het probleem met het debat over de oversterfte is dat het zo enorm gepolariseerd is, zoals inmiddels álle coronadebatten: er kan geen woord meer worden gezegd zonder dat de spreker wordt beschuldigd van het opzettelijk verzwijgen van relevante feiten. In het geval van de oversterfte is de aanname van sommigen natuurlijk vooral dat de vaccinaties nogal wat slachtoffers eisen, maar dat het kabinet en het RIVM dat willen wegmoffelen en daarom geen toegang geven tot hun gegevens. Vooropgesteld: er is het afgelopen jaar in binnen- en buitenland al heel wat onderzoek naar de oversterfte gedaan en daaruit bleek geen enkele relatie met de vaccinaties. Integendeel: de bescherming tegen overlijden door corona is zeer hoog, zoals iedereen in de verpleeghuizen kan beamen, maar in de onderzochte periode van acht weken na vaccinatie daalt ook de kans om te overlijden aan iets anders dan corona. Vaccinatie is, zeker voor kwetsbare mensen, een goed idee. Dat neemt echter niet het probleem van de onverklaarbare oversterfte weg. De Tweede Kamer wil al maanden weten hoe het komt dat op dit moment wekelijks nog steeds honderden mensen meer overlijden dan in de jaren voor corona, maar een bevredigend antwoord heeft minister Kuipers nog niet weten te geven. Is het een langetermijneffect van de coronabesmettingen? Zijn het de kwalen die tijdens de lockdowns in de overbevolkte ziekenhuizen niet zijn behandeld en die nu hun tol eisen? Speelt vaccinatie op langere termijn wellicht toch een rol? Om daar achter te komen moeten de databestanden met de doodsoorzaken worden gekoppeld aan gegevens over wie er op welk moment besmet was met corona of juist gevaccineerd. Het RIVM en de GGD’s zien daartoe geen mogelijkheid uit angst de privacyregels te overtreden. De onafhankelijke onderzoekers die het onderzoek op verzoek van de Tweede Kamer deden, gooien het bijltje er daarom bij neer. Nu is er niets mis met een zeer terughoudende omgang met privacygevoelige gegevens, maar in dit geval is het een kwestie van afspraken maken. Dit onderzoek moet eenvoudig te doen zijn zonder dat individuele patiëntgegevens op straat komen te liggen. Het maatschappelijk belang is groot genoeg, want dit is geen kwestie die achter ons ligt. Juist om in de toekomst betere, beredeneerde politieke beslissingen te nemen over lockdowns en vaccinatiecampagnes is het relevant dat alle mogelijke implicaties bekend zijn. Alleen al daarom zouden kabinet en Tweede Kamer er goed aan doen dit onderzoek door te drukken, nu de betrokken instanties zich kennelijk geremd voelen. Dat ze daarmee bij sommigen de indruk wegnemen dat er iets onwelgevalligs te verbergen valt, is dan mooi meegenomen.||https://www.volkskrant.nl/columns-opinie/het-vermijden-van-goed-onderzoek-is-pas-echt-schadelijk-voor-het-oversterfte-debat~b7c4efbc/
2022-09-08||Kwaliteit leefomgeving in Nederland laat nog zwaar te wensen over||Dit concludeert het PBL in de Monitor nationale omgevingsvisie 2022, waarin het bureau tweejaarlijks inventariseert wat er terechtkomt van de doelstellingen die de overheid heeft vastgelegd in de Nationale Omgevingsvisie (Novi). De overheid bepaalde dat bij de uitbreiding van verstedelijkt gebied locaties gemeden moeten worden waar de bodem daalt, evenals plaatsen die belangrijk zijn voor de waterhuishouding, zoals diepe polders of veenweidegebieden. Het PBL stelt nu vast dat sinds 2000 het aantal woningen in dergelijke gebieden met ruim een kwart is toegenomen. Langs de bedding van grote rivieren, in de winterreservoirs voor overtollig water, is het aantal woningen de afgelopen tien jaar verdubbeld. Nederland heeft in Europa het laagste aandeel hernieuwbare energie, concludeer het PBL. Het door de EU opgelegde doel van 14 procent in 2020 haalde Nederland slechts door een uitruil met Denemarken. Hoewel zonnepanelen bij voorkeur op daken en niet in weidevelden geplaatst dienen te worden, groeide het totale vermogen van zonnepanelen op velden met 280 procent sterker dan dat van panelen op daken. Fijnstof bedreigt de luchtkwaliteit. De maximale waarden die de WHO daarvoor heeft opgesteld, werden in 2020 nog nergens in Nederland gehaald, stelt het PBL. Daarnaast worden ruim zes miljoen inwoners blootgesteld aan geluidsniveaus van het wegverkeer die boven de norm van de WHO (53 decibel) liggen. ‘Het aantal mensen dat in 2018 last had van ernstige geluidshinder rondom Schiphol is ongeveer 60 procent groter dan in 2004’, stelt het rapport. Dat was alleen in 2020 tijdelijk minder, maar dat kwam door de coronapandemie. Ook op het vlak van natuur blijft Nederland achter bij de eigen ambities. Het doel om tussen 2011 en 2027 80 duizend hectare ‘nieuwe natuur’ aan te leggen, is nog bij lange na niet gehaald. De ambitie om dat doel in 2018 al te realiseren, is mislukt. In het tempo van de laatste vier jaar zal het pas in 2030 gehaald worden, volgens het PBL. Intussen is de toestand van de Nederlandse natuur nog altijd ‘matig of slecht’ voor het voortbestaan van soorten en ecosystemen. Zo’n 90 procent van de habitattypen uit de Habitatrichtlijn hebben een matige tot zeer ongunstige staat van instandhouding. Al met al nam tussen 2000 en 2018 de ‘verstening’ voor wonen, werken en de infrastructuur in Nederland sterker toe dan in alle andere EU-landen, gemeten naar het aandeel in het totale landoppervlak. Het PBL wijst erop dat voortschrijdende verharding van de grond in Europa in toenemende mate wordt gezien als een milieuprobleem dat aangepakt moet worden. Het PBL concludeert dat ‘het nog een flinke klus is om in Nederland de omgevingskwaliteit op orde te brengen’. De grootste opgaven voor de ‘hardnekkige problemen’ liggen volgens de onderzoekers in het terugdringen van de CO2-uitstoot in industriegebieden bij Amsterdam en het Noordzeekanaal, Chemelot en de havengebieden van Rotterdam, Zeeland, Delfzijl en Eemshaven. Er is volgens het PBL ook goed nieuws: het vestigingsklimaat is verbeterd. Nederland staat op nummer 4 van de concurrerendste economieën ter wereld. Ook is de bereikbaarheid van wonen en werken verbeterd: tussen 1996 en 2020 nam de nabijheid van wonen en werken met 5,4 procent toe, aldus het PBL. Nieuwe woon- en werklocaties worden geheel volgens de beleidsdoelen grotendeels binnen bebouwd gebied aangelegd. Daar staat tegenover dat in 2020 het aantal inwoners in bestaand bebouwd gebied voor het eerst sinds vele jaren weer afnam, terwijl dat daarbuiten bleef toenemen.||https://www.volkskrant.nl/nieuws-achtergrond/kwaliteit-leefomgeving-in-nederland-laat-nog-zwaar-te-wensen-over~b3185738/
2022-09-08||Met deze doe-het-zelf-tips op TikTok maak je van elke outfit een op-en-top modespektakel||Een vermakelijke afleiding, een manier om makkelijk met andere mensen in contact te komen, een doorgeefluik vol desinformatie en nepnieuws, iets waarop alleen domme dansjes te zien zijn, een gevaarlijke verslaving – wat mensen ook van het sociale medium TikTok vinden, het valt niet te ontkennen dat het ongekend populair is. Bijna alle sociale netwerken maken een enorme groei door, maar TikTok steekt er met kop en schouders bovenuit. Begin dit jaar hadden 3 miljoen mensen in Nederland de app gedownload, ten opzichte van 1,7 miljoen in 2021 – een stijging van 75 procent. Ruim de helft van al die gebruikers is elke dag actief op het platform. En hoewel TikTok wordt gedomineerd door Gen Z, gebruiken steeds meer mensen van tussen de 20 en 30 jaar de app en zijn er inmiddels ook zo’n 685.000 tiktokkende 40-plussers. Ik ben ook een van de mensen die onlangs een account heeft aangemaakt. Een half jaar geleden was ik nog een complete leek, maar inmiddels weet ik dat er in bepaalde hoeken op TikTok veel leuks te beleven en te zien valt, met name op het gebied van mode en styling – mijn vakgebied. In het begin kwam ik vrij algemene outfit-video’s tegen: mensen die zichzelf via hun spiegel filmden om te laten zien wat ze die dag aan hadden. Soms wel aardig, maar meestal niet bijster inspirerend. Na een beetje doorklikken en scrollen werd mijn ervaring echter veel beter. Je ‘bouwt’ namelijk je eigen openingspagina (de zogenoemde ‘for you’-page) door lang te kijken wat je leuk vindt en snel weg te klikken wat je niet zint. Ik ontdekte daardoor dat TikTok mij de mogelijkheid biedt om op een laagdrempelige manier te leren wat ik nog niet kan. In mijn geval: ik ben als stilist goed in cureren, in elementen bij elkaar brengen, een nieuw, gelaagd geheel te creëren, maar ik heb nooit geleerd dingen daadwerkelijk te máken. Dankzij TikTok kwam daar verandering in. Want wat mij echt heeft gegrepen, zijn de duizenden doe-het-zelf-video’s. Ik heb leren haken, naaien, maken en vermaken, gewoon via de telefoon – mijn eerste gecrocheerde croptop is bijna klaar. Er zijn voor elke techniek, voor elk kledingstuk en voor alle accessoires instructiefilmpjes te vinden. Dit zijn de vijf leukste voorbeelden van zelfmaaktrends op TikTok: Crochet – ouderwets haakwerk – is op TikTok een heus ding. De beginselen kijk je af van account @ieffinghateeverything. Zij heeft op het moment van schrijven slechts twee video’s gepost, waarvan de simpele steekuitleg behoorlijk vaak bekeken is – je hoeft namelijk niet veel volgers te hebben om viral te gaan op TikTok, als de inhoud mensen maar aanspreekt. Als de beginselen in de haak zijn, neem dan een kijkje op de accounts van Tori Recuparo (@tori_rec), Laura Tønder (@couturekulten), Shirley Yu @shirleydesignsthings en Lotta Lavanti (@medium_sized_daddy). Gecrocheerde croptops en cowboyhoeden zijn misschien niet voor iedereen weggelegd, maar in ieder geval wel inspirerend en verrassend. Wel heel draagbaar: de zachte crochettassen van Hannah Cocco (@hannahcocco5). Grote TikTok-accounts zijn vaak (ook) populair wegens het hoge #satisfying-gehalte. Zoals het account @jewelrysatisfying – het slijpen, bewerken en polijsten van stenen door deze kleine fabriekseigenaar is simpelweg bevredigend om naar te kijken. Uit dezelfde categorie: ASMR. Dat staat voor autonomous sensory meridian response en houdt in dat je een prettig gevoel ervaart bij bepaalde geluiden, beelden of aanrakingen. Zoals het geluid van krakend beddengoed, of kraaltjes die in een bakje vallen. Wil je zelf aan de slag? #wirejewelry, voor sieraden gemaakt uit ijzerdraad, is erg populair. Een andere favoriet: de bloemen- en citrusjuwelen van het account @fencesitterdesigns. Dennis Morris (@apollosjewelry) tovert lepels om tot ringen en in de populairste video van @amy2021creations is te zien dat je zelfs van een bierflesje een ring kunt maken. Oude kleding een nieuw leven geven – het is al een tijdje aan de hand. Niet duur, origineel en bovendien duurzaam. Dankzij TikTok hoeft het ook niet meer gelijk precies te passen: verschillende accounts nemen je laagdrempelig bij de hand om tweedehandskleding op maat te maken, óf, nog leuker, volledig te transformeren. Van een groot T-shirt naar een jurk bijvoorbeeld, of van een deken naar een jas. Zoek op #thriftflip voor meer voorbeelden. Veel creatievelingen verkopen hun zelfgemaakte creaties ook, in kleine, vaak zelf gebouwde online boetieks. Dustbags zijn die stoffen tasjes, al dan niet voorzien van een logo, die je soms krijgt bij de aankoop van een nieuw paar schoenen of een tas. Sowieso niet weggooien, want ze zijn ontzettend handig om bijvoorbeeld je ondergoed of sokken in mee te nemen als je op reis gaat, en anders kun je er iets van maken met behulp van TikTok. Shalese Atlanta (@shaleseatlanta) gaat voor korsetten (geïnspireerd op de klassieke lingerie die we kennen uit de tijd van Marie Antoinette), Sierra Williams (@cozygf) tovert ze om tot kussens. Het account @utopia.us maakt schoudertassen en shorts en R’Bonney Gabriel (@rbonneynola) maakt er een weekendtas van. Stop met zoeken naar de perfect fit, want de best zittende spijkerbroek customize je zelf. Crop (kort in), re-size (vermaak tot een andere maat) en distress (creëer een versleten effect) met behulp van de ideeën op het account van @babyciladenim, of maak er een tas, beenwarmer of lampenkap van zoals Bibi-Jane (@bibijaneagelica) dat doet. En kijk ten slotte af hoe facepainter Marija (@marijacreates) haar tekentalent gebruikt om #denimart te maken.||https://www.volkskrant.nl/cultuur-media/met-deze-doe-het-zelf-tips-op-tiktok-maak-je-van-elke-outfit-een-op-en-top-modespektakel~bf7a210b/
2022-09-08||Een quilt kan zomaar een nieuw begin zijn, of een bron van troost||Mijn vader is dood en ik quilt. Ik zie hem voor me: zijn lichtgrijs geworden witblonde haar, zijn vriendelijke grijsblauwe ogen, zijn blik elders. Elke dag droeg hij een overhemd, van katoen. Vroeger, toen hij nog bij een bank werkte, lichtblauwe of witte met streepjes, later, na zijn pensioen frisse ruiten, maar altijd: buttondown. Het was Eerste Kerstdag, vorig jaar, en ik was thuis aan het quilten. Ik hou niet van Kerst, het is gedoe met familie, het gaat over dingen die er zouden moeten zijn, dingen die niet lukken. Mijn vader en ik: we doen normaal tegen elkaar, maar de laatste jaren voelt het steeds geforceerder, en hoewel mijn vader vaker zwijgt dan praat, denk ik dat hij het ergens wel merkt, een dochter die hem uit de weg gaat. Een paar dagen ervoor, rond zijn verjaardag in december, stuurde ik hem een brief. Hij is ziek en ik wil hem uitleggen wat er met mij is gebeurd als 11-jarige, waardoor ik me van hem heb afgekeerd. Mijn vader schreef me terug. Ik ontving zijn e-mail eerder die ochtend. Zijn reactie doet me pijn, om alles wat hij me niet schrijft. Maar mijn brief moet hem ook pijn hebben gedaan. Al dertig jaar splijt de draad die ons aan elkaar verbond, nooit eerder heb ik hem verteld wat het met me heeft gedaan, omdat een 11-jarige dat niet kan. En nu, de draad kan nauwelijks dunner. Wat hij mij ook had geschreven, het had niet kunnen helen wat er in mij leefde. We spraken een andere taal, ik een taal die me hielp mijn gevoelens over hem te rangschikken, maar ook een taal die me verder van hem afdreef. Maar toch. Onze briefwisseling brengt stukjes aan het licht, misschien kunnen we elkaar ooit beter gaan begrijpen. Het was Kerst, mijn dochters zaten bij me, ook zij stikten lapjes aan elkaar, we neurieden mee met Taylor Swift. Mijn man was bezig in de keuken. Ons huis rook naar rozemarijn en knoflook, straks kwam zijn familie bij ons eten. Een grote quiltring lag op mijn schoot, met kleine steekjes stikte ik diagonaal de laatste stukken van mijn deken aaneen. Ik geloof zelfs dat de zon door het raam naar binnen scheen. Niet alles klopte, maar wat er was, was heel. Ik hou van quilten. Gedachten die door je naald vloeien. Er zou een dag kunnen komen waarop ik mijn vader in zijn ogen durfde te kijken. Misschien zou ik zien wat hij had gevoeld toen hij de brief las. In de verte zou het kunnen voelen als een nieuw begin. December liep af, we zaten allemaal binnen, de quilt waaraan ik in het voorjaar was begonnen was af op Nieuwjaarsdag. In januari overlijdt mijn vader, plotseling, nog voor ik hem weer in zijn zachtaardige blauwgrijze ogen heb kunnen kijken. Er is zo veel dat uit elkaar valt, voor mijn moeder, voor mijn zus, voor mij. Mijn vader heeft nauwelijks bezittingen om te koesteren. Stilletjes staan we voor zijn kledingkast vol overhemden. Ruitjes, streepjes, lichtblauwe. Ik maak van al zijn overhemden een quilt voor je, zeg ik tegen mijn moeder. Het idee alleen al geeft troost. Niet veel later, nog voor ik de overhemden in mijn bezit heb, komen ze al: grimmige gedachten. De uren die ik in deze quilt steek, het zullen er meer zijn dan de uren die mijn vader met mij doorbracht. Uren van volle aandacht, kostbare aandacht die ik nooit van hem kreeg. Ik zal er minstens een jaar zoet mee zijn. Alles wat ik voel over de relatie met mijn vader, alle emotie, schaamte, verdriet, gemis, verwarring, worden strepen, ruiten, lichtblauwe vlakken. Ik snijd ze in kaarsrechte lapjes van vijftien bij vijftien centimeter. Overzicht. Ik naai ze aan elkaar in een patroon van kleuren die bij elkaar gebracht iets nieuws zullen vormen. Dat is wat quilten met me doet: dit werkje gaat me helpen niet langer in te zoomen op de losrakende deeltjes. Ik zet kleine steekjes en hoop de deeltjes te vinden waaraan we samen vastzitten. Alle gedachten die ik heb, herinneringen, tranen, stilte, ze zullen door mijn handen gaan waarna ze veranderen in een lappendeken, in troost. De kilte die ik altijd voelde zal milder worden. Wanneer de quilt af is, geef ik hem aan mijn moeder, voor in haar nieuwe huis. Het zal voelen als een nieuw begin. Je maakt iets en het betekent iets – traditioneel gezien staat de quilt bol van symboliek. Ze werden (en worden) gemaakt voor geboortes, voor een kind dat uit huis gaat, voor trouwen en rouwen en geven vaak een schat aan informatie over hun schepper (of de ontvanger). Door bepaalde patronen in hun quilt te verwerken, konden de makers er een boodschap in stoppen – aan de kleurencombinatie van quilts van de Amish, waar quilten belangrijk is, valt af te lezen in welk dorp ze precies zijn gemaakt. Als gebruiksvoorwerp – als deken, sprei of isolerend wandkleed – zijn quilts oeroud, de Romeinen maakten ze al. Net als meer grootse uitvindingen (caesar salad!) ontlenen ze hun bestaan aan schaarste; versleten kledingstukken en gordijnen kregen een nieuw bestaan in de quilt. De ziel en zaligheid die mensen erin steken – al was het maar omdat het maken ervan zo tijdrovend is – is ook van alle tijden. Mocht de quilt ooit hebben geleden aan een stoffig imago, in deze tijd van overvloed aan spullen enerzijds en een gebrek aan tijd anderzijds, wint hij nóg meer aan betekenis – en er zat al zoveel in. Ik spreek drie makers over hun quilt. Wie: Hanna Hermans (35), textielontwerper en illustrator. Wat: Linnen quilt met Ohio Star-patroon en wollen tussenvoering. Het patchwork is met de naaimachine gedaan, de rest is handwerk. Wanneer: Gemaakt van lente 2021 tot en met zomer 2022 in ongeveer 100 uur. Hanna Hermans: ‘Ik kan extatisch worden van een goeie kleurenvondst. Dan gaat er bij mij iets aan. Dat moment komt vanzelf, maar steeds is het een verrassing. Het uitgangspunt voor deze quilt was de kleurencombinatie die ik in losse vierkante lapjes aan een witte muur had opgehangen. Een kleur verandert als je hem combineert met een andere kleur. Neem grijs; het is saai, maar combineer het met lila en het grijs wordt lichtblauw. Ik gebruik de stof bijna als verf. De gestreepte stof komt van een jurk die iemand die mij volgt op Instagram me stuurde. Ik vond dat zo lief, het jurkje stond me niet, maar ik wilde de stof eer aan doen. In deze quilt komen de lila streepjes tot leven. Steeds weeg je je keuzes af: de stof, de draad, het stiksel, de bies. Het wordt wel wat je wil, maar niet wat je van tevoren had bedacht. Een fijne parallel met quilten vind ik in het moederschap. Ze gaan allebei over in stukjes geknipte tijd. Om te kunnen illustreren, wat mijn vak is, heb ik grote lappen tijd nodig, maar met kleine kinderen zijn die er nauwelijks. Om te quilten zijn kleine stukjes tijd genoeg om aan elkaar te hechten. Het is een omweg om tóch iets tijdrovends te doen. ‘Voor deze quilt had ik op elke werkdag een half uur gereserveerd. De lapjes van de bovenlaag, het deel waarmee je begint, heb ik machinaal aan elkaar gestikt. In deze quilt zitten veel driehoekjes, dat geeft veel stukjes stof op een hoop. Je moet dan goed kijken en meten. Ik ben heel tevreden als ook aan de achterkant alles strak is weggewerkt. Het doorstikken van de quilt, dus de bovenlaag aanbrengen op de tussen- en de onderlaag, doe ik met de hand. Dat vind ik heel ontspannend. Het remt je af, want je kan niet sneller dan de snelheid van je ogen en je handen. ‘Elk steekje is door mijn eigen handen gezet, deze deken doe ik nooit meer weg. Quilten is tijd die ik aan mezelf geef. Het heeft een dubbele waarde: je hebt de lol van het maken, en als de quilt af is, slaap je elke dag onder je eigen idee van schoonheid. Bovendien voel ik me, als ik aan het quilten ben, onderdeel van een groter geheel; overal ter wereld, al generaties lang, houden mensen zich hiermee bezig. Als ik een zeldzame vrije dag heb, wil ik het liefst quilten met mijn beste vriendin, like the old days. Zoals vrouwen altijd bij het vuur zaten, samen bezig zijn. Er ontstaat iets, het is ultiem gezellig en je maakt deel uit van een heel rijke geschiedenis.’ Wie: Gert van Raalten (52), facilitair medewerker. Wat: Quilt in wording, getiteld ‘Adam & Steve’, stoffen applicaties op katoen. Machine- en handgemaakt. Wanneer: Begonnen eind 2019 en sindsdien een ‘ontelbaar’ aantal uren aan gewerkt. Gert van Raalten: ‘Een populaire stof bij het quilten is toile de jouy, bedrukt met landelijke taferelen, herder en herderinnetje, zulke dingen. Toen ik van een collega stof met brandweermannen erop kreeg, besloot ik mijn eigen toile de jouy te maken, maar dan uit mijn eigen leven gegrepen. Ik ben al vijfentwintig jaar samen met mijn man. Op een lieflijk lapje toile de jouy begon ik pontificaal iets nieuws te stikken: het verhaal van Adam en Steve – een knipoog naar religieuze Amerikanen die traditioneel gezien veel quilten en die Adam en Eve als het enige ideaal beschouwen. Op de stof appliqueerde ik twee mannen in het midden, en terwijl ik bezig was kwam ik op het een idee om stoere mannen – cowboy, brandweerman, houthakker – in een cirkel eromheen te plaatsen in een landelijke sfeer, met kippen en honden erbij. ‘Toen ik begon met quilten wilde ik alles perfect op elkaar afstemmen, met stoffen die bij elkaar horen. Tegenwoordig werk ik vrijer, met verschillende soorten stof en technieken door elkaar. Ik werk wel netjes, de achterkant van mijn patchwork moet net zo goed in elkaar zitten als de voorkant. Voor ik met quilten in aanraking kwam hield ik me bezig met tekenen, schilderen, miniatuurbeeldjes, pergamano (wenskaarten versieren); allemaal kortstondige oplevingen. Een vriendin leerde me borduren, daaraan was ik jaren verslaafd, tot ik van een borduurwerk een kussentje wilde maken en een quiltzaak binnenstapte. Sinds die dag, in 2009, heb ik ongeveer vijfentwintig quilts gemaakt, allemaal met een eigen verhaal. Wanneer ik tekende werd het nooit zoals ik het had bedacht, met quilten lukt dat wel. Met deze Adam en Steve-quilt vertel ik over mijn levensvisie, dat er méér is dan het traditionele huisje-boompje-beestje. Ik werk vaak aan meerdere quilts tegelijk. Soms wil ik dat deze quilt af is, maar hoe langer je ermee bezig bent, hoe meer je eigen hand erin gaat zitten en hoe specialer hij wordt. Quilten ontspant me, mijn werk ligt standaard bij ons thuis op tafel. Wanneer ik aan het koken ben en de rijst moet nog tien minuten, doe ik een stukje. Naast mijn quilt ligt een boekje waarin ik mijn al ideeën voor een volgend project opschrijf. Ik ben er de hele dag mee bezig.’ Wie: Alina Hoving (40), docent beeldende kunst. Wat: Handgemaakte quilt van op katoen gedrukte lino’s met daarop hond Cindy. De quilt heeft een oude molton als vulling en een rand met een sterrenpatroon. Wanneer: Gemaakt in 2003 en 2004 in ongeveer 100 uur. Alina Hoving: ‘Ik zat op de kunstacademie en mijn hond Cindy, met wie ik was opgegroeid, was mijn muze. Ze ging dood, ik had al eens lino’s van haar gemaakt en besloot die op stof af te drukken. Van die stof wilde ik een quilt maken om mezelf in haar te kunnen hullen. Deze quilt was mijn eerste grote textielproject, een organisch groeiend ding. Ik had een bijbaantje, tijdens de pauzes daar werkte ik telkens een stukje verder. Hogere kunst, dat waren beeldhouwwerken of video-installaties, dacht ik, maar gaandeweg ondervond ik dat ook stof kunst in zich kan dragen. ‘Mijn ode aan Cindy is een beetje onbehouwen gemaakt. Aan zogenaamde quiltregels heb ik me niet gehouden, eigenlijk heb ik alles verkeerd gedaan. Ik heb geen textielverf gebruikt, dus ik kan de quilt nooit wassen, hij is niet recht aan elkaar genaaid, de afmetingen zijn uit de losse pols, ik heb geen correcte Franse knoopjes toegepast en niet de juiste vulling gebruikt. Mijn enige spelregel is dat ik alles met de hand maak, ook de quilts die ik erna heb gemaakt voor de baby’s van vrienden en voor mijn eigen zoons. Quilten geeft me een nostalgisch gevoel. Met stof bezig zijn doe ik al vanaf mijn 6de, toen ik antieke lapjes uit mijn moeders naaimand viste. Als puber maakte ik patchworkjurken voor mijn Barbies. Wanneer ik quilt is het alsof ik weer dicht bij gebeurtenissen of mensen kan komen die alleen nog in mijn herinnering bestaan. Dit lapje komt bij oma vandaan, dat lapje was ooit een beer, dat andere weer een deken van mijn schoonvader. ‘In hetzelfde jaar dat ik de Cindy-quilt maakte, in 2003, begon ik aan een Dear Jane-quilt, naar een iconische Amerikaanse quilt uit 1863. Aanvankelijk sloten de vierkantjes niet perfect op elkaar aan, dus heb ik alles weer uit elkaar gehaald en voor alle lapjes papieren mallen gemaakt. Echt een monsterklus, en hij is nog steeds niet af. Eigenlijk had ik alle lapjes van tevoren moeten wassen, dat had ik niet gedaan. In een tussentijdse wasbeurt zijn de kleuren van een paar lapjes gaan uitlopen. Hierna wil ik daarom nog eens helemaal opnieuw beginnen, maar dan echt goed. Mijn handen moeten gewoon bezig zijn. In de trein neem ik vaak een vierkantje mee, en ook in de auto quilt ik als ik zelf niet rijd. Ooit wil ik vlas zaaien in mijn moestuin en zelf mijn linnen weven en kleuren. Daar zal ik mijn ultieme quilt van maken.’||https://www.volkskrant.nl/cultuur-media/een-quilt-kan-zomaar-een-nieuw-begin-zijn-of-een-bron-van-troost~b8dc8c6a/
2022-09-08||Cristóbal Balenciaga: zoveel meer dan naamgever van het hippe hedendaagse sneakermerk||‘Balenciaga!’, roepen clubkids die graag pronken met logo’s, ‘dat is hét merk voor coole sneakers en petjes.’ Balenciaga, weten modeliefhebbers, dat is momenteel het meest happening label van de planeet, onder leiding van de bejubelde Georgische ontwerper Demna Gvasalia. Balenciaga, weten ingewijden, dat is het modehuis dat werd opgericht door de Bask Cristóbal Balenciaga. En deze Cristóbal Balenciaga was zonder twijfel de meest virtuoze ontwerper die ooit geleefd heeft – ook volgens Coco Chanel, Azzedine Alaïa en Christian Dior. Van alle huidige kenners van het werk van Cristóbal Balenciaga zijn Miren Arzalluz, Véronique Belloir en Gaspard de Massé de meest ingewijden. Arzalluz is net als Balenciaga geboren en getogen in Baskenland. Ze is directeur van het Parijse modemuseum Palais Galliera, officieel ook wel het Musée de la Mode de la Ville de Paris, en was daarvoor curator en hoofd collectie van de Balenciaga Foundation in het Baskische plaatsje Getaria. Belloir is hoofdcurator van Palais Galliera en De Massé werkt bij het Parijse Balenciaga-archief. Alle drie zijn ze opgetrommeld om in Parijs een clubje Nederlandse pers te woord te staan over de Spaanse maestro en zijn nalatenschap. De reden: de grote tentoonstelling Meesterlijk zwart die het Haagse Kunstmuseum aan Balenciaga wijdt, een reprise van de Balenciaga-tentoonstelling l’Oeuvre au noir van Palais Galliera uit 2017. De Massé: ‘Ik leerde zijn naam kennen tijdens de lessen kostuumhistorie op mijn modeopleiding. Ik herinner me de foto’s van Irving Penn van modellen met beeldschone jurken, jassen en capes. Toen ik voor de Archives Balenciaga ging werken heb ik veel bijgeleerd. Maar nog steeds blijft hij me verrassen. In het Metropolitan Museum of Art, waar ze vele topstukken van hem hebben, heb ik me vorig staan verbazen over het vakwerk achter een zwarte blouse met wybertjespatroon.’ Belloir: ‘Lang geleden bij het Musée des Arts Décoratifs in Parijs waar ik jaren heb gewerkt. Zijn werk in het zwart heb ik daar echt leren kennen, denk ik. Coupeuse Flore, een van de rechterhanden van Balenciaga zelf, heeft me daar uitgelegd hoe alles gemaakt is, vanbinnen en -buiten. Omdat alles zwart is moet je erin duiken om het te zien. Hoe hij de volumes maakte, hoe vernieuwend hij was.’ Arzalluz: ‘Voor mij zijn er twee eerste keren. De eerste keer was heel vanzelfsprekend, ik kom uit Baskenland en heb mijn zomers doorgebracht vlak bij zijn geboorteplaats, het vissersdorp Getaria. Ik heb altijd geweten dat hij bestond, maar tegelijkertijd wist ik helemaal niks over hem. Pas toen ik modegeschiedenis ging studeren in Londen heb ik geleerd wie hij echt was, en wat hij heeft betekend. Toen pas drong tot me door hoe belangrijk hij was voor de Spaanse mode, maar ook voor de mode in de rest van de wereld. Misschien duurde het zo lang voor het me begon te dagen omdat er in Baskenland niet echt een modetraditie was. Of omdat het te dichtbij was om te geloven dat hij bijzonder was. Maar zijn werk is ongelóóflijk bijzonder. Daarom besloot ik toen onderzoek te doen naar zijn vroege jaren. De tijd voor Parijs. Ik wilde de man begrijpen, zijn leven voor de doorbraak. Want wat er bij mij niet inging, was dat hij zomaar beroemd was geworden in Parijs. Een genie, vanuit het niets. Vanaf toen ging ik me hartstochtelijk richten op zijn Spaanse historie.’ Die Spaanse historie, de jongensjaren van Balenciaga, blijken fascinerend. Op 21 januari 1895 werd hij geboren in het vissersdorp tussen Bilbao en San Sebastian. Zijn vader José was de kapitein van de kleine patrouilleboot Guipuzcoana, die ook dienstdeed als pleziervaartuig voor de Spaanse koninklijke familie die de zomers aan de Baskische kust doorbracht. Zijn moeder naaide kleding om wat bij te verdienen, onder meer voor de rijke familie Torres de Casa uit Madrid. Deze familie betrok zomers een villa in het plaatsje. Op zondagen zag de kleine Cristóbal markiezin Torres de Casa uit haar rijtuig stappen, gehuld in lange jurken en beschermd door een zwartkanten parasol. Op een dag raapte hij zijn moed bijeen om haar te vragen of hij haar kleerkasten eens mocht bekijken. Dat mocht. Elke dag na school bracht de jongen door op de zolderverdieping van de villa, waar de kleren van de markiezin gesteven en geperst werden. Hij zag de bedienden de stoffen, naden en vouwen koesteren van de fraaie stukken die de markiezin bezat. Toen hij 12 was vroeg hij of hij zelf een jurk voor mevrouw mocht maken. Ook dat mocht. De dag waarop hij haar in zijn eigen ontwerp uit de koets zag stappen, wist hij waar zijn toekomst lag. Via de markiezin werd Cristóbal datzelfde jaar nog leerling bij Casa Gómez in de mondaine badplaats San Sebastian. Daarna ging hij aan de slag bij het huis New England, waar hem de fijne kneepjes van de Britse tailoring, op dat moment superhip onder de Spaanse elite, werden bijgebracht. Vier jaar later, op zijn 16de, ging hij aan de slag bij het pas geopende Au Louvre, een filiaal van het Parijse warenhuis Les Grands Magasins du Louvre, waar hij binnen twee jaar hoofdkleermaker werd. Toen een jaar later de Eerste Wereldoorlog uitbrak, bleek dat een zegen voor de economie van zowel Spaans als Frans Baskenland, waar de high society zich verschanste om het oorlogsgeweld te ontvluchten. In 1917 besloot Balenciaga aan de slag te gaan als zelfstandig kleermaker. Datzelfde jaar kwam Coco Chanel naar Biarritz om er een show te geven. De twee ontmoetten elkaar in het casino en werden, één grote ruzie daargelaten, vrienden voor het leven. Aanvankelijk maakte Balenciaga, zoals toen gebruikelijk was onder kleermakers, creaties van bekende ontwerpers na, ook van Chanel. Aangemoedigd door collega's en klanten opende hij in 1924 zijn eigen modehuis op basis van zijn eigen ontwerpen. Een jaar later al kon hij de Spaanse koningin-moeder María Cristina en haar populaire schoonzus Infanta Isabel tot zijn klanten rekenen. De zaken gingen Balenciaga voor de wind, tot de politieke stemming in Spanje omsloeg. In 1931 ging koning Alfons XIII in ballingschap, in 1936 brak na een militaire coup de Spaanse burgeroorlog uit. Balenciaga vluchtte naar Londen, en reisde toen hij daar geen voet aan de grond kreeg door naar Parijs. In het voorjaar van 1937 streek hij er neer aan de Avenue George V in een spierwitte salon. De kleding die hij maakte was veelal gitzwart: het zwart van de mantilla’s en overjassen van de schilderijen van Goya en Velázquez, het zwart van Spaanse priesters, nonnen en boeren. Hoofdredacteur Carmel Snow van de Amerikaanse Harper’s Bazaar vond het ‘zo zwart dat het lijkt of je een klap in je gezicht krijgt. Dik Spaans zwart, bijna fluweelachtig, een nacht zonder sterren, waardoor gewoon zwart bijna grijs lijkt.’ Balenciaga was zelf ook donker: lang en knap, met gepommadeerd dik zwart haar, zware wenkbrauwen en indringende ogen. Maar: zo gesloten als een oester. Hij gaf geen interviews en liet zichzelf amper aan zijn klanten zien, een gevolg van zowel verlegenheid als de drang om alle mogelijke tijd aan zijn creaties te besteden. Gedurende de Tweede Wereldoorlog bleef hij doorwerken. Hij maakte praktische kleding waar vrouwen in konden fietsen en behielp zich met konijnenbont voor de voering. Zijn creaties waren zo populair dat ze het land uit werden gesmokkeld op verzoek van gevluchte klanten. Twee jaar na de oorlog verscheen er een nieuwe modeheld op het toneel. De Fransman Christian Dior brak door met zijn New Look: extreem wijde rokken onder een wespentaille. Balenciaga was al lang en breed aan het experimenteren met die vorm, maar legde het qua aandacht en roem af tegen de bepaald niet publiciteitsschuwe kletsmajoor Dior. Toen zijn eerdere klanten Dior begonnen te kopen en zijn geliefde en zakenpartner, de Pools-Franse aristocraat Wladzio d’Attainville, stierf aan een hartaanval, had hij het gehad met Parijs. Hij kondigde aan terug te gaan naar Spanje. Daarop bracht Christian Dior met Pierre Balmain een bezoek aan Balenciaga en gaf hem een schilderij van Georges Braque cadeau. In een interview zei Dior: ‘Haute couture is als een orkest, en Balenciaga is de dirigent. De rest van de couturiers zijn slechts muzikanten die zijn aanwijzingen volgen.’ De modekoning was gekroond. Balenciaga bleef in Parijs. En toen moesten zijn echte gloriejaren nog beginnen: de jaren vijftig en zestig, waarin hij adembenemende shows gaf en de meest elegante en invloedrijke vrouwen onder zijn clientèle mocht rekenen. Opvallend was dat hij er niks om gaf om jonge, slanke mannequins en filmsterren als Brigitte Bardot te kleden, zoals Dior graag deed – geen kunst aan immers, want die zijn nog knap in een juten zak. Balenciaga's hart ging uit naar echte vrouwen die kleding zochten waar ze in konden bewegen, léven. Vrouwen met een buikje, afzakschouders of een korte nek? Des te beter. Door het lichaam centraal te stellen en daarop te vouwen en bouwen, op de juiste plek naden te plaatsen en de kraag een stukje van de hals af te laten staan, wist hij oneffenheden weg te toveren en imperfecties te verdoezelen. Hij liet zich leiden door de stoffen die hij gebruikte, en construeerde daarmee, zonder verstevigende korsetten te gebruiken. Het resulteerde in vernieuwende silhouetten als eivormige jassen, coconcapes, meloenmouwen, ballonrokken en tentjurken. Toen hij in 1958 zijn eigen materiaal liet ontwikkelen door de Zwitserse textielfabrikant Abraham kon de beeldhouwer in hem helemaal los. Gazar noemde hij het stevige en toch tere weefsel van zijdegaas, en het deed precies wat hij wilde dat het deed. Veronique Belloir, conservator van het Palais Galliera, is als een pauw zo trots als ze de pers een aantal van de stukken van de tentoonstelling mag laten zien, in het depot van het museum. Van gazar, dat inderdaad wonderlijk sculpturale kledingstukken heeft opgeleverd, van zagar, een soort verbeterde en dichter geweven gazar uit 1964, van wol en van zijde. Allemaal diepzwart, amper gedateerd en razend knap gemaakt. Ze wijst de knoopjes, de strikken en de plooitjes met goed gewassen blote handen aan – witte handschoentjes zijn niet nodig, die zouden alleen maar schade kunnen berokkenen aan de delicate creaties. ‘Het leek ons een goed idee om de pers hier uit te nodigen om de stukken met eigen ogen te aanschouwen, in het depot van Palais Galliera’, zegt Madelief Hohé, curator mode en kostuum van het Kunstmuseum en degene die de Balenciaga-tentoonstelling naar Nederland haalde. ‘Je kunt tientallen plaatjes laten zien, maar zelf dicht staan op een paar stukken van Balenciaga geeft een veel beter beeld. We hebben zelf wel stukken van Balenciaga, maar geen zwarte. Dus onze stukken komen er niet in, in deze tentoonstelling. We laten wel tekeningen zien van de Nederlandse modejournalist Constance Wibaut, zij was groot fan van Balenciaga en kon tekeningen heel driedimensionaal maken. Ik weet dat zij contact met hem had, en dat hij onder de indruk was van haar werk. Zodoende had ik hem altijd op de radar.’ ‘Ik herinner me dat toen we de grote Givenchy-tentoonstelling deden’, zegt Maarten Spruyt, vaste vormgever van de mode-exposities in Den Haag, ‘we de grote Hubert de Givenchy zelf over de vloer hadden. Hij liet weten een enorme Balenciaga-fan te zijn.’ Hohé: ‘Givenchy zei: Balenciaga zit daar (wijst hoog) en ik zit hier ergens (wijst een stuk lager). Hij had zo’n respect voor die man. Hun ateliers zaten tegenover elkaar, en ze kozen er samen voor om een maand na alle andere shows hun collecties te presenteren, om te voorkomen dat anderen hun ideeën jatten.’ Spruyt: ‘We hebben bewust gekozen voor de tentoonstelling zoals Palais Galliera die heeft bedoeld. We willen wel duidelijk maken dat die grote vormen, waar het moderne Balenciaga zo om bekend staat, hun oorsprong vinden bij Cristóbal. Vandaar dat we aan het eind van de tentoonstelling een moderne show laten zien, waar je veel van de silhouetten uit de tentoonstelling in herkent.’ Miren Arzalluz: ‘Dat durf ik niet zomaar te zeggen. Toen wij hier in Galliera twee jaar geleden een tentoonstelling over Chanel maakten, raakten we in retrospect diep onder de indruk van haar werk. Dat is ingenieuzer en veelzijdiger dan we in eerste instantie dachten. Misschien delen Chanel en Balenciaga wel een eerste plaats.’ De Massé, na kort gekissebis met Arzalluz en Belloir in rap Frans: ‘We denken Christian Dior. Hij was misschien erg klassiek in zijn vormentaal, maar als je bedenkt wat hij heeft gedaan in de tien jaar dat hij zijn modehuis runde voor zijn dood, dan is dat heel indrukwekkend.’ Gaspard De Massé, gereserveerd: ‘Ik ga niet in op vragen over het hedendaagse Balenciaga. In de geschiedenis van het huis is er een stilte van 30 jaar geweest, en ik denk dat dat niet heeft geholpen om het verleden levend te houden en duidelijk te maken waar we vandaan komen.’ Véronique Belloir, grinnikend: ‘Daarom hebben we deze tentoonstelling gemaakt. Om de onwetende kids te onderwijzen!’||https://www.volkskrant.nl/cultuur-media/cristobal-balenciaga-zoveel-meer-dan-naamgever-van-het-hippe-hedendaagse-sneakermerk~bbeb847d/
2022-09-08||Waarom deze mensen hun kleding zelf maken – ondanks de verleidingen van de mode-industrie||Zaterdagochtend op de Lapjesmarkt in Utrecht. Het is nog vroeg, de marktlui drinken rustig van de hete koffie uit hun thermosflessen en kaatsen grappen heen en weer over de Breedstraat. Op hun kramen liggen wolletjes op rollen en kleurige couponnen, overgebleven stukken stof van enkele meters die vaak voor een prikkie van de hand gaan. Er zijn buisjes met knoopjes en bakken met lintjes, en er is publiek dat neust tussen de stoffen tot het oog blijft hangen op een bloemetje, een ruitje of een mooi stuk linnen. Ik groeide op in Utrecht, en kwam als kind af en toe op de Lapjesmarkt met mijn moeder. Ze leerde me met een jaar of 8 naaien op haar eerste handnaaimachine, een ouderwetse Singer van zwart metaal met daarop de merknaam in goudkleurige, krullende letters. Net als zij kon ik betoverd raken door stoffen: zij door streepjes of linnen, ik door kleurige quiltstoffen of koeienprint-pluche. Van die koeienprint maakte ik mijn eerste broek, een model uit de jaren nul met wijd uitlopende pijpen. Mijn moeder had het naaien dan weer van haar moeder geleerd. Ze kwam voor het eerst op de Lapjesmarkt nadat ze in de jaren tachtig uit de Achterhoek naar Utrecht was verhuisd om op kamers te gaan. Nog eens dertig jaar eerder liep mijn oma van vaders kant hier langs de stalletjes. Zij maakte niet alleen haar eigen jurken, blouses en broeken, maar ook lakens, kussenslopen en gordijnen. Ze was dol op naaien, en dat kwam goed uit, want het budget was krap en in de jaren vijftig was het naar verhouding duur om alles nieuw te kopen. Tegenwoordig liggen de verhoudingen anders. De laatste decennia van de twintigste eeuw zagen de komst van steeds meer en goedkopere kleding; de helverlichte zaken van internationale ketens hangen er vandaag de dag vol mee. Ook online is er inmiddels veel te koop, overweldigend veel zelfs. Op de online modemarktplaats Zalando alleen al worden bijna een half miljoen verschillende kledingstukken aangeboden. Op Vinted, een platform voor tweedehandskleding, staan inmiddels 300 miljoen producten te koop. De prijzen zijn laag, het aanbod is groot, en het gemak is zo mogelijk nog groter: kleding kan in een paar klikken aan de deur worden afgeleverd, soms ook nog kosteloos. Met zo veel keuze zou je zeggen: daar moet voor elke smaak, lichaamsvorm en portemonnee wel iets tussen zitten. Toch verzamelen zich op de zaterdagochtend nog altijd drommen mensen op de Lapjesmarkt. Tegen een uur of 11 is het ellebogen bij de fourniturenkraam voor ritsen, knoopjes en broekelastiek. De populariteit van zelf kleding maken neemt de laatste jaren eerder toe dan af, ziet Natalie de Koning, sinds 2019 eigenaar van het Amsterdamse naaicafé De Steek. De Koning is opgeleid als ontwerper en begon in 2011 met het geven van naailes. Dat liep zo goed dat ze drieënhalf jaar geleden besloot een cursuscentrum annex open atelier op te richten in Amsterdam-West. De Steek biedt allerlei cursussen en workshops aan, van naailessen tot reparatieklasjes. Het publiek loopt uiteen, maar is bij De Steek overwegend jong. ‘De jongere generatie, die het naaien niet vanzelfsprekend van huis uit heeft meegekregen, wil het blijkbaar toch graag leren’, zegt De Koning terwijl ze met een kop koffie aan een van de grote workshoptafels zit. Tijdens de pandemie was De Steek even dicht, maar de vraag bleef groot. ‘Mensen gingen juist ook thuis kleding maken.’ Daar konden ze ter plaatse ook de nodige hulp bij krijgen: de afgelopen jaren hebben instructiefilmpjes op YouTube en meer recentelijk Instagram en TikTok een vlucht genomen. De vraag is waarom het zelf maken ondanks de verleidingen van de mode-industrie zo blijft trekken. De Koning kan daar moeilijk een vinger op leggen: de motieven van haar leerlingen lopen sterk uiteen, vertelt ze. De aandacht voor kleding naaien groeide tijdens de pandemie, toen ook vergelijkbare ‘handvaardigheden’ als pottenbakken en zuurdesems kweken breder werden opgepakt. Net als kleding maken zijn het tastbare hobby’s die voldoening kunnen geven in een tijd van digitalisering en isolatie. Maar de pandemie is niet de oorzaak: ook voor die tijd liep de vraag naar naailessen volgens De Koning al op. De meeste zelfmakers op de Lapjesmarkt maken ook al jaren kleren, en geven daarvoor verschillende redenen. Die zijn soms heel praktisch. Zo maakt Kimberley van Kallen (29) kleding omdat ze het leuk vindt om te doen, maar ook omdat het in de winkel weleens lastig is om precies de goede pasvorm te vinden. Vooral met broeken luistert het nauw, merkt Van Kallen. ‘Dat is voor mij echt een belangrijke reden om ze zelf te maken.’ Laura Feenstra (38) leerde met de hand middeleeuwse kostuums maken voor openluchtmuseum Archeon, maar maakt nu ook graag haar eigen broeken en tuinbroeken, zegt ze. Feenstra zit in een rolstoel, en ook dan is het niet altijd makkelijk om kleding te vinden die goed aansluit. Het feit dat Feenstra en Van Kallen in winkels niet precies kunnen vinden wat ze zoeken, is misschien niet zozeer in strijd met als wel een gevolg van het grote aanbod in winkels. Om de productieaantallen hoog te houden en de kosten laag, helpt het modebedrijven om hun producten zo veel mogelijk te standaardiseren, bijvoorbeeld op het vlak van maatvoering. Dat maakt de productie efficiënter. Standaardmaten laten echter weinig ruimte voor uitzonderingen – en dat terwijl elk lichaam in feite een uitzondering is. De meeste modecollecties, met name in het lagere- en middensegment, moeten daarnaast een breed publiek aanspreken. Dat zorgt ook voor een zekere eenvormigheid in stijl, met in de meeste winkels vergelijkbare silhouetten, materialen en prints. Verschillende klanten op de Lapjesmarkt zoeken naar manieren om niet met die stroom mee te gaan. Zo ook Olivia Vergeer (22), die bij een van de kramen staat met aan haar arm een plastic tasje vol pas gekochte stoffen. Vergeer draagt graag kledingstukken die ‘uniek’ zijn, zegt ze. Om die reden kocht ze altijd al veel tweedehands. Vorig jaar nam ze voor het eerst naailes om haar eigen kleding te kunnen maken. Roline Redmond (73) is vanuit haar jeugd in Suriname met zorg ontworpen en op maat gemaakte kleding gewend. In die lijn ontwerpt en naait ook zij haar kleding zelf; ze is vandaag op zoek naar zwarte wafelstof voor een lange jurk ‘in Afrikaanse stijl’. Redmond vindt stijl enorm belangrijk. ‘Stijlvol zijn, je stijlvol kleden’, zegt ze beslist. ‘Het hoeft niet duur of opzichtig te zijn, het gaat erom dat je iets draagt waarin je je goed voelt.’ Dan werkt zelfgemaakte kleding beter dan confectie, stelt ze. ‘Als je confectie koopt, koop je wat iedereen draagt. Vaak past het dan ook niet echt bij je.’ Zelf kleding kunnen maken biedt ook meer mogelijkheden aan mannen, voor wie de keuze in (online) winkels over het algemeen beperkter is. Niet alleen in omvang, maar ook in variëteit: zie als man maar eens een passende rok, jurk of jumpsuit te vinden. Of, zegt Jaap van Krugten (32), gewoon een mouwloze top van katoen of linnen, ‘eentje die niet op een wifebeater lijkt’. Hij maakt ze daarom zelf, net als broeken, overhemden en shirts. In plaats van te werken met naaipatronen uit tijdschriften of van het internet – ook die zijn er voor mannen weinig, zegt Van Krugten – trekt hij kledingstukken uit zijn eigen kast over op patroonpapier. Soms past hij dan nog iets aan. Zo is hij na verloop van tijd uitgekomen op een paar modellen die voor hem precies goed zijn, vertelt hij. Dat vindt Van Krugten het grote plezier van zelf maken: iets exact kunnen vormgeven zoals je wilt. Dat is relevant voor kleding, want met het vormgeven van kleding geven we ook vorm aan onszelf. Stijl, of styling, zo schrijft modewetenschapper Carol Tulloch, is een manier om de wereld over onszelf te vertellen, een beeld van onszelf te construeren. Met confectiekleding kan dat heus ook: we slaan de rand van een broekspijp om, rollen een mouw op, doen één, twee of drie knoopjes open. We stoppen een shirt in, of laten het juist overhangen. Daarin gaat zelfmaakmode nog een stapje verder. Als kleding een (beeld)taal is, maakt zelfgemaakte kleding het mogelijk om een ander vocabulaire te kiezen dan de mode-industrie ons biedt – of juist te spreken met meer nuances. Net die kraag, net die stof, net die schouderlijn. Het woord ‘zelfmaakmode’ krijgt zo een dubbele betekenis. Bij dat zelf maken speelt het daadwerkelijke maakproces ook een rol. We willen niet alleen onze eigen ontwerper zijn, maar ook ons eigen vakmens. We willen onszelf zélf maken: erbij zijn terwijl het gebeurt, controle houden over het proces. Als dat slaagt, en het eindresultaat strookt met het beeld dat we van onszelf willen presenteren, kan dat veel voldoening geven. Dat is niet alleen iets van nu. Mijn oma, bijvoorbeeld, maakte in eerste instantie zelf kleding uit economische overwegingen, maar als ik haar er weer eens over spreek, is dat niet het eerste wat ze noemt. Ze noemt het plezier van het maken, en het genot van kleding dragen die precies bij je past. Toch heeft het zelf maken ook zijn uitdagingen. Een kledingstuk maken kost allereerst tijd. Vergeer: ‘Ik keek wel eens van die gemonteerde filmpjes op TikTok, dan zag het eruit als iets wat je in een middag kunt doen. Maar ik ben nu al drie naailessen met hetzelfde kledingstuk bezig.’ En wie weleens achter de naaimachine heeft gezeten, kent ook de talloze punten waarop het mis kan gaan: te krappe marges, de stretchstof bobbelt, en heb ik dat pand nu toch omgekeerd vastgestikt? Tot slot kan het resultaat ook heel anders uitvallen dan je gehoopt had: toch net niet het juiste model, toch te nauw, toch te kort. Zo kan een zelfmaakproject omslaan in een gevecht met jezelf – met je visie, en met je kunnen. Daar komt ervaring om de hoek kijken, en techniek. Het mooie is: dat valt te leren. Je eigen modeontwerper ben je na een paar naailessen nog niet, zegt De Koning. Zelf studeerde ze daar meerdere jaren voor. Maar de basistechnieken zijn een eerste stap. Die kennis brengt nog iets anders met zich mee: begrip van hoe een kledingstuk in elkaar zit, hoe je het moet repareren als het stukgaat, hoe je het kunt dupliceren als het je bevalt. Leren naaien is anno nu niet altijd meer goedkoper of makkelijker dan nieuwe kleding kopen, maar het is een diepte-investering die zich een leven lang – en soms generaties lang – kan terugbetalen.||https://www.volkskrant.nl/cultuur-media/waarom-deze-mensen-hun-kleding-zelf-maken-ondanks-de-verleidingen-van-de-mode-industrie~b30d587c/
2022-09-08||De beste plekken in Göteborg, de groene industriestad waar alles vriendelijk gaat||‘Het leuke is, als je naar Kiel in Duitsland reist, en daar de ferry naar Zweden neemt, kom je letterlijk bij mij uit. De terminal van Stena Line zit aan het eind van mijn straat.’ Mirka Duijn (41) woont in Göteborg, Zwedens tweede stad, aan de westkust. Ze is filmmaker en heeft net Shangri-La, Paradise under Construction afgerond, een film over de Tibetaanse regio in China die het paradijs Shangri-La (uit de Britse roman Lost Horizon, red.) zou kunnen zijn. Mirka Duijn werkt sinds twee jaar als senior lecturer in film aan de Universiteit van Göteborg. Ze zegt: ‘Göteborg, zeg Jeuteborerie, is niet mooi, tenminste niet op de roomsoesmanier van Stockholm. Het is van oudsher een industriestad. We hebben een energiecentrale midden in het centrum en snelwegen lopen onhandig dwars door de stad. Maar Göteborg is wel ongelooflijk groen, er zijn kilometers aan park en bos en meer. En het is een relaxte stad, alles gaat rustig en vriendelijk, er wordt nauwelijks geëlleboogd.’ Mirka Duijn: ‘We gaan meteen naar het park, hier ben ik zelf het vaakst te vinden. Slottsskogen is het grootste park en ligt midden in de stad. De Göteborgers gebruiken het intensief om te wandelen of te hangen op een van de grote ligweiden. Als mijn vrienden komen, neem ik ze meestal mee naar de elanden in de dierentuin in het park. In Göteborg leven ook herten, maar die lopen vrij rond, tot in mijn achtertuin.’ Slottsskogen ‘Achter Slottsskogen ligt Botaniska, Göteborgs botanische tuin, ook weer zo groot. Botaniska heeft allemaal tuinen, een Japanse, een klassieke en een tuin met lentebloemen. Ook is er een hoge klif, waar je naar boven kunt klimmen en over de stad kunt uitkijken. Botaniska loopt over in een bos, waar iedereen rond meertjes aan het barbecueën is op open vuren.’ Botaniska trädgård, Carl Skottsbergs gata 22A ‘Ook naar de meren van Göteborg ga ik graag. Op een lange lichte zomeravond zit ik met vrienden op de rotsen aan het water, waar we iets drinken, af en toe even zwemmen. Er is een groot meer genaamd Stora Delsjön en een kleiner meer, dat Lilla Delsjön heet en eigenlijk helemaal niet zo klein is. Om de meren heen ligt een groot natuur- en wandelgebied. Bij Lilla Delsjön zit Bertilssons Stuga, een knus lunchcafé in zo’n rood houten Zweeds huis. Het was vroeger een boerderijtje.’ Stora Delsjön & Lilla DelsjönBertilssons Stuga, Delsjökärrvägen 26 ‘Ik woon in Majorna, de vroegere arbeiderswijk net buiten het centrum, die nu populair is geworden, met restaurants, cafés en kringloopwinkels. Het is voor Göteborgse begrippen een bruisende wijk, maar rustig genoeg om prettig te wonen. Majorna grenst meteen aan de haven en de rivier, de Göta älv, die uitmondt in het Kattegat. De wijk staat bekend om de karakteristieke 19de-eeuwse huizen, met de begane grond van steen en de bovenverdiepingen van hout. Dat noemen ze een landshövdingehus. Ik vind het een prachtige bouwstijl.’ ‘Gebakken rode biet, heilbot, spitskool, gegratineerde oesters. De tapasbar op het Mariaplan, in Majorna, serveert een soort Zweedse tapas, superlekker. Tapasbaren is een fijne plek met vriendelijke mensen. Ik word er inmiddels als stamgast beschouwd.’ Tapasbaren, Mariagatan 17 ‘Eén minuut bij Tapasbaren vandaan zit Matería, een goed koffiecafé met terras, om overdag af te spreken of wat te werken. Ze hebben koffie, smoothies, broodjes en fika natuurlijk. Dat is het lekkers bij de koffie, van levensbelang in Zweden: kanelbullar, chokladbollar, äpplekaka, kaneelbroodjes, chocoladebollen, appeltaart.’ Matería, Mariagatan 13 ‘Aan het water, bij de Älvsborgsbron, de groene brug over de Göta älv, ligt Röda Sten Konsthall. Dit is Göteborgs museum voor contemporaine kunst. Het gebouw is een oude suikerfabriek en bevindt zich pal onder de brug op een heerlijk rommelig, onaangeveegd terrein. In Nederland had zo’n plek allang een nettere bestemming gekregen. Ik heb in Röda Sten laatst werk gezien van de Egyptische kunstenaar en filmmaker Basim Magdy: betoverende films, scherp en kritisch. En in het lunchcafé van het museum maken ze supergoede vegetarische mezze.’ Röda Sten Konsthall, Röda Sten 1 ‘Er zijn opvallend veel vinylwinkels in Göteborg. Op zaterdag in de bakken graven en wat gaan drinken, dat is wat mensen doen hier. Wie de Andra Långgatan afloopt, een alternatieve straat met craftbeercafés, tattooshops en meer, stuit vanzelf op alle skiv-winkels. Ik vind Dirty Records aan het begin van de straat top, een platenzaak en vegetarisch lunchcafé tegelijk. Daar kom ik regelmatig.’ Dirty Records, Andra Långgatan 4 ‘Dan nog een een leuk café met klein concertpodium dat al jaren bestaat: Kulturhuset Oceanen. Vroeger was dit het Oceanografisch Instituut, waar plankton werd bestudeerd in een reusachtige watertank. Nu zijn er optredens, bands en comedy. In het café worden burgers gebakken, ook vegetarisch. Bier drinken op de binnenplaats van Oceanen of op het enorme terras kan ook goed.’ Kulturhuset Oceanen, Stigbergstorget 8 ‘Göteborg is niet alleen industrieel en ruig. Het centrum, dat Haga heet, is goed te belopen. Je vindt er winkels, kinderkopjes en grachten, die in de 17de eeuw door de Nederlanders zijn aangelegd. En de stad heeft, net als Stockholm, een archipel van fotogenieke kleine rotseilanden met rode, gele en blauwe houten huizen. Ik ken het grootste eiland, Brännö, het best. Dat is mooi, met kliffen, uitkijkpunten over het water, zwemsteigers, een woest natuurgebied en het charmante café Varvet vlak bij de pont. Die vertrekt vanaf Saltholmen aan het eind van tramlijn 11.’||https://www.volkskrant.nl/reizen/de-beste-plekken-in-goteborg-de-groene-industriestad-waar-alles-vriendelijk-gaat~b7e440ef/
2022-09-08||Want wie een beetje nadenkt kan zich prima aan de schaduwzijde van de mode onttrekken||Niets is zo veranderlijk als de mode én de modewereld. Twee jaar geleden beloofden modehuizen en ontwerpers plechtig dat alles anders zou worden: beter, duurzamer, minder. Inmiddels wordt er al weer net zo veel geproduceerd en verspild als voor de pandemie, en blijken merken die zich gretig profileerden als sustainable domweg aan greenwashing te doen. Dat is om treurig van te worden. Maar dat hoeft niet. Want wie een beetje nadenkt kan zich prima aan die schaduwzijde van de mode onttrekken. Door zelf kleding te maken, zie het verhaal van Nora Veerman op p. 20. Of door afgedankte of achtergelaten kleding te hergebruiken en er een quilt van te maken, zie het verhaal van Vanessa Oostijen op p. 40. Honderd uur turen en borduren: daar kan geen therapie tegenop. Deze modespecial draait om ambacht. Handwerk, vakwerk, maatwerk. Daarom dook Arno Kantelberg in de wereld van de maatpakken en ging Margot C. Pol in de kleurige kleding van Desigual op zoek naar de zotte doos in zichzelf. Nicole Huisman schuimde TikTok af naar slimme zelfmaaktips en leerde via haar telefoon haken. Zelf stond ik in Parijs met de neus op archiefstukken van Cristóbal Balenciaga, en sprak ik Iris van Herpen, de beste en beroemdste ontwerper van Nederland. En een visionair, die precies weet welke kant we wél op moeten met de mode.||https://www.volkskrant.nl/columns-opinie/want-wie-een-beetje-nadenkt-kan-zich-prima-aan-de-schaduwzijde-van-de-mode-onttrekken~b4d5a0d3/
2022-09-08||Wat onze magazinemakers vroeger droegen||‘Vrijwel mijn hele jeugd bestond de helft van mijn garderobe uit kleding die door mijn lieve moedertje was genaaid of gebreid , en ja, daar zaten ook gebreide spencers bij, en zelfs een giletje in fake-denim, wat feitelijk gewoon blauw katoen was. Maar die was voor mijn heilige communie, dus mocht ook niet al te rebels zijn. Het ambacht zelf heb ik nooit onder de knie gekregen, helaas.’ ‘Al in mijn jeugd droeg ik tweedehands kleding. Vintage was toen nog niet cool, maar werd gezien als ‘vies’ en ‘oud’. De kleding kwam uit een Arnhemse kringloop waar mijn oma vrijwilligerswerk deed. Uit de ingeleverde vuilniszakken met kleding viste ze parels. Een wollen winterjas van Max Mara, een gehaakt topje van Isabel Marant en een Burberry-trenchcoat: een leven lang plezier.’ ‘Mijn kindergarderobe was een mix van nieuwe kleding, tweedehandsjes en creaties van mijn moeder: outfits van stretchvelours, kleurrijke strokenrokken. Soms naaide ik ook iets zelf, zoals de koeienprintbroek die ik droeg naar mijn auditie voor Kinderen voor Kinderen. Ik was stikzenuwachtig, en hartstikke niet door, maar die broek leverde me wel een compliment van de jury op. Trots!’||https://www.volkskrant.nl/mensen/wat-onze-magazinemakers-vroeger-droegen~bf4ee8da6/
2022-09-08||Genoeg te beleven: onze cultuurtips||De oorspronkelijke titel voor de seizoensopening was Celebrate!, maar dat voelde bij alle crisissen toch ongepast. Bovendien presenteert Het Nationale Ballet in dit drieluik een grote nieuwe choreografie, getiteld Regnum, van Milena Sidorova, een getalenteerde Nederlandse choreografe met wortels in Oekraïne. Sidorova choreografeert 16 dansers op een symfonie van Mozart, in een enorm decor. Net als Regnum gaan de andere werken in Shadows, zoals de seizoensopening is herdoopt, ook over de thema’s oorlog, macht en hoop. De meest in het oog springende is een nieuwe versie van de historische balletklassieker De groene tafel (1932) van de Duitse choreograaf Kurt Jooss, ook wel een anti-oorlogsballet genoemd, al heeft Jooss zijn magnum opus nooit zo bedoeld. Het tijdloze ballet blijft (helaas) actueel doordat het ontrafelt hoe ‘hoge heren’ aan een conferentietafel beslissen over het lot van soldaten en burgers. Daar tegenover zet Jooss oorlogsslachtoffers. Tot slot bevat Shadows ook de Nederlandse première van Yugen (Japans voor ‘sublieme schoonheid’) van choreograaf Wayne McGregor, die ooit de magische vliegbewegingen choreografeerde voor de film Harry Potter and the Goblet of Fire. Creatief met baksteen? Het is een onderwerp waar de tentoonstellingsmakers van Kunsthal Kade in Amersfoort wel raad mee weten. Eerder waren hier mooie, toegankelijke en verrassende tentoonstellingen te zien over bijvoorbeeld kunstwerken met spiegels of met krijt. Nu is baksteen aan de beurt. Meer dan vijftig kunstenaars, architecten en ontwerpers brengen een ode aan het alledaagse materiaal. De Deen Per Kirkeby (1938-2018) maakte sinds 1973 bakstenen sculpturen die geen duidelijke functie hebben en daarmee doen denken aan Engelse folly’s. Twee van zijn sculpturen zullen opnieuw worden uitgevoerd in Kunsthal Kade. De tentoonstelling vindt niet alleen in de kunsthal plaats: speciaal voor de tentoonstelling werden nieuwe folly’s van baksteen gemaakt op verschillende locaties in Amersfoort. Bovendien zijn er sculpturen (ja, ook van baksteen) te zien in de Elleboogkerk. Bij het inplannen van de recensies weten we natuurlijk nooit zeker of de concerten die we bezoeken ook de concerten zijn waar iets bijzonders gebeurt. Soms maken we nét de verkeerde keuze. Dat muziekredacteur Merlijn Kerkhof in mei dit jaar het Bachfestival verkoos boven Rossini’s Stabat Mater door het Radio Filharmonisch Orkest en Groot Omroepkoor, kan hij zichzelf maar moeilijk vergeven. Op de site van Radio 4 was het concert terug te luisteren: steengoed. Verantwoordelijk was dirigent Michele Mariotti. Gelukkig keert hij zaterdag terug in het Amsterdamse Concertgebouw, weer met Italiaans toprepertoire: de opera Norma van Vincenzo Bellini (ja, van de aria Casta diva). Deze keer zijn we er natuurlijk wél bij. Voor wie geen kaart meer kan bemachtigen, wordt de opera vanaf 13.00 uur live uitgezonden op Radio 4. Al spelen ze nog altijd het werk van die ene, heel grote band, The Analogues zijn ook een beetje hun eigen hit geworden. De Nederlandse tribute-act begon in 2014 met het zo nauwkeurig mogelijk naspelen van de grote studio-albums van The Beatles, op een historisch accuraat instrumentarium en dus zo’n zelfde Höfner-bas als die waarop Paul McCartney speelde. En daar hadden ze wereldwijd succes mee. The Analogues blonken vooral uit in het integraal vertolken van de latere (en laatste) studioalbums, maar komen nu met een iets andere aanpak. Op een nieuwe Nederlandse en buitenlandse tournee speelt de band een selectie van de eigen favoriete songs van de albums Revolver, The White Album, Magical Mystery Tour, Let It Be, Abbey Road en natuurlijk Sgt. Pepper’s Lonely Hearts Club Band. The Greatest Hits van The Analogues dus, pardon, The Beatles. Hoogtepunt van de expositie van het werk van Fotograaf des Vaderlands Jan Dirk van der Burg is een diapresentatie op drie schermen, waarin een snel voorbij flitsend drieluik wordt gepresenteerd van wat de fotograaf de afgelopen jaren als 'typisch Nederland’ heeft leren kennen. Op zijn zwerftochten door buiten- en vinexwijken legde Van der Burg een soort onooglijk, maar zeer goed bedoelend land vast. Waarin mensen hun eigen woonplek een soort uniek signatuur proberen te geven, maar daarbij uit het oog verliezen dat in het tuincentrum of bij de Action aangeschafte decoraties misschien wel overal opduiken. Van der Burg legt vol mededogen en humor de tuintjes met de Boeddha-beelden, de artistiek geknipte heggen, de gedecoreerde kliko’s en de palmbomen voor het raam vast. U kent dat land: u woont er zelf.||https://www.volkskrant.nl/cultuur-media/genoeg-te-beleven-onze-cultuurtips~b3ee8bca/
2022-09-08||‘Soms heb ik het gevoel dat ik woorden tekort kom voor mijn eigen werk’||Vraag Iris van Herpen, die dit jaar haar 15-jarig jubileum als modeontwerper viert, wat ze in een brief aan haar 15 jaar jongere zelf zou schrijven, en het antwoord luidt: ‘Er zijn geen dingen waar ik heel veel spijt van heb. Ik heb mijn eigen pad gekozen en ben daarin best wel standvastig geweest. Dat maakt dat ik nu nog zo veel vrijheid heb in mijn werk. Ik zou mezelf in de brief bevestigen dat dat de juiste weg is om te volgen. Omdat ik natuurlijk in de verleiding ben geraakt om andere keuzes te maken, maar het uiteindelijk niet gedaan heb. Ik denk dat die onafhankelijkheid het beste bij me past.’ Daarmee schetst Van Herpen in zes zinnen de kern van haar wezen, en van haar werk. Vrijheid, standvastigheid, zelfverzekerdheid, overtuiging. Voeg daar nog oorspronkelijkheid, nieuwsgierigheid, perfectionisme en fingerspitzengefühl aan toe en het recept voor haar fenomenale succes is compleet. Fenomenaal ja, dat staat er echt. Want al is het misschien appels met peren vergelijken, en is de vraag hoe je succes meet een lastige: de meest gevierde, geroemde, geprezen, vooruitstrevende en veelzijdige Nederlandse modeontwerper is zonder twijfel Iris van Herpen. De vrouw uit Wamel die bekend werd door haar monumentale en tegelijkertijd ijle ontwerpen die de zwaartekracht tarten. Jurken die gemaakt lijken te zijn van waterdruppels, veren of botjes en zowel futuristisch als organisch ogen. Jurken die worden gedragen door wereldsterren en royals, die worden tentoongesteld in prestigieuze musea. Daarbij ontwerpt Van Herpen ook nog voor internationale balletgezelschappen, en maakte ze een uitstapje naar architectuur. Is Van Herpen daarmee de meest beroemde Nederlandse ontwerper? In de modescene: absoluut. Daarbuiten: volstrekt niet. Is Van Herpen dan wel de meest gedragen ontwerper van Nederland? Geen sprake van, en dat wil ze graag zo houden. Waarover straks meer. Van Herpen ontvangt de pers op stand, in een statige zijstraat van de Boulevard Saint-Germain in Parijs. In verband met de show die ze geeft tijdens de Parijse coutureweek is ze neergestreken in het Atelier Néerlandais, een deftig en royaal herenhuis van de Nederlandse ambassade, bedoeld om de Nederlandse cultuur te ondersteunen. Van Herpen deed daar de modellencasting en de doorpas voorafgaand aan haar coutureshow. Een dag na het spektakel, dat in Montmartre plaatsvond, zijn haar ontwerpen er op etalagepoppen van dichtbij te bekijken. De ontwerpster zelf, die geruisloos binnen is komen wandelen, is minstens zo lang en rank als de roerloze mannequins. Ze oogt plaats- en tijdloos in een zwarte kimono met een geborduurde kraanvogel erop (‘niet zelf gemaakt, ik verzamel vintage exemplaren’) en zwarte hooggehakte rijglaarsjes. Met het lange golvende haar en smalle gezicht doet ze denken aan een Modigliani-muze met Botticelli-lokken. ‘Kijk’, wijst ze terwijl ze tussen de gezichtsloze paspoppen door cirkelt, ‘dit is 3D-geprint, dat is bananenblad en daar zie je gedrapeerde organza. En deze versiering is helemaal opgebouwd uit staande repen stof.’ En dan, als de verslaggever met de neus op de pietepeuterige steekjes een paar keer paf heeft gestaan, en dat met een aantal welgemeende oehs en aahs heeft geuit: ‘Er zit héél veel werk in, in deze collectie.’ Na diep nadenken: ‘Ik denk als een mooie mix van organische structuren met een futuristische tint, die een samenwerking aangaan met het lichaam. Zoiets? Omschrijven is lastig. Soms heb ik het gevoel dat ik woorden tekort kom voor mijn eigen werk. Er zit veel transparantie is, veel gelaagdheid, veel beweging. Daarom is zo’n show zo mooi, omdat je de kleding dan in beweging ziet. Mijn achtergrond in dans blijft daar toch heel invloedrijk in. De stukken lijken te dansen op het lichaam. Op een lichte, bijna gewichtsloze manier.’ ‘Jazeker. We hebben echt ons best gedaan een betere, inclusievere cast samen te stellen. Dat is moeilijk in de coutureweek. Het is gebruikelijker om met standaard modellenmaten te werken, dan weet je zeker dat het past. Onze looks duren lang om te maken, en stap één is het bepalen van de maat. Omdat je modellen niet zo lang van tevoren kunt boeken hebben we maten en afmetingen bedacht. Toen de jurken eenmaal af waren en de show naderde, gingen we op zoek naar modellen die erin pasten. Die vonden we helaas niet in Parijs, ze moesten van elders komen.’ ‘Dat weten wij zelf natuurlijk al veel langer, want onze klanten hebben nooit modellenlichamen. Het leek me goed om nu ook eens in de show te laten zien dat de kleding ook mooi staat op curvy vrouwen. Ik vind het vaak zelfs mooier op een lichaam met rondingen, omdat je daarop de beweging beter ziet. Maar last minute casten van modellen blijft lastig. Ik hoop dat er hier in Parijs een goeie groep van curvy modellen beschikbaar komt.’ Shows van Van Herpen zijn vaak adembenemende happenings. Twee keer vrij letterlijk: in 2017 werd haar show begeleid door muzikanten die met zuurstofflessen liggend in waterbassins speelden en zongen, in 2014 werden modellen vacuüm gezogen in levensgrote plastic zakken, en moesten ze ademen door slangetjes – een project van Van Herpen en de kunstenaar Lawrence Malstaf. Ook andere shows waren verre van gebruikelijk. In 2013 toonde ze voor haar collectie Voltage in samenwerking met de Nieuw-Zeelandse kunstenaar Carlos van Camp een model dat onder stroom stond, in 2015 werd de jurk van actrice Gwendoline Christie die op de catwalk lag afgemaakt door robots. Toen er tijdens de lockdowns geen shows mogelijk waren, maakte ze een film waarin een model, gekleed in een hemelsblauwe creatie, uit een vliegtuig sprong en een vrije val maakte. Voor Van Herpen is de sky niet the limit, maar het beginpunt. ‘Dat kan kloppen, want van de samenwerking met Microsoft was er tijdens de show helaas geen sprake. We hebben er lang aan gewerkt, er zou behalve de analoge show ook een virtualreality-show zijn, maar twee hoofdpersonen kregen twee dagen voor de show covid. En zonder die twee kregen we het absoluut niet voor elkaar. De bedoeling was dat de gasten een transparante bril op zouden zetten waarmee je alles ziet wat je normaal ziet én een extra laag content. We hadden verschillende looks en performances van de modellen digitaal opgenomen. Zo zouden alle fysieke looks ook digitale tweelingzussen krijgen, met dezelfde kleding gebaseerd op dezelfde structuren, maar vrijer, omdat ze niet vastzitten aan de fysieke begrenzing van beweging. Langzaam zouden de analoge modellen verdwijnen en overgaan in de digitale show.’ ‘Hyperrealiteit was een onderdeel van de inspiratie. En met hyperrealiteit bedoel ik dat we naar een punt toegaan waarop het onduidelijk wordt waar fysieke realiteit stopt en de digitale realiteit begint. Eigenlijk past dat heel goed bij mijn werk. Veel mensen vinden het nu al lastig om te geloven dat mijn looks echt zijn, en geen technische trucage. Ik vind dat een interessant speelveld. Er is nog veel te ontdekken.’ ‘Microsoft had mij al voor de pandemie benaderd. In mijn werk zit veel innovatie qua technieken. De 3D-prints die we maken worden vooraf gevormd in de computer. Wij zijn daardoor al redelijk zichtbaar in de techscene. Veel mensen uit die wereld kijken naar ons voor inspiratie voor digitale looks. Microsoft dus ook. Nu er in de metaverse steeds meer vraag is naar virtuele kleding (voor avatars in games bijvoorbeeld, red.), zie je veel voorbeelden langskomen, maar die zijn vaak low res. Microsoft wilde graag verder, dus hebben we samen plannen gemaakt. Heel jammer dat het niet door kon gaan. Maar de content is er nog, misschien kunnen we er nog wat mee doen.’ ‘Dat niet, maar wel in een museum. We werken op dit moment naar een expositie toe in het Musée des Arts Décoratifs in Parijs. Die stond gepland voor vorig jaar maar is door de pandemie twee jaar opgeschoven. Ik ben blij dat ik nog steeds in de selectie zit, veel andere voorgenomen tentoonstellingen zijn geschrapt. In die expositie willen we ook mixed reality brengen om mensen nog dichter bij het handwerk, de technieken, de samenwerkingen en de storytelling erachter te brengen. Zo kun je nog meer lagen tonen, iets wat je normaal niet in een museum ziet.’ ‘Dat project was gericht op duurzame materialen, in dit geval waren het de schillen van de cacaobonen die overblijven bij het maken van chocola. Ik heb samengewerkt met Maartje Dros en Eric Klarenbeek, een ontwerpersduo dat zich bezighoudt met ongebruikelijke materialen en technieken. Zij werken in Zaandam, gaan naar fabrieken toe en vragen wat ze voor organisch materiaal over hebben. Cacaoschillen dus. Ze hebben die gemalen, wat glucose eraan toegevoegd en daarmee 3D-geprint. Alle versieringen van de bruine look zijn zo gemaakt. De stof is een restpartij organza.’ ‘Metamorfosen heb ik al een paar jaar geleden gelezen, met name omdat het boek qua concept zo aansluit bij mijn werk. Wat ik doe gaat immers ook over transformatie, het veranderen van het lichaam. Mijn nieuwe collectie gaat grotendeels over de toekomst: een soort post-humanisme. Met de fantasieën rondom de metaverse ontstaat er ook weer een hele nieuwe wereld waarin mensen hun eigen identiteit kunnen creëren. Je kunt digitaal een compleet ander persoon worden dan je fysiek bent. Wat gaan mensen doen met die kracht? De vraag wie we zijn, voorbij ons fysieke lichaam, is eigenlijk een eeuwenoud thema. Dat is voor mij de link geweest om opnieuw in Ovidius te duiken. Ik kwam in contact met Alessandro Barchiesi, een Italiaanse professor die gespecialiseerd is in Ovidius en meerdere boeken heeft geschreven over Metamorfosen. Met hem heb ik veel gesprekken gehad, ik heb hem echt bij de collectie betrokken.’ De vele kruisbestuivingen die ze aangaat, maken Van Herpens werk onnavolgbaar uniek, doorwrocht en origineel, maar hier en daar ook wat highbrow en ontoegankelijk. Maar denk vooral niet dat haar creaties alleen draaien om wetenschappelijke diepgang. Zoals het Parijse couture betaamt, hoort er ook een flinke dosis show en ouderwetse glamour bij. Van Herpens jurken worden al jarenlang gedragen door de groten der aarde. Aan de lichamen van Beyoncé en haar zus Solange, Jennifer Lopez, Björk, Lady Gaga, koningin Máxima en Cate Blanchett zijn ze te zien op rode lopers, op podia en in videoclips. Ook bij de shows van Van Herpen zitten er steevast sterren in de zaal. ‘We werken in Los Angeles met een showroom, The Residency Experience, die gefocust is op het kleden van beroemdheden. We benaderen ook zelf mensen, zoals Gabrielle Union, een Amerikaanse actrice die we voor het Met Gala van 2021 hebben gekleed, en de Canadese zangeres Grimes. We hadden de kans om een aantal beroemdheden uit te nodigen, we hadden een eigen kleine tafel.’ ‘Als modehuis kun je een eigen tafel kopen, maar wij hebben het samen met een partner gedaan, want het volledige bedrag is eh... heel veel. Te veel voor ons.’ ‘Onze partner was Fredrik Robertsson (hoofdredacteur van het Zweedse tijdschrift Boy, red.). Hij is wel bekend, maar niet zo bekend als de meeste gasten. Toen hij in mei van dit jaar in een creatie van mij over de rode loper van het Met Gala liep, werd hij aangezien voor acteur Jared Leto. Hij en mijn creatie hebben daardoor enorm veel aandacht gekregen. Zijn partner Johan Hellström (huiskapper van het Zweedse koningshuis, red.) is eigenaar van het haarmerk Björn Axén. Hij sponsort onze show en zijn team doet het haar van onze modellen. Fredrik is een van de weinige mannelijke coutureklanten, hij draagt veel van ons en van andere couturiers, hij ziet er altijd spectaculair uit. Dat is geen aandachttrekkerij, hij lééft het echt. Wij doen niet veel voor mannen, maar kleden wel een paar uitzonderlijke klanten met een eigen, genderonspecifieke stijl. Zo is er de Amerikaanse theaterproducent Jordan Roth, ook een toffe klant, die we voor het Met Gala van 2019 gekleed hebben in een grote cape, met daarop een print van een theaterzaal.’ ‘Ik balanceer het nu wel beter dan vroeger. Ik werk inderdaad veel, maar in vergelijking met de beginjaren is het veel minder. Ik neem nu vakanties, ik vier weekends. Ik ben daar beter in geworden, al heeft het me wel wat jaartjes gekost. De pandemie heeft ook geholpen. Ik werd gedwongen om vrije tijd op te nemen. Ik wandel iedere dag zo’n 2 à 2,5 uur, die gewoonte is tijdens de lockdowns ontstaan. Ik heb in die tijd ook een hond genomen, een flatcoated retriever met een beetje setter. Een mooi beest met veel energie. Mijn vriend Salvador is muzikant en werkt in hetzelfde gebouw als ik, Het Veem in de oude Amsterdamse Houthaven. We lopen iedere dag van huis naar de studio, tijdens de pauze doen we een rondje en ’s avonds wandelen we weer terug naar huis. We hebben geen auto, ik doe alles lopend. Ik zou nu niet meer anders willen: het zijn de momenten van qualitytime, om even te praten zonder afgeleid te worden.’ Als kind was Van Herpen al graag buiten. Haar ouders – moeder danslerares, vader voorlichter van het waterschap – vonden dat hun twee dochters en hun zoon heel goed op konden groeien zonder tv en computer. Het gezin woonde in het Gelderse dijkdorp Wamel, waar Iris de natuur in trok, haar moeder hielp met kleren naaien of speelde op de zolder van haar oma, die kostuums en hoeden verzamelde. ‘Mijn jeugd daar doorbrengen was heerlijk, door de prachtige natuur, de ruimte, het vele buiten zijn. Ik heb een redelijk chille kindertijd gehad. Er was niet veel afleiding, wel veel aanmoediging op het vlak van kunst. Ik heb muziekles, dansles en tekenles gevolgd. Ik denk dat dat wel invloed had en heeft op mijn werk. Ik heb in Wamel een gevoel van vrijheid en veiligheid opgebouwd, wat belangrijk is voor kinderen. Ik weet natuurlijk niet hoe ik was geworden als ik in een drukke stad als Amsterdam was opgegroeid – misschien was ik exact hetzelfde geworden. Maar mijn intuïtie zegt dat het een hele goeie plek voor me was, Wamel.’ ‘Ik denk dat ik samenwerken niet eens daar heb geleerd. Op de academie was ik gericht op handwerken, mijn eigen drapeerprocessen. Ik was mijn eigen taal aan het ontdekken. Na een paar jaar ben ik buiten die eigen bubbel gaan denken en werken, en andere disciplines erbij gaan betrekken. Niet zozeer omdat dat voor mij een natuurlijk proces was, maar omdat het belangrijk was voor de ontwikkeling van mijn werk. De belangrijkste stap was denk ik het meedoen aan een project van Arcam, het centrum voor architectuur in Amsterdam, waarbij ontwerpers aan architecten werden gekoppeld. Ik werd gelinkt aan Benthem Crouwel (architectenbureau bekend van het Stedelijk Museum in Amsterdam en het centraal station van Rotterdam, red.) en zag hoe zij met 3D-printers hun maquettes maakten. Na onze samenwerking ben ik verder gegaan met 3D.’ ‘Wat ik mooi vind is hoe duurzaam ze werkt, elke stap van haar werk is daarvan doordrongen. Ze begint bij het materiaal, net als ik. Zo is de gebroken witte gedrapeerde jurk uit mijn laatste collectie gemaakt van bananenbladeren. Dat soort materialen hebben hun eigen textuur en dwingen hun eigen silhouetten af. De klassieke methode van sculpten, je handen vrij intuïtief door het materiaal laten leiden, dat is wat Claudy ook doet.’ ‘Bij McQueen verliep het ontwerpproces veel klassieker: daar begon je met het tekenen en de techniek, en werd het materiaal erbij gekozen. Claudy werkt precies andersom. Nu werk ik vaak gemixt, maar meestal beginnen we met het materiaal.’ ‘Ja en nee. Het is absoluut inspirerend omdat ik zo veel bewondering heb voor die dansers, voor hun fysieke uitdaging. Het haalt me terug naar vroeger. Maar het is ook zoeken naar balans, omdat er veel praktische beperkingen bij komen kijken. Zo hebben veel dansers meer dan één kostuum nodig op toer, en alles moet gewassen kunnen worden. Verder moeten de kostuums de bewegingen niet in de weg zitten en er spectaculair uitzien van een afstand. Het ziet er op de bühne misschien gemakkelijk en vanzelfsprekend uit, maar balletkleding maken is soms moeilijker dan looks voor een show.’ ‘Ja, ik ben compleet onafhankelijk. Mijn klanten zorgen ervoor dat het atelier blijft draaien. Ik realiseer me dat het een vrij uitzonderlijke situatie is. Modehuizen zijn toch vaak afhankelijk van parfum of ready-to-wear, dat doen wij niet. Ik ben niet per se tegen parfum, maar prêt-a-porter past niet bij mijn wereldbeeld. We hebben het een paar seizoenen gemaakt na het winnen van de Andam Prijs in 2014 (een geldbedrag van 250.000 euro en een jaar lang begeleiding van François-Henri Pinault, de grote baas van modeconglomeraat Kering, red.). Toen heb ik geleerd dat het werken met een fabriek de keuze aan materialen beperkt. Als ik er achteraf naar kijk heeft die periode me wel veel geleerd. Het is het een onderdeel geweest van de professionalisering die ik heb doorgemaakt. Dus ook dat zou ik mezelf niet afraden, al hebben we onszelf daarna puur op couture gericht. Duurzaamheid is een nog belangrijker thema binnen mijn werk geworden. Het voelt voor mij absoluut niet juist om terug te gaan naar een systeem dat niet meer berekend is op de toekomst.’ ‘Er worden op de meest verafgelegen plekken modeshows georganiseerd waarvoor klanten, modellen en journalisten moeten worden ingevlogen. Het is om droevig van te worden. Ik had het niet verwacht, ik dacht dat er echt verandering gaande was, dat de gesprekken en beloftes serieus waren. Het bewustzijn waar we naartoe gaan met onze planeet als we ons gedrag niet drastisch veranderen is er nog steeds niet. En dat is angstaanjagend.’ ‘Allebei. Ik vind het heftig om onderdeel te zijn van zo’n vervuilende industrie, op zo’n grote schaal. Ik denk wel dat er op kleine schaal veel gebeurt, en zeker ook op de academies. Dat geeft me hoop. Het is bemoedigend om te zien hoe anders de mindset daar is: de nadruk ligt op materialen, de manieren van maken, kleine aantallen. Dat is ook zo goed aan couture: het is simpelweg maken wat mensen willen hebben. Ready-to-wear moet een manier vinden om dichter bij de klanten te komen. Een hoopvol concept daarin is de digitalisering van mode in de metaverse. Daardoor is het mogelijk dat merken hun collectie eerst digitaal uitbrengen en monitoren wat er populair is, wat mensen echt willen hebben. Nu wordt 40 tot 45 procent van alle geproduceerde kledingstukken nooit gedragen, het komt niet eens bij consumenten terecht. Als dat alleen al vermeden kan worden, is er al een groot probleem opgelost.’ ‘Jazeker, ik vond het bijzonder om op een volledig andere schaal te werken, en in een andere tijdsspanne – een gebouw gaat er heel lang staan, dus moet je tijdlozer denken. Het maakproces is totaal anders, en toch ook vergelijkbaar. Ik werk sowieso graag samen met architecten, ook bij mijn eigen werk. Het is inspirerend om uit je eigen kokervisie te stappen. Bij dit project vond ik het te gek om te kijken naar het archief van Naturalis, een tijdreis door de eeuwen heen, en dat als inspiratie voor de structuren van het gebouw. Natuur, architectuur en kennis van materialen kwamen mooi samen.’ ‘Inmiddels niet meer, vroeger heb ik er wel veel last van gehad. Met klanten heb ik persoonlijk contact, met musea ook, wat zij in bewaring hebben is nog wel toegankelijk. Het is onderdeel van een archief, en komt af en toe nog weleens in een expositie terecht. Voor de expo in het Musée des Arts Décoratifs gaan we ook klanten vragen om looks te lenen. Ik realiseer me eens te meer: iets niet meer zien wil niet zeggen dat het er niet meer is.’||https://www.volkskrant.nl/mensen/soms-heb-ik-het-gevoel-dat-ik-woorden-tekort-kom-voor-mijn-eigen-werk~bff19963/
2022-09-08||Wie is toch die vrouw die kleren van Desigual draagt?||Het leven is soms mysterieus. Maar een wit, mouwloos topje met blauwe en rode strepen en stippen erop, een tekening van een banaan en de zin ‘Say something... love banana!!’, dat is in zijn totale onverklaarbaarheid simpelweg verbijsterend. Kleding die je in oprechte verwondering achterlaat. Dat is Desigual. Wie ooit één kledingstuk van het Spaanse merk heeft gezien, pikt ze er voor de rest van zijn leven moeiteloos uit: een ogenschijnlijk willekeurige samensmelting van kleuren, stoffen, prints, patronen en applicaties, vaak afgetopt met pailletten en zinnen als ‘You are very important for me.’ Of: ‘Yes!!’ Gekleed in Desigual ga je niet op in de massa, zou je kunnen zeggen. Of, zoals de Amerikaanse feministische website Jezebel het minder positief omschreef: ‘Ik zie eruit als een besluiteloze papegaai en ik wil dat iedereen het ziet.’ Ja, een deel van de kleding is handgemaakt in Spanje. Fans prijzen de kwaliteit van de stoffen en de originaliteit van de prints. En nee, een grijzemuisoutfit of dertien-in-een-dozijn-truitjes van de bekende fastfashionketens zijn ook niet alles, maar toch: wie draagt dit? Wie ís de Desigual-vrouw? Op internet zijn er talloze fora aan gewijd. Misschien is het de Spaanse modecultuur, suggereert iemand. ‘O, dus dát is waarom ik Barcelona haatte’, reageert een ander. ‘Ik heb overgegeven op mijn Desigual-jas’, schrijft de beheerder van het twitteraccount @Desigualisugly op Twitter, ‘ik zie alleen niet meer waar.’ Zelf zag ik in 2008 de eerste Desigual-etalage van mijn leven in de Amsterdamse Kalverstraat. In één klap werd ik teruggeworpen naar het vakantiespel dat mijn zus en ik als kinderen speelden. Terwijl onze ouders de weg zochten of een kerk bekeken, gingen wij voor de etalage van een stoffig Frans kledingwinkeltje staan en vroegen elkaar verkneukelend: als je móést kiezen, wat zou je dan nemen? Bij deze Desigual-etalage wist ik het echt niet. Werkelijk overal bleken bloemen op te zitten, en leek een kledingstuk nog een beetje neutraal, dan bleek de achterkant ineens uit paisleyborduursel in neonkleuren te bestaan. Desondanks vloog alles de winkel uit. Desigual begon in Barcelona, waar Thomas Meyer (geboren in Zwitserland, opgegroeid in Spanje) een winkel met tweedehandskleding opende in de kunstenaarswijk Raval. Toen hij in 1984 een partij van drieduizend spijkerbroeken maar niet verkocht kreeg, besloot Meyer de jeans te laten vermaken tot spijkerjacks. De jassen, gemaakt van aan elkaar gestikte restjes jeans, soms met de leren details en broekknopen nog zichtbaar, werden een instantsucces, en zijn signature look van samengevoegde stukken stof was geboren. Filmmaker Isabel Coixet verzon de naam van het nieuwe kledingmerk: Desigual, dat ‘ongelijk’ of ‘anders dan anders’ betekent. Winkels op Ibiza en in Frankrijk en Portugal volgden, en nadat zakenman Manel Adell zich in 2002 bij het merk aansloot, werden de vrolijke, hippieachtige en informele ontwerpen wereldwijd verkocht. Alles zat mee. Een jaar na de opening van de flagshipstore aan de Kalverstraat groeide de wereldwijde omzet van Desigual met maar liefst 85 procent naar 300 miljoen. Het was de tijd van kleurige, opvallende merken als Custo Barcelona en Lapagayo, van Birkenstocks en Uggs onder een jersey stretchjurkje met een spijkerjack erover. ‘Desigual heeft samen met merken als King Louie gezorgd voor een vrouwelijkheid die sindsdien niet meer uit het straatbeeld is vertrokken’, vertelt Anneke Smelik, hoogleraar visuele cultuur aan de Radboud Universiteit, aan de telefoon. ‘We schoven eindelijk een beetje weg van de spijkerbroek.’ Haar associaties bij het merk zijn niet negatief. ‘Vooral die jassen vond ik destijds echt anders dan anders.’ Synoniem aan goede smaak is het merk nooit geweest. Katrin Swartenbroux, destijds journalist bij het Belgische blad Knack omschreef de Desigual-vrouw in 2015 in sappig Vlaams: ‘Zij die zichzelf al eens graag ‘een zotte doos’ noemen en bij de kapper allemaal naar dezelfde tint acajou (mahonie, red.) grijpen, een kleur die ze bij chiquere aangelegenheden accentueren middels een sierspeld met stoffen bloem. Zij die hun zomerjurken door het tussenseizoen sleuren via leggings en bolero’s en hun handtas, schoenen en parelkettingen steevast kleurcoördineren.’ ‘Sommige mensen begrijpen ons merk niet’, vertelde Manel Adell al in 2010 aan de retailwebsite Textilia. ‘Maar dat hoeft ook niet. Zij delen onze waarden niet. Wij hebben een verhaal te vertellen. Wij willen vooral inspireren en enthousiasmeren. We hebben een universele boodschap die overal geaccepteerd wordt.’ Wat die boodschap is? ‘Positiviteit en vrolijkheid. Wij geloven dat Desigual wel degelijk voor iedereen is. Je hoeft niet van top tot teen in het merk gekleed, ons doel is dat iedereen een item van Desigual in de kast heeft.’ Met succes: pas tijdens de afgelopen coronacrisis liep de winst voor het eerst in bijna veertig jaar terug. Reden voor Desigual om in campagnes nog meer aandacht te vestigen op het unieke karakter van hun kleding en hun klanten, daartoe het logo voortaan lekker gek in spiegelbeeld te gebruiken, capsulecollecties met onafhankelijke ontwerpers te lanceren en samenwerkingen met onder meer Disney aan te gaan. Plus: de doelgroep aan te scherpen. Want Desigual is dan wel voor iedereen, maar de focus ligt voortaan primair op een wel heel specifieke doelgroep, vertelde oprichter en eigenaar Thomas Meyer in 2020 aan de Duitse website The Spin Off: ‘We zien onze gemiddelde klant als 38 jaar oud.’ Wacht eens even: dat ben ik. Het is puur toeval dat ik het heb gelezen. Maar nu ik het eenmaal weet, laat het me niet meer los. Het is als een liefdesverklaring van iemand die je zelf nooit als potentiële geliefde zou zien: licht afstotelijk en daardoor des te interessanter. Zou ik ons toch een kans moeten geven? ‘Kleding die de kracht heeft om je humeur te veranderen’, omschrijft het merk zijn eigen ontwerpen. Zou ik, geheel gehuld in regenboogstretch en een broek met twee verschillende pijpen, er niet alleen anders uitzien maar me ook anders voelen, vrolijker en spontaner wellicht? Ik betwijfel het. Maar ik weet ook hoe sterk de kracht van kleding kan zijn. En hoezeer ik aan mijn eigen verzameling neutrale stoffen ben gehecht. Een koffer die kwijtraakt op het vliegveld en pas een week later (of helemaal nooit meer!) wordt afgeleverd: hoe anderen dan alsnog vrolijk vakantie kunnen vieren, is iets wat ik niet kan bevatten. Mijn garderobe is bevestiging, geruststelling, bemoediging en belofte ineen. ‘Vrouwen geloven dat kleding iets lastigs voor ze op gaat lossen’, schrijft Zadie Smith in Swing Time, en zo is het precies: wat je draagt, brengt je een stap dichter bij wie je wil zijn. De Amerikaanse econoom en socioloog Juliet Schor zegt het ook: we dragen wat we dragen niet omdat we verleid worden door reclame, maar omdat we ermee duidelijk willen maken bij welke groep we horen. In een interview op de Amerikaanse opiniesite Vox vertelt Schor: ‘Als je kijkt naar de specifieke dingen die mensen willen hebben, heeft dat vooral te maken met het soort persoon dat ze denken te zijn, en waar een bepaalde manier van consumeren bij hoort.’ En de gestippelde, gebloemde, lekker spontane vrouw in Desigual, die ben ik niet. Toch? Er is maar één manier om daar achter te komen. Om onafhankelijk te zijn en het milieu minder te belasten, shop ik mijn nieuwe identiteit tweedehands bij elkaar via Vinted. Het voelt tegennatuurlijk om hartjes te zetten bij kleding die ik niet mooi vind en ik voel me een snob als ik me zorgen maak om mijn algoritme (helemaal in de war! helemaal!). Sinds de tijd dat ik de kinderbijslag als kleedgeld mocht gebruiken en sluimerende interesse veranderde in regelrechte obsessie, heb ik onder meer lichtblauwe cowboylaarzen bezeten, een zwarte glittercoltrui die door de synthetische stof en korte mouwen altijd te koud of te warm was, afhankelijk van het seizoen, en een wortelvormige zeven-achtste broek met strepen waarin ik door vrienden ‘Piet’ werd genoemd, vooral rond 5 december. Maar arriveren mijn pakketjes in de dagen daarna per post, dan ervaar ik niet de opwinding en de blijdschap die nieuwe kleding normaal oproept, maar een vreemd soort neutraliteit, alsof ik geen rok maar een vleugelmoer heb besteld. Misschien is het gewoon even wennen. Dan breekt dag 1 aan. Het is heet. Ik draag een strakke, mouwloze Desigual-jurk met 47 verschillende tinten en een ketting die ondanks zijn kleurigheid verrassend weinig uitstraalt. Ik voel me een uitgebluste moeke die er het beste van maakt op een camping in Midden-Duitsland. La vida es chulo, is het motto van Desigual: het leven is gaaf, en dat gevoel probeer ik dan maar vast te houden. Lekker zit het wél, dat meerekkende dikke katoen. En flirt die jonge vader in de speeltuin nou met me? Dag 2. Lunch met mijn vader en zus op een terras in Alphen aan den Rijn. Ik draag dezelfde mouwloze stretchjurk, vanwege de hitte. Niemand kijkt op als ik binnenkom. ‘Leuke jurk’, zegt mijn vader. Dag 3. Beschaamd stap ik de redactie op. Mijn rechterbeen is zwart met rode bloemen, om mijn linkerbeen fladdert witte stof met zwarte strepen. Dit ben ik niet, wil ik steeds roepen, dit is een experiment! Maar zo gek: niemand valt iets op. In de trein vanochtend begon een vrouw een praatje met me; zie ik er misschien toegankelijker uit dan normaal? Dag 4. Het is koeler. Ik heb een A-lijnjurk met lange mouwen en fluweelrode patronen op een mistige oosterse ondergrond aangetrokken en werk op zolder. Het kan wel, denk ik steeds als ik mezelf in de spiegel zie, maar het dóét niks. Dag 5. Zo moet het waarschijnlijk voelen als je voor werk of school een uniform aan moet: niet vrolijkmakend, wel makkelijk. De katoenen stretchrok die ik uit de kast trek, is niet eens gekreukt. Ondanks de schaamte die ik voel, trek ik er een groene top bij aan met knalgele letters erop. ‘Ja, nee, ja’, twijfelt de moeder van school als ik mijn kind bij haar breng om te spelen. Ze draagt jaloersmakend neutraal zwart. ‘Het past niet bij je, maar ik zie dit best op een festival.’ Dag 6. Ik heb afgesproken met een vriendin die er altijd indrukwekkend doordacht uitziet. Vandaag draagt ze een strakke lage knot, een effen wit T-shirt dat precies wijd genoeg is en grote gouden sieraden. Ze vraagt hoe het gaat. ‘Alsof ik heb gedoucht, geföhnd, mascara opgedaan en daarna een emmer modder over mezelf heen heb gegooid’, zeg ik. ‘Ja, maar modder heeft wel maar één neutrale kleur’, zegt ze. Toch zien haar collega’s niet zoveel opvallends aan mijn culottes, bloementrui en bananentop, lijkt het. ‘Aardige meid, beetje malle kleding’, oordeelt de stijlvolste man in het gezelschap (blote enkels in zijn leren gevlochten loafers) achteraf mild. En zelfs wanneer we verkassen naar een terras en later die avond naar een festival gaan, maakt niemand, níémand, een opmerking over mijn kleding. De volgende ochtend drink ik koffie bij mijn ouders in de grijs-rode jurk met lange mouwen. ‘Leuke jurk’, zegt mijn vader. Dag 7. Waarom reageert niemand zo heftig als ik had gedacht? Ik snap het niet. Misschien brengt een bezoek aan gelijkgestyleden in de reusachtige Desigual-winkel in de Kalverstraat helderheid. Het is er uitgestorven, maar voor een mooie nazomerdag is dat niet zo vreemd. Een Scandinavisch ogende man en vrouw van een jaar of 60 lopen verveeld rond tussen de T-shirts met nineties-fotoprints en strakke, gebreide, gekleurde rokken (best begeerlijk, ware het niet dat er altijd wel ergens een geborduurd hartje op zit). In The Style Outlets in Halfweg, waar de enige andere Desigual-winkel in Nederland zit, is het ook al niet druk. Een 50-jarige vrouw met twee soorten oogschaduw vertelt dat ze de kleurtjes hier zo vrolijk vindt. En in de paskamers ontmoet ik een oprecht enthousiaste 20-jarige. ‘Ik dacht dat het veel artistiekeriger was, maar het is eigenlijk hartstikke leuk’, zegt ze over de kleding. Ze past een grijze hotpants en een bloot bloesje vol gekleurde patronen. ‘Kijk, gemaakt van vlindervleugeltjes’, zegt ze blij, en neemt alles mee naar de kassa. Verkopers op Vinted lijken al net zo divers als de patronen op hun kleding. Van Vlaamse handelaren en heel gewone 17-jarige Nederlandse meisjes tot alternatievige Spaanse schonen; wie dé Desigual-vrouw is, lijkt moeilijk te karakteriseren. ‘Vooral dertigers en veertigers’, denkt hoogleraar Anneke Smelik. ‘Een beetje alternatief, maar niet té. Je kunt ermee naar je werk, maar je laat ook zien: ik heb geen corporate image.’ Ze kan zich voorstellen dat ook veel jonge moeders het dragen, zegt ze met een lachje. ‘Als er een vlek op komt, zie je dat niet zo.’ ‘De Spaanse kledingmarkt wordt gedomineerd door Inditex, het grootste modeconcern ter wereld, bekend van onder meer Zara en Bershka’, vertelt José Teunissen, als hoogleraar verbonden aan het London College of Fashion. ‘Dat een ander Spaans merk daarnaast heel succesvol is geworden, is dus best uniek.’ Wie Desigual draagt, straalt uit dat hij positief en informeel in het leven staat, denkt ze. Niks mis mee. Maar waarom voelt het merk dan toch een beetje... foutig? Misschien omdat uitgesproken designs niet alleen heel erg ín maar vervolgens ook heel erg uit kunnen raken, denkt hoogleraar Anneke Smelik. En mogelijk ook omdat het merk niet meer samenvalt met een doelgroep, voegt hoogleraar José Teunissen toe. ‘Het wordt voor merken steeds moeilijker om een brand te zijn waar mensen in geloven. Twintig jaar geleden verkondigde je kledingstijl nog een mening, zoals hippies op Ibiza zich informeel kleden om zich uit te spreken tegen gezag en voor vrijheid.’ Maar inmiddels drukken we ons minder uit via kleding, denkt Teunissen. ‘Die bloemen van Desigual vormen dus geen identiteit meer, net zoals Mexx niet meer voor de vrouw met een serieuze baan is. En dat geldt voor heel veel merken: consumenten geloven gewoon niet meer in het verhaal.’ Ze voorziet dat er op termijn grofweg drie soorten mode overblijven: echt, duur en uitgesproken design dat je op de catwalks ziet, goedkope fast-fashion en merken die serieus aan duurzaamheid doen. ‘Maar alles daartussenin, is wat klantenbinding betreft een vage brij. Het klassieke merk is weg.’ En die vrouw van 38, zoals Desigual de nieuwe doelgroep formuleert, is dat misschien een mode-eufemisme voor 60-plussers en codetaal voor: wij zijn als merk geen voorhoede meer? ‘Dat zou goed kunnen’, meent Teunissen. Een week later overheerst de opluchting: ik kan er eindelijk weer uitzien zoals ik ben. Ook vind ik het nog steeds opvallend dat niemand spontaan hoofdpijn kreeg of onze vriendschap in twijfel trok (wie bén jij eigenlijk?) bij het zien van mijn outfits. Het moet bijna wel betekenen dat mijn onbegrip voor Desigual vooral in mijn eigen hoofd zit. En hoe oppervlakkig het misschien ook klinkt, het verbaast me nog steeds dat de leuke, sympathieke vrouwen die ik heb gezien en gesproken, Desigual droegen, terwijl er zoveel stijlvollers te koop is dat toch óók uitstraalt wie je bent. Tot ik terugdenk aan iemand met wie ik jaren geleden een tijdje samen was: een slimme man met een eigen bedrijf, een harde werker, politiek geïnteresseerd, lief voor kinderen en dieren. Altijd als we naar een feestje gingen en ik me hardop afvroeg wat ik aan zou doen, zei hij: ‘Maakt niet uit, als het maar strak en kleurig is.’ Nu pas snap ik dat dat ook voor de gemiddelde Desigual-drager voldoende is. Haar stijl is anders, vrolijk, strak en kleurig, en dat is genoeg. Desigual is de perfecte kleding voor wie kleding niet zo belangrijk vindt. Beter kan ik het merk niet verklaren. Of wacht, misschien toch: ‘Say something... love banana!!’||https://www.volkskrant.nl/cultuur-media/wie-is-toch-die-vrouw-die-kleren-van-desigual-draagt~b5b8ec77/
2022-09-08||Seksuele voorlichting is belangrijk, maar er is meer dan alleen bangmakerij||Op de middelbare school werd ons vanuit het schoolleiding vrij veel angst ingeprent voor seksueel overdraagbare aandoeningen. Toen ik in de tweede klas zat, kwam er ooit namens het toenmalige Stop aids now! een jonge vrouw van rond de 24 langs om te vertellen dat ze op haar 16de tijdens haar eerste keer seks met een ander besmet was geraakt met hiv. Tijdens haar eerste keer. Je had onze gezichten moeten zien. De hele aula zat vol met pubers die op dat punt in hun leven aan bijna niets anders dachten dan aan seks – en hoe leuk en geil en onschuldig het allemaal wel niet zou zijn. We zaten daar en al onze seksdromen werden verbrijzeld, want je kon dus gewoon tijdens je eerste keer hiv oplopen. De vrouw was blond met blauwe ogen en hetero. Ze heette Marie, Claire of Chantal, zoiets, en ze kwam uit een dorp waar ik nog nooit van had gehoord. Ik kon me niets anders voorstellen dan dat ze dat bewust hadden gedaan. Zo van: nee nee, aids is niet alleen iets voor mensen uit derdewereldlanden, leerling, ook jij kunt het krijgen. Ook als je wit bent. Ook als je hetero bent en in Nederland woont. Om eerlijk te zijn denk ik dat ze er goed aan hebben gedaan om Marie-Claire Chantal de Boer uit te nodigen. Door de beeldvorming van aidspreventieorganisaties denkt men inderdaad nog vaak dat aids dodelijk is en enkel weggelegd voor de uitgehongerde kinderen die we op tv zien of homoseksuelen. Als er een homoseksuele man uit een risicogebied in de aula had gestaan, zou waarschijnlijk niemand zich aangesproken hebben gevoeld helaas. Diezelfde middag nog sloot ik me direct aan bij het Stop aids now!-team van m’n school. Ik heb geen idee meer waar dat team voor bedoeld was en we hebben er nooit iets mee gedaan, maar mijn angst om ergens op een straathoek in Rotterdam-Oost hiv op te lopen van een of andere geprivilegieerd uitziende Jan-Pieter was ondertussen zo groot dat ik alles wilde leren om mezelf te beschermen tegen Marie-Claires virus. Het plan van mijn schoolbestuur was gelukt. Ik zou nooit meer een pik of een kut aanraken en ik was bang. Bang voor seks. Tot ik die avond weer een aflevering van Spartacus zag en zo puberaal geil werd dat ik diezelfde nacht nog mijn kuisheidsgordel doormidden knipte en mezelf een ongeluk vingerde, zoals alleen pubers dat kunnen. Zolang het mijn eigen poenie was, kon het vast geen kwaad. Mijn school deed er goed aan om een middag te wijden aan aidspreventie, dat ga ik niet ontkennen. Ik denk dat wij geile pubers die wake-upcall daadwerkelijk nodig hadden, zodat we niet allemaal ergens op schoolkamp in één grote condoomloze orgie zouden belanden. Toch ben ik van mening dat je naast bangmakerij op het gebied van soa’s en zwangerschappen ook ruimte moet maken voor de leuke kanten van seks. Genot bijvoorbeeld. En hoe je iemand met een vulva echt goed vingert. Het zou zoveel vreemdgaan schelen als ze je dat aanleerden op school. Of je kinderen nu wel of niet over seks vertelt, de mooie en beangstigende verhalen incluis, ze gaan het vroeger of later, tenzij ze aseksueel zijn, toch wel doen. En als jij het ze niet vertelt, gaan ze het online opzoeken en leren ze dingen uit porno – daar wordt niemand blij van. Dus ja, laat alle kinderen absoluut de Marie-Claire van hun generatie ontmoeten, zodat ze elke keer als ze later uit geilheid geen condoom willen gebruiken, terugdenken aan de angstaanjagendste dag uit hun leven. Maar leer ze ook dat seks geweldig is. Dan denken ze tijdens de seks ook aan leuke dingen – en niet alleen aan tieners met hiv. joy.delima@volkskrant.nl||https://www.volkskrant.nl/columns-opinie/seksuele-voorlichting-is-belangrijk-maar-er-is-meer-dan-alleen-bangmakerij~bd8eb783/
2022-09-08||Water met een smaakje, dat ook nog eens duur is? Wees blij dat je überhaupt water kunt drinken||Het was midden in de zomervakantie dat mijn oudste dochter naar mij toe kwam en iets wilde hebben. Dit keer was het een drinkfles. Kinderen op school hadden die. Ze hield een verhaal over geuren en smaak en dat het dan iets lijkt en ik had nooit begrepen wat ze nou precies bedoelde en was verdronken in een poel van radeloosheid, ware het niet dat ik een paar weken eerder een e-mail van een collega had gekregen. ‘Dit willen al die kinderen nu’, schreef ze, ‘waterfles met GEUR, voor 40 euro.’ Het linkje dat ze meestuurde, leidde naar een website waar een jonge vrouw met een basketbal onder haar arm me toelachte. De oorzaak van haar lach hield ze vast in haar andere hand, een groene doorzichtige waterfles. Het unieke aan de fles is dat er een zogenoemde pod in zit die een bepaalde geur afgeeft, waardoor je denkt dat je niet water drinkt, maar water met een smaakje. Met strakke illustraties en pakkende teksten (‘Doei suiker en calorieën. Doei verborgen toevoegingen.’) probeert de fabrikant je te bewegen om uiteindelijk een van hun producten te kopen. Een ‘starterkit’ kost 34,95. Daarvoor krijg je een drinkfles en twee smaakpods, goed voor 10 liter smaakwater. Voor 5 euro extra krijg je dezelfde starterkit, alleen dan met ‘premium pods’ met nog betere smaken (of zo). Voor 59,95 krijg je een stalen fles met twee pods en een intakegesprek bij een ggz-instelling naar keuze. Een smaakpod is goed voor 5 liter water, dus het idee is natuurlijk dat je die eindeloos vaak opnieuw bij ze bestelt. De website gadgetdaily.nl rekende voor dat de fles je, los van de aanschaf, bij gemiddeld gebruik zo’n 20 euro per maand kost. Dus – en dit is een nogal omslachtige en indirecte manier om mijn dochter antwoord te geven – dit gaat natuurlijk nooit gebeuren. Ook niet als het niet zo duur zou zijn. Water met een smaakje voor kinderen is net zo overbodig als een e-bike voor fitte twintigers die midden in de stad wonen. Fictieve ouder: ‘Ja, maar het is beter dan frisdrank. Want daar zitten allemaal suikers in en blablabla.’ Echte ik: ‘Nee, je maakt een valse vergelijking. Het gaat niet tussen frisdrank en smaakwater, het gaat tussen water en smaakwater.’ Dat sommige dingen kunnen, betekent niet altijd dat je ze maar moet doen. Principes bieden in dat soort situaties uitkomst. In dit geval gaat het om het principe: ‘Wat is er mis met water? Je drinkt maar gewoon water. Wees blij dat je überhaupt water kunt drinken, want we hebben te maken met droogte. En dat andere kinderen op school zo’n fles wel krijgen, kan me niets schelen. Andere kinderen lopen ook rond met die domme Hubby Wubby-pop, die zouden ze trouwens ook moeten verbieden.’ Die kinderen kunnen er natuurlijk niets aan doen, het zijn hun ouders die ze dit soort troep geven. Allemaal vanuit liefde en de beste intenties, want nee zeggen tegen je kind is nooit leuk. Maar vaak wel het beste.||https://www.volkskrant.nl/columns-opinie/water-met-een-smaakje-dat-ook-nog-eens-duur-is-wees-blij-dat-je-uberhaupt-water-kunt-drinken~b99ac0f6/
2022-09-08||Verslaafd aan kombucha en waterstofperoxide: de favorieten van Maison the Faux||‘We zijn helemaal op adem gekomen, hebben eindeloos in de zon gelegen en kunnen geen rosé meer zien’, zegt Joris Suk (35) van ontwerpduo Maison the Faux vanuit hun studio in Arnhem. Hij is net terug uit Zuid-Frankrijk, waar hij met compagnon en ‘beste vriend’ Tessa de Boer (32) verbleef in een 19de-eeuws kasteel. Een B&B met klassieke plafondschilderingen, een fontein op de oprit en een koelkast vol wijn voor de gasten. ‘Zoveel overdaad, Chateau Meiland is er niets bij.’ De grandeur van hun vakantieverblijf lijkt een weerspiegeling van hun eigen, exuberante Maison the Faux. Maar vergis je niet: Suk en De Boer stoppen flink wat ironie in hun creaties. Zo kopte modevakblad FashionUnited over een show van hen in 2016: ‘Maison the Faux houdt spiegel voor aan publiek Amsterdam Fashion Week.’ Tijdens die show lag er een paspop in het water die Narcissus uit de Griekse mythologie verbeeldde. Die knappe jongeling boog zich voorover om uit een vijver te drinken en werd prompt verliefd op zijn eigen spiegelbeeld. Met het optreden hoopten de Boer en Suk de toeschouwer te laten nadenken over ‘ego’: waarom wil je bij de mooie modemensen horen? Na hun afstuderen aan modeschool Artez in 2013 begonnen De Boer en Suk al gauw voor zichzelf. De Boer: ‘We vonden elkaar in onze torenhoge ambities.’ Daarna ging het gestaag: de Volkskrant riep de ontwerpers uit tot ‘modetalenten van 2015’ en onlangs wonnen ze een prestigieuze modeprijs à 50.000 euro van het Prins Bernhard Cultuurfonds. Ook deden ze mee aan de modeweken van Amsterdam, Parijs en New York. In deze laatste stad presenteerden ze in 2016 hun Chubby Chaser-collectie, een commentaar op het ideaalbeeld van graatmagere modellen. Ingesnoerd in korsetten en netpanty’s poseerden hun modellen voor een wand waarop vlezige lichamen stonden afgebeeld. Door een speaker klonken leuzen als ‘we zijn nooit tevreden, altijd hongerig naar meer’ en ‘suck it all in’. Maison the Faux eerde zo het lichaam ‘in zijn volle, vette glorie’. De Boer en Suk vinden dat mode prachtige kanten heeft, maar ook destructief kan zijn. De Boer: ‘Mode brengt niet alleen schade toe aan het milieu, ook aan het zelfbeeld van mensen.’ Suk vult aan: ‘Door je het gevoel te bezorgen dat je er niet bij hoort.’ Tijdens een show laten ze zien hoe het anders kan. Zo hopen ze mensen te inspireren niet automatisch mee te gaan met het heersende modebeeld. Overigens staat bij Maison the Faux niet kleding centraal, maar het creëren van een belevingswereld. De Boer: ‘Wij noemen Maison the Faux daarom uitdrukkelijk geen kledingmerk, maar een creatieve modestudio.’ Het past dan ook geheel in hun straatje om kostuums en decors te ontwerpen voor tentoonstellingen en theatervoorstellingen. Zo behoren tot hun opdrachtgevers musea als het Centraal Museum in Utrecht en de Kunsthal in Rotterdam en gezelschappen als het Noord Nederlands Toneel en Club Guy & Roni. ‘Het is interessant te onderzoeken of Maison the Faux nog tot de mode behoort wanneer we niet meer de focus op het maken van kleding leggen’, zegt Suk. Hun laatste project stond ver af van de klassieke modeshow. In een presentatie met dansers en zangers dompelden ze het publiek ruim een uur lang onder in een ‘Maison the Faux-universum’ en onderzochten ze het thema ‘offers brengen’ zoals dat naar voren komt in de Griekse mythologie. De Boer: ‘We leven in een samenleving waarin het vooral gaat om het individu. Een offer brengen voor het grote geheel gebeurt nog nauwelijks.’ Mythologie komt vaker voor in het werk van het duo. Suk: ‘Het zijn verhalen met lessen die ook nu nog herkenbaar zijn.’ Zo is hun favoriete verhaal dat van Icarus met zijn overdreven zelfvertrouwen. Hij vloog te dicht bij de zon, waardoor zijn vleugels smolten. De Boer: ‘Net als Icarus gaan wij vaak ergens blind voor en nemen we de consequenties voor lief. Alleen onze vleugels zijn nog niet gesmolten. Wij vliegen nog even verder.’ Suk: ‘Deze man heeft alles wat briljant is al eens bedacht. In 1988 richtte de Belgische ontwerper het beroemde merk Maison Margiela op en nog steeds inspireert hij ontwerpers van nu.’ De Boer: ‘De kleding die hij maakt is zó mooi dat je ervan gaat kwijlen. Maar het merk is niet alleen bekend door de kledingstukken zelf, ook zijn gedachtegoed is baanbrekend geweest. Geïnspireerd door Japanse ontwerpers als Rei Kawakubo van Comme des Garçons bracht hij het deconstructivisme naar Europa. Hij haalde kledingstukken uit elkaar, zette ze ondersteboven of binnenstebuiten weer in elkaar en presenteerde ze onafgewerkt, met zichtbare stiksels en opvallende naden. Margiela brak daarmee met de traditionele mode en heeft de mode als ambacht naar een hoger niveau getild.’ Suk: ‘Onlangs verloor ik mijn kostbaarste bezit toen mijn koffer in de trein naar Londen werd gestolen: de beroemde Tabi-laarzen van Margiela met gesplitste teen. Gelukkig werden ze vergoed door de verzekering. En het universum heeft ze een upgrade gegeven: ik kon net iets mooiere betalen.’ Suk: ‘Kombucha is een gefermenteerd drankje gemaakt van koude thee. Het geldt als een gezond alternatief voor wijn of frisdrank. In onze ontwerpstudio drinken we er zoveel van dat het lijkt alsof we aan een kombucha-infuus liggen.’ De Boer: ‘Onze verslaving is begonnen toen we voor werk een tijdje in Los Angeles woonden, waar het erg populair is. Van lavendel- tot saliesmaak: op elke hoek van de straat kun je kombucha kopen. LA is één grote paradox. Iedereen drinkt gezonde drankjes als kombucha of algensmoothies, maar rookt wel een pakje sigaretten per dag. En LA heeft de duurste, meest luxe restaurants van de wereld, maar ook ontelbaar veel daklozen.’ De Boer: ‘Wij bleken ons haar met waterstofperoxide tot het afbreekt. Dat doen we al jaren. En het grappige is: de mensen met wie we werken gaan het na verloop van tijd ook doen.’ Suk: ‘Nou Tes, dat doen ze niet zelf. Wij takelen iedereen altijd toe. We hebben voor de zekerheid altijd een flesje waterstofperoxide in onze ontwerpstudio staan. Vooral onze modellen geven we vaak witte wenkbrauwen.’ De Boer: ‘Zo krijgen ze een bovennatuurlijke look.’ Suk: ‘Anya Janssen portretteert mensen in een magisch-realistische stijl. Het zijn een soort schilderingen van iemands ziel. Haar mooiste werk is een zelfportret waarop ze in gehurkte houding over de wereld piest.’ De Boer: ‘We kennen Anya van onze Artez-periode, ze geeft les. Jaren later zijn we weer met haar in contact gekomen en nu spreken we haar regelmatig. We zijn altijd benieuwd naar haar feedback. Ik zou niet zeggen dat ze een mentor is, maar door haar levenservaring en door de talentvolle mensen die ze om zich heen heeft verzameld, weegt haar mening wel zwaarder dan die van anderen. Ze ziet er ook altijd prachtig uit: van top tot teen gekleed in Margiela of juist in een gekke jurk uit de feestwinkel.’ Suk: ‘Allebei dragen we de geur Smoke van het merk Akro. We kwamen hem voor het eerst tegen in een winkel in Antwerpen. Daar liet een verkoper ons het hele assortiment aan parfums ruiken en vertelde hij bij alle geuren een bijzonder verhaal. Zo zijn die van Akro geïnspireerd op verschillende verslavingen. Smoke staat met zijn rokerige geur symbool voor het genot van de eerste haal van een sigaret. Tessa was meteen verkocht.’ De Boer: ‘Joris niet. Hij koos in eerste instantie voor het geurtje met het verhaal: ‘Je loopt door een nat bos, in de verte ruik je een brandende kerk, in die kerk staat een vrouw te huilen.’ Suk: ‘Ja, toen dacht ik: ik bén dat parfum. Maar na een paar maanden ben ik toch overgestapt op de geur van Tessa. Die is zó lekker.’ De Boer: ‘Op dit moment werken we aan de vormgeving van een tentoonstelling van de Britse fotograaf Tim Walker in de Kunsthal in Rotterdam. Eerder stond Tim Walker: Wonderful Things in het Victoria & Albert Museum in Londen. ‘Het werk van Walker ademt mode en door het surrealistische karakter, wijkt het weg van wat normaal is. Zijn tentoonstelling is geïnspireerd op schatten die hij vond in het V&A, denk aan glas-in-loodramen, Indiase miniatuurschilderijtjes, schatkisten met juwelen en erotische illustraties. Nostalgische herinneringen aan zijn kindertijd en liefde voor de natuur zijn thema's die vaak terugkeren in zijn werk. Op mijn favoriete foto zie je een bakstenen muur die openbreekt. Erachter staat iemand in een moestuin, omringd door slakken, beelden op zuilen en wilde bloemen. Je krijgt een kijkje in Walkers fantasiewereld.’ Suk: ‘Voor zijn tentoonstelling in de Kunsthal maken we een labyrint van stijlkamers waarin het werk van Walker te zien is. De kamers moeten de droomwereld van Walkers foto’s versterken.’ Suk: ‘Roze is bij ons ontzettend hardnekkig: het blijft maar terugkomen in ons werk. We krijgen die kleur niet uit ons systeem.’ De Boer: ‘Roze wordt gezien als een meisjeskleur, terwijl het van oudsher een jongenskleur is. Blauw was juist de kleur voor meisjes, omdat Maria in bijbelse vertellingen een blauwe jurk draagt. Blauw verwijst naar onschuld en de hemel. Roze, een afgeleide van rood, symboliseert bloed en agressie.’ Suk: ‘Hortensia’s, rozen, lelies: bloemen keren bijna net zo vaak terug in ons werk als de kleur roze. Hoe groter de boeketten, hoe beter. Ze moeten op het randje van kitsch zitten. Ze dragen bij aan het Maison-gehalte, aan het gevoel van grandeur dat we willen uitstralen.’ De Boer: ‘Bloemen verwijzen voor ons naar de vergankelijkheid van alles wat mooi is. Zodra een bloem wordt afgesneden is hij nog maar even op zijn best. Schoonheid vergaat, hè.’ Suk: ‘Deze film uit 1969 van Sergei Parajanov, een Armeense filmmaker in de Sovjet-Unie, is een meesterwerk. Een van de beste films ooit gemaakt.’ De Boer: ‘De film vertelt het verhaal van de Armeense troubadour Sajat-Nova: hoe hij volwassen wordt, in aanraking komt met vrouwen en het klooster in gaat. De film heeft zulke poëtische, absurdistische beelden dat hij een radicale breuk vormde met het Sovjet-realisme van de jaren zestig.’ Suk: ‘Parajanov betaalde er een hoge prijs voor: zijn film werd verboden, zijn toekomstige projecten werden geweigerd en hij moest vijf jaar de gevangenis in. Maar men bleef de film vertonen, hij werd gedraaid op ondergrondse bijeenkomsten.’ De Boer: ‘We vinden dat zo bijzonder: Parajanov maakte de film met de weinige middelen die hij had, en vol overgave. Dat is het meest inspirerende wat je kunt doen.’||https://www.volkskrant.nl/beter-leven/verslaafd-aan-kombucha-en-waterstofperoxide-de-favorieten-van-maison-the-faux~b11459b7/
2022-09-08||In dit werk van Houssein Miloudi hoef je niet te zoeken naar betekenis, het is al genoeg om erdoor omgeven te zijn||Vlak voor de zomer zag ik dit kunstwerk en tijdens het kijken bedacht ik hoe fijn het kan zijn om naar vreemde vormen te kijken. Gewoon gedachteloos staren, tot er iets gebeurt in je hoofd: je komt in een andere gemoedstoestand. Een paar weken later, in een hangmat in Italië, lag ik naar de bladeren in de boomtop boven me te kijken, waar de gloeiendhete zon vergeefs doorheen probeerde te dringen, een rustig spel van groene vormen. Van mij mocht het eeuwig duren. Tussen de stenen van de rivier waar we zwommen schoten talloze visjes heen en weer, ze vormden patronen en bewegingen waar je je gedachten in kon hangen, alsof je op hun ritme aanhaakte. Als we lang stilzaten, beten ze in onze voeten. Heel even dacht ik daar aan dit kunstwerk van de Marokkaanse Houssein Miloudi. Hoezo voelde het alsof ook die kleuren en vormen bewogen? Het is gewoon geschilderd en staat dus stil, maar alle details lijken op de een of andere manier rustig te deinen. Deze figuur hier, met een soort oog erin en tentakels, heeft iets van een kwal, en ik zie er dan ook meteen de langzame bewegingen van zo’n onderwaterwezen bij. Elders op het werk staan meer figuurtjes die aanvoelen als bewegende organismen, en daarnaast staan er vierkante blokjes op, soms krijg ik het gevoel dat die als in een spelletje Tetris in elkaar aan het vallen zijn. Hoe langer je naar dit detail kijkt, hoe meer je er dingen in kunt ‘herkennen’: het gebeente van een hand valt meteen op, een school visjes die aan zaadcellen doet denken, twee wezens met vervormde armen en handen, misschien wormpjes, en iets van tentakels. Wie wil, kan er ook wezentjes in herkennen die doen denken aan de kunst van Joan Miró of Marc Chagall. De vormen doen een beroep op onze behoefte er iets van te maken, ze betekenis te geven. Dit lijkt óók op iets dat ligt te krioelen onder een microscoop, en óók op de patronen van een Hollandse theedoek, en voor je het weet is het een brij van associaties in je hoofd. Maar eerlijk gezegd is juist het loslaten van die brij het moment dat er iets ontstaat. Dat er een deurtje opengaat naar gewoon zíjn met het kunstwerk (of met de bladeren of de visjes) en dat je gedachten kunnen meebewegen met het werk. Dan heeft het een effect op een heel ander niveau, alsof er contact is. Houssein Miloudi laat zich onder meer inspireren door patronen en kleuren uit zijn omgeving. In veel islamitische architectuur werken de patronen, ornamenten en kleurrijke tegels op een vergelijkbare manier: je hoeft niet te zoeken naar betekenis, het omgeven zijn door deze vormen is genoeg om je in een andere staat te brengen die veel verder gaat dan alleen observeren. Een staat van kalmte, rust, gebed soms. Je moet er even tijd voor nemen, maar als het lukt, is het zo tof om te beseffen dat schoonheid zo veel impact kan hebben op je ziel.||https://www.volkskrant.nl/cultuur-media/in-dit-werk-van-houssein-miloudi-hoef-je-niet-te-zoeken-naar-betekenis-het-is-al-genoeg-om-erdoor-omgeven-te-zijn~bf190768/
2022-09-08||Yvette bakt watermeloen in misoboter – en dat smaakt net als steak||Er zijn veel vooroordelen over Ierland, maar dat het er altijd regent is pertinent onwaar. We hadden de droogste zomer ooit in het zuiden. Het hele voorjaar hield ik de weersvoorspelling in de gaten, maar ik ben er inmiddels achter dat je in een land met zo veel microklimaten achter elke berg of heuvel eerder moet afgaan op de boeren en werklui. Je moet je toevlucht zeker niet zoeken tot de krant of een weerapp. Boeren weten altijd wat voor weer het wordt, dat zit in hun genen. Ik kan van huis gaan met een plu, maar als ik de boeren niet zie maaien en hooien, kan ik hem net zo goed thuislaten. Na een lange en hete zomer werd er zware regenval en onweer voorspeld. Iedereen had het erover, een beetje opgelucht wel, want net als in Nederland kon de natuur wel een plensbui gebruiken. De grond van de borders die ik wilde inplanten, was zo droog dat het stof me om de oren sloeg bij het scheppen. Ierland, dacht ik al spittend, Ierland! Ik haalde verwachtingsvol de kussens van de tuinstoelen en de was van de lijn. Ik trok de tuindeuren dicht en wachtte de storm af. Donkere wolken pakten zich samen boven onze berg. Het begon wat te waaien. Goeie tekens, dacht ik. Echter: aan de overkant van het dal zag ik niks bewegen. Waar anders de dagloners als een malle maaiden en de balen hooi van het veld haalden, bleef het angstaanjagend stil. Op de bouwplaats werkten de mannen ook stug door. En ja hoor, enkele druppels, maar ze raakten amper de grond. Dommerd, dacht ik bij mezelf toen ik de kussens weer naar buiten bracht, luister dan ook naar je eigen raad. De volgende dag maakten hond en ik een wandeling over het strand en langs de kliffen. Dikke rookwolken ontstegen van de anders zo groene, maar nu zo dorre grasranden: ze stonden in brand. We belden de brandweer, die ons al bezorgd tegemoet kwam rijden op het smalle bergpad. Thuisgekomen bakte ik geschrokken dikke schijven watermeloen als lunch; de enige góéde fik in iets sappigs. Maak eerst de dressing door de ingrediënten te mengen en als laatst de olie in een dunne straal erdoor te kloppen. Meng de rode ui en de dunne schijfjes radijs erdoor en zet weg. Liefst zeker een uur, zodat de ui slinkt en alles een beetje zachtroze kleurt. De scherpte is dan ook van de ui af. Roer de boter door de miso tot een gladde crème. Snij de watermeloenen in dikke schijven en die schijven weer in parten. Verwijder de schil. Kwast een kant in met misoboter. Verhit de grillpan tot hij walmt. Draai dan het vuur middelhoog en leg de parten meloen met de beboterde kant naar onder erop. Kwast de andere kant ook met wat boter in. Keer ze pas als er dikke strepen op staan. Dit duurt eventjes, dus heb geduld. Verdeel intussen de avocado over 4 borden. Giet wat dressing uit de kom met de ui-radijssla over de mesclun met de basilicum. Verdeel de gebakken watermeloen naast de avocado, schep de mesclun erbij en maak af met dikke toeven ui-radijssla. Lekker hè? Net steak. U kunt er nog feta bij serveren, maar ik vind het al smaakvol genoeg zo. Heb je misoboter over? Dat is verrukkelijk op krokant stokbrood, maak dus gerust wat meer.||https://www.volkskrant.nl/beter-leven/yvette-bakt-watermeloen-in-misoboter-en-dat-smaakt-net-als-steak~b08a01c3/
2022-09-08||Deze pinot gris uit de Elzas drinkt u bij voorkeur bij dingen in roomsaus||Voor het eerst in jaren waren we weer eens in de Elzas. Of Alsace, zoals het promotiebureau voor Elzasser wijnen wil dat we schrijven, bang dat we de streek voor Duits verslijten. Nu is dat vineus allang geen nadeel meer, maar goed. Schuin onder het sprookjeskasteel Haut-Koenigsbourg, dat begin 20ste eeuw in opdracht van keizer Wilhelm II op een middeleeuwse ruïne werd gerenoveerd, toen het gebied inderdaad weer even Duits was, bewerken de mensen van wijnhuis Fernand Engel hun gaarden. Fijne rieslings, pinot blancs en de rest. Nu echter aandacht voor de pinot gris. Een bijzondere druif. In Noord-Italië maken ze er een frisse wijn van; in de Elzas is het resultaat juist vol en wat de kenners ‘vettig’ noemen, wat betekent dat hij juist aan de niet zo zure kant van het wijnspectrum zit en vaak een mini-zoetje heeft. Daartoe moet hij goed rijp worden en dat is zeker tegenwoordig geen probleem. De pinot gris réserve 2020 die ik proefde was vol en bijna droog en deed denken aan boter, kweepeer en zelfs wat walnoot en gedroogde vijgen. Verrukkelijk bij dingen in roomsaus.||https://www.volkskrant.nl/beter-leven/deze-pinot-gris-uit-de-elzas-drinkt-u-bij-voorkeur-bij-dingen-in-roomsaus~b4cd4ede/
2022-09-08||Bij Man Nam in Rotterdam eet je spetterend Koreaans met een reuzenijsje toe||Heeft u ook zo’n behoefte aan wat eind-van-de-zomerse totaalopvrolijking? Dan raad ik u aan eens ergens Koreaans te gaan eten – dat kan tegenwoordig in vrijwel alle Nederlandse steden. Korea is groot en z’n culinaire cultuur complex en zeer regionaal bepaald, maar in z’n algemeenheid denk ik dat veilig kan worden gesteld dat de Zuid-Koreanen wereldkampioen vrolijk smaakmaken zijn. De gehele gereedschapskist aan wat eten spetterend, spannend, verkwikkend, hartig, pittig en zalig maakt, wordt uit de kast gehaald. Alomtegenwoordig zijn de umami en gelaagdheid van soja- en peperpasta’s, zoals doenjang (miso-achtige sojapasta), ganjang (een soort sojasaus) en gochujang (een peperpasta die je tegenwoordig ook bij goed gesorteerde supermarkten vindt). Daarnaast zijn de frisheid van gember, bosui en knoflook aanwezig, en ook de verslavende baksmaak van gebarbecued vlees en hardgebakken looksoorten. En dan is er nog de karakteristiek zuivelfrisse hartigheid van ingelegde groenten die deel uitmaken van vrijwel elke maaltijd. Kimchi (pittige, lactogefermenteerde kool, knol, komkommer of kiemen) is dan ook het nationale gerecht van Zuid-Korea, waarvoor de meeste huishoudens zelfs een speciaal ingerichte koelkast hebben. De restaurantkeukens zijn al even uitbundig. Koreaanse barbecue, Korean fried chicken en Koreaanse dumplings (mandu) zijn al lange tijd geliefd in de Verenigde Staten, waar veel grote steden een grote Koreaanse gemeenschap hebben. Ook hier maken de gerechten en ingrediënten nu een opmars. Bij Man Nam, van de in Zuid-Korea geboren Rotterdammer Donny Kim, kunt u prima terecht voor een scala aan gerechten, zowel traditioneel als moderner. Kim verliet zijn goedbetaalde kantoorbaan om het restaurant te openen, dat met een klein terras zit ingeklemd tussen een Beter Horen en een zonweringspecialist. De zaak is spartaans ingericht – op een tafeltje met action figures en een ‘Save water drink soju’-neonlamp na. De feestelijke sfeer komt vooral van het eten en de gasten; allebei zijn in grote hoeveelheden aangerukt. Het is een gezellige, volle bak reuring: groepen vrienden die grote tafelgrills bedienen, meisjes met kleurige hoofddoeken die reusachtige ijsjes en stapels kleverige gefrituurde kip eten, na alles uitgebreid te hebben gefotografeerd. Er wordt gegeten met stokjes, met handen, met handen in plastic handschoenen, met vorken, er wordt geschept uit grote soeplepels en geslurpt uit kommen – de sfeer is beslist aanstekelijk. De basisopbouw voor een traditioneel Koreaans maal bestaat meestal uit rijst (bap), dunne of substantiëlere soep (tang of guk), aan te vullen met bijvoorbeeld een stoofpot (jigae) en/of geroosterde, gegrilde of gestoomde vlees- of visgerechten. Eten dat wordt geserveerd bij alcohol wordt anju genoemd. De hippe kleverige gefrituurde kip is uitstekend bij bier, en een gerecht als roergebakken kimchi met tofu (dubu-kimchi) wordt gezien als de uitgelezen begeleider van het verraderlijke rijstdestillaat soju. Altijd komen kleine bijgerechten op tafel die banchan worden genoemd: ingelegde groenten, stukjes omelet, gedroogde vis of gestoomde visfarce. Ook bij Man Nam krijgen we direct een bordje groenten: ingemaakte komkommer, een taugéslaatje en een wel héél klein plukje kimchi, dat evenwel goed smaakt. Er staat blond huisbier en Aziatisch bier op de kaart, verschillende soorten soju en soju-cocktails en ook de Koreaanse, melkachtige rijstwijn makgeolli met verschillende smaakjes. De kaart is groot, alles is om te delen en kiezen is moeilijk. De bediening is niet allemaal even goed ingelicht over de grootte en inhoud van gerechten, maar de eigenaar, die bij vrijwel elke tafel even een praatje maakt, legt het ons enthousiast en behulpzaam uit. We beginnen met de yang yeam chicken (€ 16,40), een kloeke portie knapperige vleugelonderdelen die zijn gewenteld door een zoetpittige saus van gochujang, knoflook, suiker, specerijen. Er wordt een heel lijstje soorten gefrituurde kip aangeboden, van heel pittig (‘The Angry Korean’) tot zoet, met yoghurt en ui of met honing en boter. Zuivel en Amerikaanse vleesconserven worden vrij veel gebruikt in de moderne Koreaanse keuken. Zo staat hier ook dakgalbi (€ 29,40, pikante, geroerbakte kipschotel) onder een dikke laag gesmolten kaas op de kaart. En de door Anthony Bourdain zo geprezen ‘Korean Army Stew’, die normaal gesproken vol vleesconserven als spam zit, komt bij Man Nam met huisgemaakte worst. Een kimchi-pannekoek hoort superkrokant, baksteenrood en verslavend hartig te zijn; hier lag-ie al een tijdje en vinden we hem nogal melig en daarvoor te duur (€ 14,40). Japchae (€ 13,40) is een roerbakgerecht van lichtgele glasnoedels gemaakt van zoeteaardappelzetmeel (dangmyeon) met verschillende groenten en paddestoelen en op smaak gebracht met sesam en soja. Lekker. Er is een hele lijst bulgogi-gerechten (letterlijk: vuur-vlees) van rund, varken en ook van oktopus (rond de € 20). Heel leuk zijn de tafelgrills waarbij het vlees, al dan niet gemarineerd, zelf kan worden gegrild en met bijgerechten en condimenten in sla gerold. We eten een geweldige tofustoof (Soon Bubu Geon-Gol Special, € 29,40). De pittige soep is rijk gevuld met grote stukken zachte tofu, buikspek, ei, rijstkoekjes, groenten en paddestoelen. Ook de Beef Shortrib Soup (€ 17,40) in een zalige vleesbouillon waar je direct van opknapt, smaakt uitstekend. Bingsu is Koreaans schaafijs, dat wordt gemaakt met een machine die bevroren gecondenseerde melk verhakselt tot zoete sneeuw. Man Nam serveert verschillende smaken, van rode bonen en sesam tot aardbeien en chocolade. Op aanraden van de eigenaar kiezen wij die met mango (€ 13,90). De bingsu is ook om met de hele tafel te delen: het is een reusachtige berg sneeuw op een bord ijs en lijkt bedoeld als toetje voor een reuzenkleuter. Er ligt verse, smakelijke mango op en het geheel is versierd met een groot rood snoepje en een takje munt. Overdadig, smakelijk en superfeestelijk. Zie daarbij maar eens een najaarsdip vol te houden.||https://www.volkskrant.nl/eten-en-drinken/bij-man-nam-in-rotterdam-eet-je-spetterend-koreaans-met-een-reuzenijsje-toe~b40025a4/
2022-09-08||Een korte historie om te verklaren waarom het mannenpak nooit uit de mode zal raken||Het mannenpak is al menigmaal dood verklaard. Ik herinner me de jaren zeventig, die lekker liberale jaren waarin spijkerstof als een virus aan de klassieke combinatie van broek en jasje vrat. Maar zelden heb ik het pak zó dood verklaard horen worden als tijdens de recente lockdowns. Kledingwinkels die nota bene hun bestaan hadden gebouwd op de verkoop van pakken, gingen van de weeromstuit alleen nog maar casual kleding verkopen. De heersende opinie was dat geen man zich nog zou uitdossen in een pak. Driedelig, zegt u? Hahaha. In een wereld waarin alleen nog maar gezoomd zou worden, zou het elke dag casual friday zijn. Alleen zitten de kledingwinkels die tijdens de lockdown loungekleding insloegen nu met de handen in het haar. De Nederlandse man wil namelijk gewoon weer een pak, of in ieder geval een jasje.* Ja, het klassieke pak is weerbarstiger dan iedereen denkt. Het houdt niet voor niks al meer dan twee eeuwen stand. Het begon aan het Engelse hof. Daar was de schatkist van koning Charles II tegen het einde van de 17de eeuw leeg geraakt, onder meer dankzij al die militaire misperen tegen onze Michiel de Ruyter. De geborduurde jassen en gepoederde pruiken werden per decreet vervangen door lange jas, gilet, cravat (de voorloper van de stropdas) en knee breeches (pofbroek tot aan de kuit). De versoberde uitdossing die Charles II bedacht, werd de blauwdruk voor het pak zoals we dat nu nog kennen. In al die jaren is daar nauwelijks iets aan veranderd, alleen de broek is langer geworden. Zelfs de positie van de knopen op het jasje werd al in de tijd van Charles II bedacht. Die werden op het rechterpand geplaatst zodat het jasje met de linkerhand kon worden geopend, om met de rechterhand het zwaard te kunnen trekken. Nadien is er van alles bij bedacht aan stoffen en kledingstukken, maar feitelijk is dat met de hand gemaakte jasje nog altijd het kompas waarop gevaren wordt. Kleding komt tegenwoordig van de lopende band. Off the rack of confectie noemen we dat. Bij die confectiekleding wordt wel op alle mogelijke manieren gesuggereerd dat het met de hand is gemaakt. Zo worden op de mouw van een jasje kissing buttons aangebracht, de overlappende knopen die lang het teken waren van maatwerk. Of de jasjes hebben elleboogstukken op ellebogen die niet eens de kans hebben gekregen om te verslijten. Ambacht is een statussymbool. Het is als de Louis Vuitton-initialen op je tas: een vignet van welvaren. Voor een met de hand gemaakt pak tel je minimaal een bedrag van vier cijfers neer. Wat inderdaad licht ironisch is, want Charles introduceerde het juist omdat zijn schatkist leeg was – de knipogen die cultuurhistorie zo’n vermakelijk domein maken. Een maatpak onderscheidt zich van confectiekleding omdat het met de hand gesneden en ingeregen is, volgens een uniek, op jou afgesteld patroon. In Engeland, de couveuse van de maatkleding, noemen ze dat bespoke. Naar je kleermaker op Savile Row ga je to bespeak a suit. Tot Henry Poole in 1846 er zijn kleermakerij opende, was Savile Row een gewone woonstraat (Jules Verne laat in De reis om de wereld in tachtig dagen Phileas Fogg wonen op nummer 7). Vervolgens groeide Savile Row uit tot de golden mile of tailoring. De kleermakers uit Florence en Napels keken het ambacht af van de tailors op Savile Row en gaven er vervolgens hun eigen draai aan. Wat de Engelsen bespoke noemen, heet in Italië su misura. Het verschil: Engelse kleermakers gebruiken zware stoffen (tweed), passend bij het klimaat. Vaak wordt er ook gewerkt met een stevig binnenwerk en met schoudervullingen. Italianen daarentegen proberen hun pakken zo licht en soepel mogelijk te houden, bijvoorbeeld door zijde in de wol te verwerken. Een voering is in Napels ook niet echt nodig, de mussen vallen daar in deze maanden van het dak. Ander verschil: een Italiaans jasje is nauwer, zeker bij de taille. De Napolitaanse school voegt daar nog allerlei versiersels aan toe, zoals een buigend borstzakje (barchetta genoemd – bootje), glimmende knopen (Engelse knopen zijn mat) en de spalla manica a camicia, de even kostelijke als aanstellerige pofmouwtjes. Op hun manier zijn dat allemaal weer tekenen van vakmanschap, of in ieder geval herkenbare symbolen van maatwerk. Het grote voordeel van zo’n bespoke suit is dat het om je lichaam wordt geboetseerd, het camoufleert de mindere kanten. Tijdens de coronacrisis zag je tijdens de persconferenties het verschil tussen Mark Rutte en zijn secondant Hugo de Jonge. Ja, ze droegen allebei witte overhemden en donkerblauwe pakken. Maar waar De Jonge z’n pak van het rek had, droeg de premier overhemden van het Italiaanse Maffeis en pakken van Cesare Attolini, de top in Italiaanse tailoring. Maar Attolini is niet voor iedereen weggelegd, daar hangt een pittig prijskaartje aan. Gelukkig hebben we in Nederland een oplossing bedacht in vertrouwde polderstijl: maatconfectie. Bij maatconfectie wordt een jasje niet van de grond af opgebouwd, maar wordt een bestaand jasje aan het lichaam van de drager aangepast. Dat proces is inmiddels zo verfijnd dat maatconfectie in de buurt komt van ouderwetse maatkleding. Wat fijn is, want maatconfectie slaat een veel minder grote deuk in je portemonnee: voor iets meer dan 600 euro ben jij de eigenaar van een maatconfectiepak. In Amsterdam vind je veel adressen waar je voor dat bedrag terechtkunt (Atelier Munro, Pakkend), maar in steden als Rotterdam (Misura Sartoria), Utrecht (New Tailor) en Breda (Michael & Giso, de kleermaker van Klaas Dijkhoff) kun je evenzogoed terecht. Vaak wordt de stof geweven in Italië, maar wordt het jasje samengesteld in landen als Polen, India of China. De kleermakers zijn daar even bedreven als hun Italiaanse collega’s, maar met het ‘Made in Italy’-label is het als met een Mercedes: daar betaal je ook extra voor de ster op de motorkap. Op verzoek kunnen kleermakers je initialen aanbrengen in een overhemd of in je pak, ook bij maatconfectie. Ooit was zo’n monogram bedoeld om overhemden te kunnen onderscheiden bij het wassen – ze waren tenslotte allemaal wit. Dat helpt tegenwoordig ook nog wel bij de stomerij, maar zo’n monogram functioneert nu vooral als een personalisering van je kledingstuk. Ik zou het zelf niet zichtbaar laten aanbrengen, omdat het dan oogt alsof er een vlieg op je mouw zit. Zo’n monogram kan prima aan de binnenkant, naast het label ‘Made in India’. * Ik gebruik bewust niet de term colbert. Jean-Baptiste Colbert, naar wie het jasje naar verluidt is vernoemd, was namelijk als minister onder Lodewijk XIV verantwoordelijk voor het failliet van de Leidse lakenindustrie, dus die functionaris categoriseer ik onder de C van Cancel.||https://www.volkskrant.nl/cultuur-media/een-korte-historie-om-te-verklaren-waarom-het-mannenpak-nooit-uit-de-mode-zal-raken~bf88a93a2/
2022-09-08||De kat van Thomas was van het dak gewaaid, maar uiteindelijk kwam alles op z’n pootjes terecht||Jacky de poes is van het dak gewaaid. We hadden zitten pimpelen op het dakterras en besloten daar te slapen. Midden in de nacht werden we wakker van rukwinden, verhozen onszelf naar ons echte bed in onze echte slaapkamer en sliepen de slaap der onschuldigen. De volgende ochtend, toen mijn vrouw de deur uit stapte, riep ze dat de poes buiten was. Hup Jacky, naar binnen. Met mijn slaperige kop registreerde ik dat Jacky wel héél langzaam de trap op klom. En wat had dat vieze beest nou weer in haar bek? Bloed, bleek, en stukjes vlees en bot. Mijn interne alarmcentrale ging af, en oh poezie poezie kom eens hier ach beestje toch, maar ze reageerde nauwelijks. Ik belde de dierenarts: ‘Sorry, we zitten vol, er zijn vannacht allemaal poezen uit ramen gewaaid.’ Ik belde dierenarts nummer twee: ‘Helaas, we zitten met allemaal poezen die van daken af zijn gevallen.’ Blijkbaar was die nacht elke kat in de stad weggewaaid. Dierenarts nummer vijf zei: ‘We zitten vol, maar jeetje, kom maar gewoon, we zien wel hoe we haar erin passen.’ Die mensen heb je dus ook. Als u op het nieuws weer eens nare mensen nare dingen ziet doen, denk daar dan maar aan. De dierenarts spalkte, verbond, ontsmette, stabiliseerde en maakte foto’s, ondanks dat ze dit met nog tien poezen moest doen. Ze vertelde dat Jacky naar het ziekenhuis moest om haar kopje te reconstrueren. Dat ik rekening moest houden met flinke kosten. ‘Maar natuurlijk dokter, alles voor Jacky, geld geen bezwaar.’ ‘Oh gelukkig, nou, reken vijf- à zesduizend euro.’ … ‘Hallo?’ ‘Ja, sorry, ik was even weg. U zei?’ ‘Ik vroeg of u Jacky verzekerd had.’ ‘Haha, nee, haha, wie verzekert er nou zijn kat?’ Onderweg naar het dierenziekenhuis belde ik mijn vrouw, want het i-woord moest toch even genoemd worden. Maar nee, inslapen konden we aan de kinderen niet verkopen. En bovendien: wie had het dakluik en de ramen opengelaten? Niet Jacky. Terwijl ik het gaspedaal steeds dieper induwde, besloot ik dat ik voor zes- fucking duizend fucking euro wel een bionische poes mocht verwachten, die kon koken en de vuilniszakken buiten kon zetten. In het poezenziekenhuis zei de intake-mevrouw van sorry, we hebben het érg druk met neergestorte poezen, het kan zijn dat Jacky een paar nachtjes moet overnachten voor we kunnen opereren. Kosten: ongeveer zevenhonderd euro per nacht. Maar misschien is het bij uw eigen dierenarts goedkoper, voegde ze haastig toe toen ze zag wat er allemaal met mijn gezicht gebeurde op dat moment. De dierenarts zei: ‘Tuurlijk joh, breng Jacky maar, dan houden we haar hier stabiel. Nee, kost niks, we zijn er toch met al die kapotte huisdieren.’ In mijn gedachten smeedde ik een medaille voor deze vrouw. Zo ging het een paar dagen door: ik bracht Jacky naar het ziekenhuis, de mensen daar vonden dat ze te druk waren, en ik bracht haar weer terug naar de dierenarts, die het daadwerkelijk te druk had maar gewoon een held was. Totdat ze zei: ‘Weet je wat, Jacky ademt normaal, eet weer, loopt weer, geeft weer kopjes – wat zouden we haar opereren?’ Het gaat goed met haar. Ze is wat schuwer geworden, maar daar staat tegenover dat we genoeg geld hebben om haar elke avond met kwaliteitsvoer naar binnen te lokken.||https://www.volkskrant.nl/columns-opinie/de-kat-van-thomas-was-van-het-dak-gewaaid-maar-uiteindelijk-kwam-alles-op-z-n-pootjes-terecht~ba6f4fbc/
2022-09-08||Weekendwijsheid van Jaike Belfor: ‘Til eens wat zwaars op’||Actrice Jaike Belfor (44): ‘Een paar jaar geleden begon ik aan iets nieuws: olympisch gewichtheffen en powerliften. Gewichten in één keer van de grond boven je hoofd trekken, of tillen tot je schouders, een beetje puffen, en dan boven je hoofd. Bij powerliften ga je squatten, bankdrukken en deadliften. Ik vond het niet meteen leuk, maar ik was er wel goed in. Ik ben namelijk best vol. Vaak hebben mensen de neiging om tegen zwaardere mensen te zeggen dat ze cardio moeten doen, maar soms is het veel beter iemand een sport te laten doen waar het lichaam van diegene beter bij past. Als je iemand met overgewicht laat powerliften, zal diegene eerder een succeservaring hebben, omdat dikkere mensen juist gewend zijn om meer gewicht mee te tillen. Ze zijn veel sterker. De eerste keer dat ik in een powerliftschool kwam, was ik net zo sterk als de gespierde en slanke dames die al lang trainden. Fucking hell, dacht ik, ik doe niet voor ze onder en deze dames doen wedstrijden. Dat was stimulerend. Gewichten geven duidelijke feedback: het lukt je, of het lukt je niet. Het is een mentale kwestie. Op sommige dagen vliegen de gewichten omhoog, op andere lukt niets. Ik kwam erachter dat ik mezelf onderschat. M’n coach zegt vaak ‘doe er nog vijf kilo bij!’, en dan verwacht ik dat het nooit gaat lukken, tot ik ze gewoon optil. Je kan in retraite om jezelf te leren kennen, of je denkt: goh, ik ben benieuwd of ik dit kan optillen, en achteraf denk je dan: hoe dacht ik er eigenlijk over voordat ik eraan begon? Gewichtheffen is een extreme vorm van mindfulness. Eentje die uren aan meditatie en zelfstudie scheelt.’||https://www.volkskrant.nl/mensen/weekendwijsheid-van-jaike-belfor-til-eens-wat-zwaars-op~b66f58cb/
2022-09-08||Wil heeft een gastvrije kermisuitstraling, maar je moet niet met haar sollen||Wil had altijd een spookhuis, maar toen de kinderen uitvlogen is ze met haar man Noud afgeschaald richting de kamelenrace, het iconische behendigheidsspel met de bekende oorwurm: de Camel Derby Song. Die kunnen ze met zijn tweetjes runnen, maar dan nog komt er heel wat bij kijken. ‘Er komen weleens types die zeggen: ‘Leuk, kan ik die kar kopen?’ Dan denk ik: die kár?! Alles bij elkaar kost dit een godsvermogen. Het is één bonk elektronica.’ Gelukkig heeft Wil naast haar gastvrije kermisuitstraling ook een naturelle niet-met-die-mevrouw-sollen-look, die op dit soort momenten en op de wat wildere avondjes goed van pas komt. ‘Dan willen ze met twee ballen rollen, bier in de bakken zetten, gaat het toch om, je kent het wel. Maar ik hoef maar even op te treden en ze staan met zijn drieën te poetsen hoor. Ja, je moet hier niet als een watje gaan staan. In Santpoort komen we al achttien jaar, een fijne plek. Elke streek is anders: we komen ook veel in Brabant, Roosendaal is altijd fantastisch, alleen in Friesland wil het niet met de kamelenrace. Heerenveen, drie keer gestaan, wat een ramp. Drachten wil ik ook nooit meer naartoe. Ze kennen het niet, ze willen het niet, heel gek.’ Maar morgen is het tijd voor een weekje rust. ‘Dan zit Wil lekker op een terrasje aan een wijntje. Of nee, gin-tonic! Effe time-out.’||https://www.volkskrant.nl/mensen/wil-heeft-een-gastvrije-kermisuitstraling-maar-je-moet-niet-met-haar-sollen~b14a4353/
2022-09-08||Het zweet gutste, het bloed liep uit mijn knie, mijn knot zat scheef, ik leek wel gek ||Het was 24 graden, nu al, kwart over acht ’s ochtends, er lag een hittewaas over het land en toch rende ik over de Gelderse heide, die in deze tijd van het jaar dieppaars kleurde. In de verte zag ik het begin van het bos, met daarin het boshuisje en weer dáárin mijn gezin, dat nu zo’n beetje wakker zou worden. Ik keek op mijn klok: vijftien gedaan, nog twintig te gaan. Nu mijn rugpijn op een enkele slechte nacht na was verdwenen, durfde ik niet meer te stoppen met hardlopen, zelfs niet op vakantie. De beloning voor die ijver zat ’m in het nieuwe decor, in dit geval een van Schotse hooglanders, een Wodanseik, kasten van huizen en een opvang voor psychiatrische patiënten. In het enige winkeltje in het dorp werd vooral snoep en tabak verkocht. De dag ervoor hadden we er kennis gemaakt met een ‘maatschappelijk geparkeerde’ die er koekjes kocht voor zijn neefjes en nichtjes, want ‘dat het leven voor mij anders is gelopen, betekent niet dat ik geen leuke oom kan zijn’. Ik passeerde het vakantiehuis aan de achterkant en zag de badpakken aan de lijn, de dennenappels op de veranda, het zitje aan de zijkant. Nog vijf liedjes, schatte ik, vijf liedjes voor de koffie, en ik rende door naar het dorp. Thuis had ik vaste rondes, vaste tijden, vaste gezichten, zelfs de honden die bij die gezichten hoorden, herkende ik. Ik wist precies waar het zwaar werd, hoe lang ik over elk stuk deed en ik wist zelfs waar ik mijn T-shirt omhoog kon trekken om de boel te luchten, omdat daar toch niemand liep. Om de lol erin te houden had je de variabelen, de muziek in mijn oren, nieuwe schoenen, en langzamerhand, ik begreep ook niet hoe het kon, begon ik me aan het rennen te hechten. Soms, wanneer ik lichter liep dan anders, fantaseerde ik over een New Yorkse finish, 42 kilometer in de benen, of beter nog, hoe ik meedong naar olympisch goud, en dan stelde ik me de laatste honderd meter voor, kon ze er nog meer uitpersen, ging ze het doen, nog één keer alles geven, deze atlete om wie je een half jaar geleden nog geen stuiver had gegeven, jawel hoor, daar kwam ze al, voorbij Jamaica en voorbij Kenia, E-va Hoe-ke, ze gaat het flikken, en wanneer ik dan dwars door het finishlint van glinsterend spinrag rende, was ik ontroerd door mezelf. Misschien dat ik weer in die fantasie verstrikt zat. Misschien lag er gewoon een ongelijke tegel, ik weet het niet. Ik weet alleen dat ik ineens onderuit ging, languit, knieën eerst, daarna handen en tot slot mijn rechterjukbeen, en daar lag ik dan, terwijl Paradise by the Dashboard Light naast me uit mijn oordopjes knetterde, ook dat nog. Ik deed wat iedereen op dat moment doet: schichtig om je heen kijken, snelle inventarisatie maken van de schade en dan maar net doen of er niks aan de hand is, maar nog voor ik opstond merkte ik hoe twee meter verderop een vrouw naar me zat te kijken. Ze zat op het bankje voor de ingang van de psychiatrische instelling, droeg een fluwelen muts, warrig haar, plastic tas aan haar voeten en was net bezig een shagje te draaien. Ik keek naar haar, zij keek naar mij, het zweet gutste langs mijn lijf, het bloed liep uit mijn knie, mijn knot zat scheef en het was inmiddels 60 graden, als het niet meer was, en ik zág haar denken: en dan vinden ze míj gek.||https://www.volkskrant.nl/columns-opinie/het-zweet-gutste-het-bloed-liep-uit-mijn-knie-mijn-knot-zat-scheef-ik-leek-wel-gek~b5bd909d/
2022-09-08||Hoe ga ik om met ongewenste grappen in ons informele team?||Vrouw (58), naam bij redactie bekend Wegwezen. ‘Hoge’ bazen die laag gedrag vertonen, zijn je energie niet waard.Timo Maas (29), Amsterdam Wanneer de grap wordt gemaakt, vraagt u of die nog eens mag worden herhaald, u hebt het zogenaamd niet goed verstaan. Wanneer de grap inderdaad wordt herhaald, begrijpt u niet wat er zo grappig is en vraagt u met een vriendelijk gezicht en dito stem om uitleg. Daarna zal niemand de grap nog leuk vinden.Martine Zwarteveen (53), Enschede Optie 1: uw collega vragend aankijken en vriendelijk zeggen: ‘Wilt u dat herhalen? Ik verstond het niet goed.’ Optie 2: uw collega met opgetrokken wenkbrauwen indringend aankijken en duidelijk zeggen: ‘Ik vind dit niet leuk, kunt u die opmerking even toelichten?’ Optie 3: doen wat u zelf al suggereert en bij het afscheid het boek Shit waar je als vrouw mee moet dealen cadeau geven. Lees het eerst zelf. Flauwe (mannen)grappen en echt pestgedrag ondergraven het zelfbeeld en zelfvertrouwen. Bedenk de prijs die u daarvoor moet betalen: wilt u nog tien jaar malen en u aan hen en uzelf ergeren? Of wilt u er blijven werken in een prettigere sfeer? Succes met veranderen en u over de zenuwen heen zetten.Marina Heutinck (68), Veldhoven Zoek een nieuwe baan, die liggen ook op uw leeftijd voor het oprapen, en leg in het exitgesprek uit wat de reden is voor uw vertrek. U mag nog een aantal jaren deelnemen aan het arbeidsproces, dan mag het best leuk zijn, toch? Veel succes.Hanneke Vermeulen (pas 60 geworden en ook overgestapt naar een nieuwe werkgever), Schijndel Ik heb me ook ooit geraakt gevoeld door opmerkingen van een collega en een leidinggevende. Pas toen ik besloot dat ik daar op die manier niet meer wilde werken, en bereid was weg te gaan, voelde ik me stevig genoeg uit te spreken welke opmerkingen ik niet meer wilde horen. Gevolg was dat de sfeer veranderde. Inmiddels werk ik er nog steeds, nu met heel veel plezier. Als je denkt over ontslag nemen, heb je weinig meer te verliezen, dus spreek je uit.Mirjam Roepman (51), Utrecht Ik neem aan dat deze collega’s mannen zijn? Bereid u voor op de volgende denigrerende grap en reageer met luide stem: ‘Wacht even, deze twee hebben een idee, willen jullie dat even uitleggen?’ Het zou me zeer verbazen als uw andere collega’s hier niet op zouden reageren. Zeg in ieder geval dat u dit kwetsend vindt en dat u van uw bazen zou mogen verwachten dat ze zich gedragen, zoals het een baas betaamt.Danielle Feij (63), Maastricht||https://www.volkskrant.nl/mensen/hoe-ga-ik-om-met-ongewenste-grappen-in-ons-informele-team~bae673ff/
2022-09-08||Acteur Tibor Lukács is geen schilder, maar schildert wel, dus is hij het toch||Mijlpaaltje in huize Lukács deze week. Want Tibor (44), bedenker van de speelfilm All Inclusive – een idee waar hij veertien jaar lang mee leurde – is eindelijk in de afrondende fase beland. Naast bedenker is Lukács ook hoofdrolspeler en creatief producent, dus nou ja, u snapt: het is nogal een veelomvattend project. Gewoonlijk bemoeit alleen de regisseur zich met de montage, maar in de hoedanigheid van geestelijk vader mocht hij voor het eerst zo nu en dan ook in de editkamer neuzen. ‘Normaal zie ik als acteur alleen het eindresultaat. Nu moest ik honderd keer naar mezelf kijken. Dat was soms best confronterend.’ Bovendien was het tijd voor de picture lock, het belangrijke moment tijdens een montage waarop alle beelden en scènes worden vastgelegd en er daarna niks meer mag worden veranderd. Dat gaat met een beetje pijn gepaard, en een filosofische minicrisis, want tja, wanneer is iets nou af? ‘Dat is een goede vraag, en ik weet het antwoord niet. Maar bij zo’n gezamenlijk project zijn er toch altijd ook externe factoren die dat mede bepalen. Op een gegeven moment moet je gewoon door naar de volgende fase.’ Simpel en ingewikkeld tegelijk. Je moet het maar los kunnen laten. Gelukkig heeft hij nu weer tijd om zich terug te trekken in zijn schilderkamer, en het mooie is: bij zo’n solitair project als een schilderij mag iets bij wijze van spreken permanent werk in uitvoering zijn. ‘Door de drukke filmweken kwam ik nauwelijks aan schilderen toe, maar nu ik in deze kamer ben, voel ik me meteen weer zen. Verf uitzoeken, kwasten schoonmaken, de eerste streek op het doek. Schilderen brengt mij naar mijn nulpunt toe.’ Op de grond ligt zeil zodat de nieuwe vloer onaangetast blijft en hij samen met zijn kinderen onbezorgd kan kliederen, en zich kwijlend kan verheugen op de schilderijen van zijn favoriete kunstenaar Nicolas de Staël, die hij binnenkort tijdens een vakantie in Dijon eindelijk in het echt mag bewonderen. Een beetje afkijken van de meester, want ‘slechte kunstenaars imiteren, goede kunstenaars stelen’ – met hobby’s kun je je dat gewoon veroorloven. ‘Ik ben geen schilder, maar ik schilder wel, dus dan ben ik het toch.’ Zo is het maar net.||https://www.volkskrant.nl/mensen/acteur-tibor-lukacs-is-geen-schilder-maar-schildert-wel-dus-is-hij-het-toch~bd2e5d44/
2022-09-08||Grootste renteverhoging ECB sinds invoering euro, maar de inflatie blijft nog wel even hoog||In de strijd tegen de torenhoge inflatie verhoogt de Europese Centrale Bank de rente met 0,75 procentpunt. Dat heeft de ECB donderdagmiddag bekendgemaakt in Frankfurt. Het is de grootste renteverhoging sinds de invoering van de euro twintig jaar geleden en pas de tweede sinds 2011. In juli was er al een rentestap van 0,5 procentpunt. Dat de ECB de rente verder zou verhogen, was al duidelijk. Het was alleen nog de vraag met hoeveel: 0,5 procentpunt of 0,75. Op laatstgenoemde, stevige verhoging was onder anderen aangedrongen door Klaas Knot, de president van De Nederlandsche Bank en zijn collega Joachim Nagel van de Duitse Bundesbank. Dit nadat de inflatie in Europa in augustus was opgelopen tot het recordniveau van 9,1 procent ten opzichte van dezelfde maand een jaar eerder. In Nederland waren de prijzen zelfs 12 procent hoger. Daardoor staat de koopkracht van huishoudens onder zware druk. Dat kan schadelijk uitpakken voor de economie, omdat consumenten minder zullen gaan uitgeven. ECB-voorzitter Christine Lagarde kondigde donderdag in een toelichting alvast nieuwe renteverhogingen aan. Volgens Lagarde is de inflatie ‘veel te hoog’ en zal dat ‘langere tijd’ zo blijven. De ECB gaat nu uit van 8,1 procent inflatie dit jaar, 5,5 procent volgend jaar en 2,3 procent pas in 2024. Dat laatste percentage nadert de doelstelling van de ECB van 2 procent inflatie. Vermogensbeheerder State Street denkt dat de ECB de rente in oktober nog eens met een half procentpunt gaat verhogen en in december met een kwart. De rente, die lange tijd negatief was, zou dan eind dit jaar 1,5 procent bedragen. Volgens de Tilburgse hoogleraar bankwezen en financiering Harald Benink is het goed dat Lagarde nu het signaal heeft gegeven dat de hoge inflatie wordt aangepakt, om een loon-prijsspiraal te voorkomen. Ook is het ‘realistisch’ dat ze liet weten dat escalaties als het dichtdraaien van de gaskraan door de Russische president Poetin zich deels al voordoen, zonder dat de ECB daar veel aan kan doen. Opvallend noemt Benink het dat Italië niet aan bod kwam. Daar zijn op zondag 25 september verkiezingen, en in de peilingen gaat populistisch rechts aan kop. Mochten die peilingen uitkomen, en mocht de nieuwe regering willen heronderhandelen over de voorwaarden voor steun uit het coronaherstelfonds, dan kan dat leiden tot een vertrouwenscrisis die het ECB-beleid van verdere renteverhogingen in de nabije toekomst kan ondermijnen, aldus de hoogleraar. De ECB dacht lang dat de hoge inflatie tijdelijk was, maar moest daarvan terugkomen. Niet alleen is energie veel duurder dan een jaar geleden, ook stijgen bijvoorbeeld de voedselprijzen snel. Daardoor zit de centrale bank in een lastige spagaat: ze wil de sterke prijsstijgingen onder controle krijgen, maar zonder een diepe recessie te veroorzaken. Lagarde ontkende donderdag dat de ECB achter de ontwikkelingen aan hobbelt. ‘We zijn al sinds december bezig aan een reis naar normalisatie van het monetaire beleid.’ Steeds meer economen gaan ervan uit dat de eurozone in een recessie zal belanden. De ECB verwacht nu 3,1 procent groei dit jaar, 0,9 procent volgend jaar en 1,9 procent in 2024. De ECB stond onder zware druk om stevige maatregelen te nemen. De Fed, het Amerikaanse stelsel van centrale banken, heeft de rente al drie keer verhoogd, tot inmiddels 2,5 procent. Fed-voorzitter Jerome Powell zei twee weken geleden dat de renteverhogingen ‘gezinnen en bedrijven nog even pijn zullen doen’, maar dat in het verleden is gebleken dat uitstel van maatregelen de zaak alleen maar erger maakt. Daarom wil Powell doorgaan ‘until the job is done’. De stevige rentestap van de ECB was ook nodig omdat de euro al een tijdje aan het dalen is ten opzichte van de dollar. De Groningse hoogleraar monetair beleid Jakob de Haan is ‘blij’ met de renteverhoging met driekwart procentpunt. ‘Je moet duidelijk maken dat je de hoge inflatie serieus aan gaat pakken, anders gaan burgers denken dat er niets aan wordt gedaan.’ De manier waarop vond De Haan minder overtuigend. ‘Al snel ging het over de normalisatie van monetair beleid. Ik weet wel wat ze daarmee bedoelt, maar mensen die kampen met hun dure boodschappen haken dan al af. Heel jammer. De ECB móét duidelijk maken voor wie ze dit doet: voor de Europese burgers die in grote problemen dreigen te komen.’||https://www.volkskrant.nl/nieuws-achtergrond/grootste-renteverhoging-ecb-sinds-invoering-euro-maar-de-inflatie-blijft-nog-wel-even-hoog~bab852be/
2022-09-08||Veel minder theaterbezoek in 2021 vergeleken met 2019, en herstel nog niet in zicht ||Het aantal voorstellingen daalde met zestig procent. De cijfers zijn pijnlijk, maar niet heel verrassend, aangezien de podia in 2021 zeven maanden gesloten waren, twee maanden beperkt open en slechts anderhalve maand volledig open voor bezoekers met een coronatoegangsbewijs. De daling van het aantal voorstellingen verschilt per genre. Het aantal opvoeringen van toneel- en muziektheaterproducties (opera/musical) liep het sterkst terug: met respectievelijk 63 en 69 procent. Dat komt mede doordat grote, kostbare producties werden uitgesteld om de financiële schade voor de theaters nog enigszins te beperken. In 2021 daalden de inkomsten van de theaters (uit kaartverkoop, horeca en verhuur) met 70 procent. Dankzij coronasteun is geen van de bij de VSCD aangesloten theaters failliet gegaan, maar door de nasleep van de crisis zijn de financiële zorgen niettemin groot. De leden van de VSCD constateren dat ook 2022 moeizaam op gang is gekomen. Het jaar begon met een lockdown. En ondanks dat er vanaf half maart geen maatregelen meer golden, kwam het podiumbezoek pas eind april weer mondjesmaat op gang. Veel podia zien bezoekers nog steeds niet massaal terugkeren. De voorverkoop voor het seizoen 2022/2023 haalde bij lange na niet het niveau van voor corona, en sinds het begin van dit nieuwe seizoen klinken grote zorgen over aarzelend publiek. Een tekort aan arbeidskrachten, stijgende personeelskosten en de hoge inflatie vormen voor de opkrabbelende theaters een nieuwe dreun. ‘Het blijven zeer onzekere tijden’, zegt VSCD-directeur Gabbi Mesters. ‘Op dit moment dreigen de inflatie, oplopende loonkosten en stijgende energiekosten een onoverkomelijk probleem voor podia te worden. Om deze klappen op te vangen zal compensatie ook in de toekomst nodig zijn.’||https://www.volkskrant.nl/cultuur-media/veel-minder-theaterbezoek-in-2021-vergeleken-met-2019-en-herstel-nog-niet-in-zicht~b4f459ef/
2022-09-08||Interview met... Yvette van Boven||YvB: ‘Nooit.’ De podcast Etenstijd van Yvette van Boven en Teun van de Keuken is vanaf 12 september elke maandag, woensdag en vrijdag rond vijf uur te beluisteren via Spotify en andere podcastapps.||https://www.volkskrant.nl/cultuur-media/interview-met-yvette-van-boven~b836be4a/
2022-09-08||Het leven van schrijver Robert Walser was een stille catastrofe||De Zwitserse schrijver Robert Walser (1878-1956) was een driftig wandelaar. Soms schepte hij erover op. Tijdens een wandeling met Carl Seelig, in 1941, vertelt hij dat hij als jongeling naar Würzburg liep om een bewonderde schrijver te bezoeken, een afstand van 80 kilometer. Hij deed er tien uur over. Dat is 8 kilometer per uur. We mogen aannemen dat hij zo nu en dan rustte, iets at of dronk, en dat de snelheid vaak nog hoger lag. Dat is geen wandelen meer: dat is draven. Hij deed het bovendien op sandalen. ‘Mijn voeten zaten vol blaren toen ik aankwam.’ Ook tijdens de wandelingen met de eveneens Zwitserse schrijver en mecenas Carl Seelig ligt het tempo hoog. Seelig heeft het over hollen, marcheren en rennen. Op een warme julidag houden ze een bijna onstuimig tempo aan. Meestal voeren de wandelingen door het heuvelachtige landschap van Oost-Zwitserland, maar zo nu en dan wagen ze zich hoger, zoals naar de top van de Säntis, deels per kabelbaan. Onderweg is er een ‘woeste hagelstorm’ en ‘beginnen ijs- en sneeuwklonten op de ruiten te kletteren’. Boven op de berg ploeteren ze ‘bij een ijzige noordoostenwind’ door ‘een halve meter sneeuw’. Walser doet dat ‘zonder jas en hoed’. Gelukkig wordt er geregeld gegeten en gedronken. Seelig beschrijft de versnaperingen nauwgezet, elke wandeling weer. ‘We drinken rode Buchberger en laten het menu komen, (…) kalfsschnitzel met aardappelpuree, bonen en erwten.’ Walser eet graag, soms nogal gulzig. Bij een banketbakkerij eet hij ‘vergenoegd’ acht taartjes, bij een andere gelegenheid likt hij een ‘bakje met vruchtenjam uit (…) als een poes’. Vaak is er ook nog tijd voor een oordeel over de serveerster. ‘Ze heeft een boezem als een zwaan!’ Ik ken Walser dankzij W.G. Sebald, die in Logies in een landhuis een erg mooi essay over hem schreef. Sebald beschrijft Walsers leven als een ‘geruisloze catastrofe’: zonder direct aan te kunnen wijzen waarom het misging, ging alles mis. Walser verloor gaandeweg elk zinvol contact met anderen. Hij verloor zijn toch al schaarse bezittingen. Zijn werk raakte gemarginaliseerd in een literair klimaat dat eerst door linkse ideologie en expressionisme en vervolgens door fascisme en volkse kitsch werd gedomineerd. Uiteindelijk verloor deze man alle greep op zichzelf, voor zover hij die greep ooit had. De laatste 27 jaar van zijn leven verbleef hij in psychiatrische inrichtingen. Carl Seelig leerde Walser kennen nadat de catastrofe zich al had voltrokken, in 1936, toen Walser al een tijdje verbleef in een psychiatrische inrichting in Herisau. Seelig zocht hem daar een paar keer per jaar op om te wandelen, eerst gedreven door bewondering voor de schrijver, maar gaandeweg ook uit genegenheid. Het is grotendeels aan Seelig te danken dat Walsers werk na diens dood erkenning heeft gekregen, omdat hij het koppig bleef uitgeven. Inmiddels wordt Walser geroemd om romans als Jakob von Gunten, De rover, De Tanners en De bediende. De gesprekken die Seelig al wandelend met Walser voerde, gaan vaak over literatuur en schrijverschap. Walser heeft uitgesproken opvattingen. Hij houdt van Dickens en Gogol, maar Rilke ‘hoorde thuis op het nachtkastje van oude vrijsters’. Kunstenaars ‘mogen zich niet door [de samenleving] laten vertroetelen, omdat ze zich anders verplicht voelen om zich tegen de gegeven verhoudingen aan te vleien.’ Aan populaire schrijvers heeft hij een hekel. ‘Je moet wel een echte kluns zijn als je je talent erop baseert nog populairder te willen schrijven dan anderen.’ Over een schrijver die naar zijn mening een ijdeltuit was, heeft hij een hard oordeel: de man ‘laat zich voortdurend door anderen belichten omdat hij zelf geen licht geeft’. Zo nu en dan dringt de buitenwereld door. Seelig is tijdens de oorlog gemobiliseerd en moet moeite doen om vrij te krijgen voor de wandelingen. Soms is er sprake van voedselbonnen en tekorten, soms klinkt er luchtalarm of afweergeschut. Walser ziet de voordelen van de oorlog wel in. ‘Hadden wij zo ongestoord, zonder benzinestank en automobilistengevloek, op deze landweg kunnen kletsen als de benzine niet op rantsoen was?’ Na de oorlog breekt al snel de Korea-oorlog uit. ‘De ware beschaving woont in ieder geval niet in Washington’, stelt Walser vast. Seelig beschrijft Walser als eigenwijs en geopinieerd, schuw, een tikje drankzuchtig, maar niet als gestoord. In de inrichting gedraagt hij zich onopvallend: hij maakt schoon, plakt papieren zakken en sorteert linzen, bonen en kastanjes. Zijn stemmingen kunnen nogal wisselen. Bij vlagen is Walser zwijgzaam en kijkt hij Seelig niet eens in de ogen. Op andere momenten is hij juist buitengewoon hartelijk. Bij een afscheid op het station schudt Walser Seelig ‘meerdere keren de hand, rent achter mijn trein aan en zwaait net zolang tot die om de hoek is verdwenen’. De opvallendste eigenschap is dat Walser geen aandacht verdraagt – wat dat betreft sluit Seeligs portret goed aan op dat van Sebald. Seelig is een bewonderaar van Walsers werk en laat dat soms blijken, maar Walser kapt die aandacht steevast af. Als Seelig hem in verband brengt met de Zwitserse schrijver Gottfried Keller, blijft Walser met ‘een heftige ruk’ stilstaan. ‘Nee, nee! Ik moet u nadrukkelijk verzoeken mijn naam nooit meer in verband met zulke meesters te noemen.’ Bij een andere gelegenheid vraagt Seelig waarom hij niet meer schrijft. Walser reageert korzelig: ‘Ik ben hier niet om te schrijven, ik ben hier om gek te zijn.’ Ook in andere situaties wordt aandacht Walser snel te veel. In de inrichting houdt hij zich afzijdig. ‘Wie geen distantie tot hem houdt’, noteert Seelig, ‘loopt het risico grof te worden toegesnauwd.’ Het maken van een foto wordt doorgaans niet toegestaan. Gesprekken over de soms broze gezondheid zijn taboe. Bij het passen van een nieuw pak loopt zijn hoofd steeds roder aan en neemt hij tot slot de benen. Bij een andere gelegenheid zegt Walser erg tevreden te zijn over zijn vrijwel anonieme leven. ‘Mij past het om zo onopvallend mogelijk te verdwijnen.’ Walser stierf op Eerste Kerstdag 1956 aan een hartaanval, tijdens een wandeling in de sneeuw, alleen. Hij werd gevonden door een paar kinderen. De politie maakte foto’s van het lichaam. Ik heb daar nooit lang naar kunnen kijken omdat het zo’n immens treurig beeld is, maar na het lezen van Seeligs boek deed ik dat alsnog. Walser ligt op zijn rug, zijn linkerarm gestrekt, zijn rechterhand op de borst. Zijn hoed is van zijn hoofd gerold en ligt op een meter afstand. Zijn mond staat open. Op de voorgrond zijn – neem ik aan – zijn laatste voetstappen te zien. De foto is onontkoombaar treurig, maar maakt ook duidelijk dat de dood genadig kwam, plotseling, tijdens een wandeling in de sneeuw waar Walser veel van hield. Hij kreeg het einde waarop hij hoopte. Dat de dood niet meer aandacht aan hem besteedde dan strikt noodzakelijk was, heeft bij alle treurigheid ook iets passends. Seelig krijgt het bericht van Walsers overlijden in de namiddag. Zijn Kerst is al verpest omdat zijn hond erg ziek is en met het bericht van Walsers overlijden wordt het er niet beter op. ‘In deze nacht kon ik geen kerstboom meer zien’, noteert hij. ‘Het licht ervan deed mij te veel pijn.’||https://www.volkskrant.nl/cultuur-media/het-leven-van-schrijver-robert-walser-was-een-stille-catastrofe~b8d65978a/
2022-09-08||Is de oorzaak van inflatie allang weer weg?||‘What goes up, must come down’, zou Johan Cruijff gezegd kunnen hebben als hij beurshandelaar in plaats van voetballer was geworden. Net nu de ECB met alle kracht het inflatiespook te lijf wil gaan, stortten de prijzen van alle goederen en basismaterialen op de financiële achtbaan even spectaculair naar beneden als ze de twee voorgaande jaren omhoogkropen. Zelfs de gasprijs ligt nu onder de 200 euro per megawattuur, tegen 300 euro begin deze week. Mogelijk verdwijnt het inflatiespook vanzelf, hoewel dat in de cijfers nog niet te zien is. Of het lijkt er soms op dat de centrale banken mijlenver achter de feiten van de markt aanlopen. De prijs van een vat Brent Oil (159 liter) topte in maart nog op bijna 130 dollar. Nu is die nog maar 87 dollar. De kosten van een ton ijzererts zijn sinds maart gedaald van 160 dollar naar nog geen 100 dollar. Koper kost nu 3,4 dollar per lbs − nog geen halve kilo − tegen 4,8 dollar een half jaar geleden. En de prijs van hout is zelfs gedaald van 1.464 dollar per duizend board feet (een board feet is 2,35 kubieke meter) naar nog geen 500 dollar. Nog spectaculairder is de prijsdaling van computerchips. Die van halfgeleiders voor onder meer smartphones is volgens analisten door tien gedeeld sinds begin dit jaar. En het huurtarief van een zeecontainer voor vervoer van Shanghai naar Rotterdam is nu 7.500 dollar tegen ruim 15 duizend in juni. En ook de prijzen van agrarische producten kelderen: palmolie kent de laagste prijs in 14 maanden, de tarweprijs is gedaald van 12,50 dollar per bushel (25 kilo) in maart naar 8,2 dollar. De voedingsmiddelenindex van de FAO − de voedsel- en landbouworganisatie van de VN − daalde in augustus voor de vijfde achtereenvolgende maand. Een half jaar geleden moesten autoproducenten nog hun productie stoppen wegens chiptekorten en konden boeken niet worden gedrukt wegens papiertekorten. Van de bouw tot de industrie werd geklaagd over tekorten aan onderdelen. De hele logistieke keten was verstoord geraakt door de lockdowns als gevolg van de coronapandemie, waardoor lege containers in de verkeerde havens stonden. Dat leidde tot prijsexplosies van allerlei goederen en basismaterialen. Vanwege mislukte oogsten en de oorlog in Oekraïne werd dit nog verergerd. Dat vertaalde zich langzaam tot hogere boodschappenprijzen, waardoor de inflatie steeg tot 10 procent of zelfs, zoals nu in Nederland, 12 procent. En omdat werknemers dat gecompenseerd willen hebben in de lonen, dreigt de loon- en prijsspiraal in gang te worden gezet. Centrale banken zijn bang voor een herhaling van de stagflatie van eind jaren zeventig en begin jaren tachtig, waarbij stijgende inflatie een recessie veroorzaakte en de werkloosheid omhoogschoot. Ze hebben daarom een haviktronie getrokken en grijpen de kans om de rente terug te brengen naar niveaus die voor de kredietcrisis van 2008 normaal waren. Want de oorlog in Oekraïne is allesbehalve voorbij en corona kan ieder moment opnieuw de kop opsteken. Als de inflatie echt verdwijnt, dan stoffen ze hun duivenmasker weer af. Want ook voor de rente geldt: what goes up, must come down.||https://www.volkskrant.nl/economie/is-de-oorzaak-van-inflatie-allang-weer-weg~bed1d4b5/
2022-09-08||Ook in augustus meer Nederlanders dan verwacht overleden, vooral oversterfte onder alleroudsten||In totaal zijn dit jaar daarmee tot dusver haast zevenduizend Nederlanders meer overleden dan verwacht. Een aanzienlijk deel van hen zal zijn overleden aan de gevolgen van corona. Want hoewel de meeste mensen inmiddels zijn ingeënt of immuun zijn na infectie en de variant milder is geworden, overleden er de eerste vier maanden van dit jaar toch ruim vierduizend mensen aan de gevolgen van corona, aldus het CBS. Inmiddels lijkt de piek wel zo'n beetje voorbij. De oversterfte valt haast weer binnen de bandbreedte van wat nog toeval kan zijn, blijkt uit de cijfers van het statistiekbureau. De oversterfte ligt gevoelig, omdat wetenschappers niet goed grip krijgen op hoe het komt dat er al sinds eind maart meer Nederlanders overlijden dan in de jaren voor corona gebruikelijk was. Om dat precies te weten, zou men ook de vaccinatie- en testcijfers van het RIVM en de GGD’s moeten inzien. Die zeggen echter de cijfers vanwege privacyregels niet te kunnen vrijgeven. Een doorn in het oog van onder meer Kamerlid Pieter Omtzigt, die al in december met een motie opdracht gaf de zaak tot op de bodem uit te zoeken. ‘Je had een QR-code nodig, een bewijs dat je gevaccineerd was of besmet en genezen en iedereen mocht het zien. En nu mogen onderzoekers dat niet geanonimiseerd gebruiken voor onderzoek waarom er een oversterfte van tienduizenden Nederlanders is’, foetert het Kamerlid op Twitter, na berichtgeving in de Volkskrant over de zaak. In de oversterfte zit wel een patroon: de extra overlijdens zitten vooral bij de alleroudsten, en bij mensen die in een zorginstelling zoals een verpleeghuis wonen. Dat is een sterke aanwijzing dat corona de vertrouwde overlijdenspatronen onder oude mensen heeft verstoord, wellicht nog versterkt door de zachte winters en de smoorhete zomer. Corona is, net als griep, een virus dat vooral kwetsbare ouderen doodt. Het totaal aantal coronadoden in ons land komt inmiddels op 44.214, meldt het CBS. De statistici baseren zich daarbij op de doodsoorzaken op het overlijdenscertificaat tot en met april: gegevens van latere maanden zijn nog niet beschikbaar. In april waren er in elk geval nog eens 893 sterfgevallen die het CBS toeschrijft aan corona. Al past daarbij een kanttekening: lang niet altijd is de doodsoorzaak van oude, kwetsbare mensen duidelijk aanwijsbaar. De stevige oversterfte van juli en augustus kan te maken hebben met de hitte. In koelere, noordelijke landen was er minder oversterfte, en bekend is dat extreme zomerwarmte gevaarlijk kan zijn voor ouderen en zieken. Andere mogelijke oorzaken die met argusogen worden bekeken zijn het personeelstekort in de zorg en wellicht gemiste aandoeningen doordat veel controles, consulten en behandelingen tijdens corona werden uitgesteld.||https://www.volkskrant.nl/nieuws-achtergrond/ook-in-augustus-meer-nederlanders-dan-verwacht-overleden-vooral-oversterfte-onder-alleroudsten~b3b6b927/
2022-09-08||Persoonsbeveiliger Carlo (45) deze week begonnen met studeren aan Universiteit van Amsterdam||De 45-jarige Carlo de Jong uit Den Haag heeft zijn eerste week aan de Universiteit van Amsterdam achter de rug. Carlo, die naast zijn studie ook fulltimepersoonsbeveiliger is, heeft net als prinses Amalia dit jaar gekozen voor de studie Politics, Psychology, Law and Economics (PPLE). ‘De eerste week was erg druk, maar ook leuk. Na mijn opleiding tot persoonsbeveiliger, nu zo’n twintig jaar geleden, vond ik het tijd voor een nieuwe uitdaging’, vertelt Carlo, die een oortje draagt en af en toe door een portofoon praat. ‘Het is een lekker brede studie. Ik weet nog niet of ik na deze studie ook daadwerkelijk iets ga doen met politiek, psychologie, rechten of economie, maar voor nu bevalt het goed. Mag ik trouwens even jouw tas controleren?’ Dat prinses Amalia deze week ook begonnen is met dezelfde studie in Amsterdam, is volgens Carlo toeval. ‘Joh, er beginnen zoveel mensen met deze studie elk jaar. Je kunt ook niet de hele tijd naar haar zitten kijken, daar zit zij ook niet op te wachten’, zegt hij terwijl hij een student fouilleert. ‘Wat wel toevallig is, is dat ik haar elke ochtend tegenkom op de fiets. Volgens mij woont ze bij mij in de buurt.’ Voor Carlo is het fijn dat hij tijdens de eerste week in ieder geval al een paar mensen kent op zijn nieuwe studie. ‘Amalia dus, en daarnaast zijn er paar maten van mij die ook dit jaar begonnen zijn’, zegt hij terwijl hij wijst naar een paar mannen die met een donkere zonnebril op naast de ingang staan.||https://www.volkskrant.nl/cultuur-media/persoonsbeveiliger-carlo-45-deze-week-begonnen-met-studeren-aan-universiteit-van-amsterdam~be4121507/
2022-09-08||Feminist Elise van Calcar was een beroemdheid met wie je niet moest sollen, blijkt uit haar boeiende biografie ★★★★☆||Op 19 november 1892, de dag waarop Elise van Calcar 70 werd, stroomden uit het hele land honderden felicitaties binnen. Brieven, kaarten en gedichten voor de zo bewonderde ‘begaafde vrouw’ en ‘talentvolle schrijfster’ – omschrijvingen waar ze wel vertrouwd mee was en waar ze het ook helemaal mee eens was. In de dagen daarna deden de dagbladen het nog eens dunnetjes over. Want Elise van Calcar mag tegenwoordig vrijwel vergeten zijn, in die tijd was ze een echte BN’er en werd ze door iedereen gerespecteerd en vereerd. Een enkele criticus daargelaten, natuurlijk. Tussen alle gelukwensen zat een brief van de bekende feminist Wilhelmina Drucker. Die schreef dat ze een vrouwenblad wilde beginnen. Drucker was atheïst en socialist, maar ze begreep dat ze Van Calcar nodig had en wist hoe ze deze beroemdheid moest paaien: ‘Hoogst gelukkig zou het ons maken zoo de vrouw die als eerste als Nederlandsche in Nederland het platform betrad, zij die de veterane der vrouwenbeweging in ons land genoemd mag worden, ook dit nieuwe blad inwijdde.’ Dat klopte. Van Calcar, opgegroeid in Amsterdam, onderwijzeres, gouvernante en selfmade auteur, was inderdaad de eerste Nederlandse vrouw geweest die een openbare lezing had gegeven. Dat was in 1862, in Felix Meritis, en het was landelijk nieuws. (De organisatie wist zich eigenlijk geen raad met een vrouw op het podium en had het daarom voor de gelegenheid vol gezet met bloemen en planten.) Van Calcar sprak toen overigens niet over emancipatie maar over een ander onderwerp dat haar na aan het hart lag: het fröbelonderwijs. Haar nationale reputatie berustte op een aantal vuistdikke historische romans. De eerste, Hermine, een vurig pleidooi tegen het steile, sombere protestantisme, deed veel stof opwaaien. Haar tweede grote roman, Eene star in den nacht, ging over de Florentijnse prediker Savonarola. En het bleef niet bij schrijven. Van Calcar maakte zich sterk voor vrouwenonderwijs en stichtte in Leiden het Opvoedingshuis, een school op fröbelse grondslag, ‘voor meisjes uit den beschaafden stand’ die zich volgens moderne inzichten aan de opvoeding van hun kinderen (of andermans kinderen) wilden wijden. Het tekent Van Calcar: feministisch, maar nooit radicaal. Ze was kritisch op de kerk, maar vertrouwde op God. Van Calcar stond voor een typisch Nederlandse vorm van progressiviteit. Daarom kon ze, ondanks dat ze vrouw was, uitgroeien tot een nationaal symbool. Het Opvoedingshuis werd een fiasco. Dat kon ook niet anders, want met Van Calcar viel nu eenmaal niet samen te werken. Het is de rode draad in Annette Fabers indrukwekkende biografie. Van Calcar was scherp, sluw, een netwerker pur sang – en ze wist het altijd beter. Niet alleen de school, ook andere pogingen om iets blijvends te scheppen liepen op niets uit. Tijdschriften, verenigingen, ze verschenen en verdwenen. Maar ze was en bleef een stem waar heel Nederland naar luisterde. Rond 1875 raakte ze in de ban van het spiritualisme, het geloof dat mediums in contact kunnen komen met de geesten van overledenen. Veel Britse en Amerikaanse feministen waren haar daarin voorgegaan. Het spiritualisme beloofde een wetenschappelijke vernieuwing van het christelijke geloof en zou een einde maken aan vrouwonvriendelijke tradities binnen de kerk. Van Calcar raakte volledig in de ban van de geestenwereld en begon een tijdschrift, Op de grens van twee werelden, om alles en iedereen te bestrijden die het niet met haar eens was. Vooral aanhangers van de reïncarnatieleer moesten het ontgelden. Om aan het gehakketak een eind te maken werd de spiritistische vereniging Harmonia opgericht. Van Calcar werd uiterst beleefd gevraagd lid te worden. Ze keek wel uit. Het contact met Drucker had eenzelfde verloop. Van Calcar leverde voor het eerste nummer van Evolutie een artikel, maar vrijwel tegelijkertijd publiceerde ze een brochure waarin ze Drucker hard aanviel. De vrouw is een praktisch wezen, aldus Van Calcar. Ze diende zich te ontwikkelen door huiselijke arbeid. Al die huishoudelijke apparaten waar Drucker zo vol van was omdat die de vrouw zouden bevrijden, zouden haar alleen maar lui maken. Drucker had ongetwijfeld niet anders verwacht. Kort daarop gaf ze de volgende omschrijving van deze veteraan van de vrouwenbeweging: ‘Stoer, kort-beslist, geen tegenspraak duldend, slechts noode weerleggingen aanhorend, is Mevr. Elise van Calcar een van die figuren welke de hen omringenden weten te domineren, zo al niet intimideren, en wier onbuigzame wil bergen weet te verzetten. (…) Als velen geweest waren als deze vrouw, er zou voorzeker nooit een vrouwenquaestie zijn ontstaan.’||https://www.volkskrant.nl/cultuur-media/feminist-elise-van-calcar-was-een-beroemdheid-met-wie-je-niet-moest-sollen-blijkt-uit-haar-boeiende-biografie~ba19754e/
2022-09-08||Damon Galgut schetst de diepe scheuren in de Zuid-Afrikaanse maatschappij ★★★★☆||‘Het lijkt me duidelijk dat je geen idee hebt van wat het betekent om in dit land zwart te zijn. Voor jou is alleen je eigen leven echt.’ Met deze woorden wijst de zwarte Zuid-Afrikaanse ziekenhuisdirecteur dokter Ngema haar ondergeschikte, de witte Frank Eloff, terecht. We zijn dan op de laatste bladzijden beland van een roman waarin de tegenstellingen tussen zwart en wit Zuid-Afrika op allerlei niveaus een hoofdrol hebben gespeeld. Die roman is het oorspronkelijk in 2003 verschenen De goede dokter (The Good Doctor) van Damon Galgut, die vorig jaar de Booker Prize ontving voor zijn roman De belofte (The Promise). Verteller Frank Eloff is een gedesillusioneerde figuur. Zijn huwelijk is stukgelopen. Anders dan zijn succesrijke en landelijk als ‘televisie-arts’ bekende vader heeft hij weinig ambities. Hij is werkzaam bij een sjofel, slecht uitgerust plattelandsziekenhuis dat gevestigd is in een voormalig ‘thuisland’: een van de gebieden die de zwarte bevolking ten tijde van de apartheid kreeg toegewezen, zogenaamd om hun zelfbeschikkingsrecht te geven, maar in de praktijk om zo veel mogelijk van hen af te zijn. De apartheid is inmiddels voorbij, maar verder is er weinig veranderd. Goed, Frank heeft een zwarte chef, een die incompetentie aan opportunisme koppelt. De ene elite heeft de andere vervangen, maar de economische en psychologische kloof tussen zwart en wit is nog altijd gigantisch. Er heersen armoede, aids en corruptie en van een eerlijke verdeling van het land is het nog niet gekomen. Frank berust erin. Wat kan hij anders? Hij bezoekt met enige regelmaat een zwarte vrouw die zich Maria noemt en van wie hij seksuele diensten ontvangt, waarvoor hij haar een nette vergoeding betaalt. Op een dag zal dokter Ngema een baan krijgen bij het ministerie en zal hij haar opvolgen. In afwachting daarvan behandelt hij af en toe een patiënt, of brengt deze – als er serieuze medische ingrepen nodig zijn – naar ‘het andere ziekenhuis’. De situatie verandert wanneer de jonge, pas afgestudeerde arts Laurence Waters zich meldt. Hij komt een jaar lang zijn ‘gemeenschapsdienst’ vervullen, een overheidsprogramma dat tot doel heeft alle ziekenhuizen in het land van personeel te voorzien. Laurence heeft bewust een ziekenhuis uitgekozen dat in de onbeduidendste uithoek van het land is gelegen. Hij is een idealist, wil het verschil maken. Galgut bouwt zijn roman op rond de tegenstellingen tussen deze medici. Wegens ruimtegebrek moeten Frank en Laurence een kamer delen. Er ontstaat een ongemakkelijke maar fascinerende relatie tussen de twee, waarbij Laurence nadrukkelijk toenadering zoekt tot zijn oudere collega, die op zijn beurt de boot zo veel mogelijk afhoudt. Aanvankelijk lijkt het voor de lezer duidelijk dat de titel van de roman niet anders dan op Laurence van toepassing kan zijn. Laurence heeft al snel door dat slechts weinig potentiële patiënten gebruikmaken van het ziekenhuis, misschien niet eens van het bestaan ervan afweten. Dus lanceert hij het idee om naar de mensen toe te gaan en met enige regelmaat veldspreekuren te organiseren in de dorpen. Frank ziet niets in het idee. Het ziekenhuis is immers te slecht gefaciliteerd om werkelijk iets voor de mensen te doen. Alleen aan condooms is om de een of andere reden totaal geen gebrek. Gaandeweg de roman wordt duidelijk dat Laurence niet alleen een bevlogen idealist is, maar ook een naïeveling die niet altijd in staat is de feiten onder ogen te zien. Zijn vastbeslotenheid de wereld te verbeteren is niet gespeend van arrogantie: hij weet het gewoon beter dan de ingekakte generatie medici vóór hem. Een typerende scène vindt plaats als Frank, die tot de laatste generatie Zuid-Afrikaanse mannen behoort die in militaire dienst moesten, schamper over zijn legertijd vertelt. Laurence stelt dat hij zijn collega juist benijdt: zo’n diensttijd is immers heel vormend. Frank, die als militair verschrikkelijke dingen heeft moeten doen en er mede zijn gedeprimeerde gelatenheid aan dankt, gruwt van deze naïeve uitspraak. Rond de verhouding tussen deze twee mannen plooit Galgut een ingetogen geschreven maar indringend verhaal waarin voormalige machthebbers, opportunistische officieren, schietgrage soldaten, machteloze zwarte dorpsbewoners, ruziënde en zelfs semicriminele ziekenhuismedewerkers een rol spelen. Een onvermijdelijke geweldsuitbarsting legt niet alleen het gecorrumpeerde karakter van de ‘nieuwe tijd’ bloot, maar ook de gevaren van blind idealisme. De goede dokter is te lezen als een parabel over het Zuid-Afrika van na de apartheid. En over de vraag naar wie de titel verwijst valt te discussiëren.||https://www.volkskrant.nl/cultuur-media/damon-galgut-schetst-de-diepe-scheuren-in-de-zuid-afrikaanse-maatschappij~b4cb7b02/
2022-09-08||De ‘femme fatale’ in de kunst is een gevaarlijk patriarchaal cliché||De femme fatale is aan vernieuwing toe. Net als ‘de moeder’, ‘de heks’ en ‘de maagd’ trouwens, maar hier beperken we ons even tot de eerste, die gewetenloze seksbom die de arme mannen gek maakt en dat uiteindelijk vaak met de dood moet bekopen. De aanleiding is weer een opera, sorry. Want bij de recente première van Carmen, de seizoensopening van De Nationale Opera (DNO), viel een interessante discrepantie op. Terwijl regisseur Robert Carsen in zijn enscenering uit 2009 zichtbaar worstelt met dit toen al gedateerde archetype, schrijft DNO in de communicatie nog onbekommerd over deze ‘femme fatale bij uitstek’. Spannend hoor, die ‘fatale vrouw’; meedogenloze verleidster die voor haar immorele ambities het gevoelige mannenhart misbruikt. Ze is veelvoorkomend in de kunst, maar bestaat zo’n vrouw eigenlijk? Is ze niet vooral een mannelijke uitvinding, projectie, fantasie? De Nigeriaanse schrijver Chimamanda Ngozi Adichie noemt dit een single story: een eenzijdig verhaal over een gemarginaliseerde groep, dat steeds wordt herhaald en bevestigd. In het geval van de foute vrouw: ze is gewetenloos, ze heeft geen hart, ze maakt hem gek, ze vraagt erom. Maar als deze verleidster slecht is, harteloos, een duivel, dan is het oké om haar te haten en te vrezen, misschien zelfs om haar te vermoorden. Uit onmacht! Frustratie! Wanhoop! Toch? Dat maakt de ‘femme fatale’ tot een gevaarlijk patriarchaal cliché. ‘Single stories’ leiden tot hardnekkige misverstanden. Terwijl Carsen in zijn regie duidelijk iets wil zeggen over femicide als entertainment, schreef een recensent toch nog op dat Carmen ‘Don José dwingt om haar te doden’. Echt? We moeten oppassen met de verhalen die we elkaar keer op keer vertellen. Het is te prijzen dat Carsen dat verhaal op z’n minst probeert te problematiseren, al komt die bedoeling wellicht niet helemaal over. Het geeft maar weer aan hoe hoog de nood is aan verhalen en personages voorbij de clichés. In het septembernummer van vakblad Theaterkrant Magazine staat een groot onderzoek naar de rol van de vrouw in het theater. Onderzoekers Paulien Geerlings en Nina van Tongeren keken bijvoorbeeld naar het aandeel van vrouwelijke schrijvers (te weinig: tweederde van de voorstellingen bij de grote gezelschappen is geschreven door een man). Ze keken naar de hoeveelheid tekst van vrouwelijke personages (weinig) en naar hun invloed op de plot (weinig). Om te voorkomen dat ‘single stories’ het vrouwbeeld nog decennia zullen beperken, doen ze een oproep tot verbreding van de canon. Eenzelfde soort vlammende aansporing deed artistiek directeur Alida Dors van Theater Rotterdam bij haar ‘Staat van het Theater’, het openingsstatement van het Nederlands Theaterfestival. In ritmisch spoken word, ondersteund door sensationele dans, vroeg Dors: ‘Wie wordt gehoord en welke verhalen geven we de ruimte?’ Ze had het over een veel bredere, hoognodige inclusiviteit, maar richtte zich ook expliciet tot de vrouwen in de sector. ‘Wie anders dan wij kunnen verandering afdwingen?’ Verheugend aspect in het onderzoek van Theaterkrant Magazine: in het jeugdtheater, met relatief veel vrouwelijke toneelschrijvers en regisseurs, gaat het al een stuk beter. Voor de ogen van een nieuwe generatie kantelt het cliché. Eindelijk.||https://www.volkskrant.nl/columns-opinie/de-femme-fatale-in-de-kunst-is-een-gevaarlijk-patriarchaal-cliche~b1a69fe8/
2022-09-08||Representatieve vertegenwoordiging is een geweldig concept, voor het politieke bedrijf. Voor de kunsten slaat het nergens op||Beweren dat de kwestie me uit de slaap houdt zou overdreven zijn, interessant is ze wat mij betreft wel. Al een tijdje woedt in de culturele wereld een debat over de vraag of prijzen genderneutraal zouden moeten zijn. Dienen vrouwelijke makers nog steeds een speciale vrouwenprijs, mannelijke makers een speciale mannenprijs te krijgen? Of is dat onderscheid hopeloos achterhaald? De discussie begon vorig jaar, toen bleek dat het Nederlands Film Festival de aparte Gouden Kalveren voor mannelijke en vrouwelijke makers en acteurs op een achternamiddag had afgeschaft. ‘We willen prestaties niet op basis van man of vrouw beoordelen’, verklaarde de directeur in de Volkskrant, ‘maar op vakmanschap. Dit sluit aan bij het feit dat mensen niet altijd als man of vrouw aangesproken willen worden, maar als wie ze zijn.’ Woedende reacties (‘Het is om van te kotsen!’) waren het gevolg. Maar zie. Komende zondag vindt de feestelijke uitreiking plaats van de Louis d’Or en de Theo d’Or, de grote toneelprijzen. Dikke kans, las ik deze week in dagblad Trouw, dat die voor het allerlaatst in deze vorm bestaan – bestemd voor respectievelijk de beste mannelijke en idem vrouwelijke hoofdrol. ‘Als jury en organisatie voelen we aan dat we íets moeten’, zei de juryvoorzitter eerder tegen AD. Dus gaf brancheorganisatie VSCD (Vereniging van Schouwburg- en Concertgebouwdirecties) een bureau de opdracht om uit te zoeken of dat onderscheid nog wel houdbaar is. Vorige maand verscheen een stevig rapport vol aanbevelingen, later dit jaar neemt de club een besluit. Vermoedelijke uitkomst: zo kan het niet langer. Vooropgesteld, er valt heus wat in te brengen tegen deze nieuwste stap in het streven naar wat in jargon ‘genderinclusie’ heet. Bijvoorbeeld dat vrouwen dikwijls het nakijken hebben als er géén aparte prijzen (meer) zijn. Zie de Gouden Kalveren, die vorig jaar prompt alleen naar mannen gingen. Zie Vlaanderen, waar met de filmprijzen hetzelfde gebeurde. Ook daar, begrijp ik, viel geen enkele vrouw in de prijzen. En zie hoe het in het land der letteren toegaat. Bijna alle prijzen kunnen al sinds mensenheugenis bij zowel mannelijke als vrouwelijke schrijvers terechtkomen, toch zijn vrouwelijke laureaten er ver in de minderheid. (In de beeldende en de meeste andere kunsten is de situatie volgens mij niet veel rooskleuriger.) Maar hoe verdrietig dit ook mag zijn, genderneutrale prijzen verdienen principieel de voorkeur. Aparte prijzen houden de apartheid in stand. Het hoort te gaan, nietwaar, om wát je maakt, schept of neerzet. Gender, kleur, afkomst of geaardheid zouden in de appreciatie daarvan geen enkele rol mogen spelen. Op dit punt, wil ik maar zeggen, geef ik de genderneutralen graag gelijk. Beetje spijtig is wel dat alléén de prijzen veranderen volgens menigeen niet genoeg is. In dat rapport in opdracht van de VSCD staat bijvoorbeeld: ‘We willen ervoor waken dat de discussie over het gebrek aan inclusie bij de prijzen zal dienen als een bliksemafleider voor een veel grotere opgave: het gebrek aan inclusie in het veld. Die opgave valt alleen aan te pakken door niet alleen te kijken naar de prijzen, maar des te meer naar de systemen en procedures die aan de prijzen voorafgaan.’ En: ‘Veel van de mensen die we spreken zeggen dat gender een belangrijk onderwerp is, maar hoe zit het eigen[lijk] met de representatie van mensen van kleur, mensen met een migratieachtergrond en van mensen met een beperking?’ Ik heb me er in dit hoekje vaker over verbaasd: vanwaar toch dat malle verlangen naar ‘representatie’ in de culturele wereld? Waar staat geschreven dat het publiek niets liever wil dan zichzelve terugzien in de kunstvorm die het tot zich neemt? En vooral: wie schiet er wat mee op als wij ons allemaal netjes afgespiegeld weten? Representatieve vertegenwoordiging is een geweldig concept – voor het politieke bedrijf, welteverstaan. Voor de kunsten slaat het nergens op. En een wereld waarin gender, kleur, afkomst of geaardheid geen enkele rol spelen brengt het zeker niet dichterbij.||https://www.volkskrant.nl/columns-opinie/representatieve-vertegenwoordiging-is-een-geweldig-concept-voor-het-politieke-bedrijf-voor-de-kunsten-slaat-het-nergens-op~b8c8c59b7/
2022-09-08||Klimaattreuzelaar Australië neemt klimaatwet aan nu nieuwe, linkse regering is aangetreden||Australië is een notoire treuzelaar als het aankomt op verduurzaming. Maar de afgelopen jaren nam de roep om ambitieuzere klimaatdoelstellingen in eigen land toe, zeker nadat heftige bosbranden en overstromingen duidelijk maakten hoe kwetsbaar het land is. Dit was een van de redenen dat het sociaal-democratische Labor afgelopen mei de parlementsverkiezingen won van de conservatieven, die negen jaar aan de macht zijn geweest. De nieuwe premier, Anthony Albanese, belooft strenger klimaatbeleid en boekt met deze wet het eerste resultaat op dit vlak. De wet regelt onder meer dat een onafhankelijke expertgroep, de Climate Change Authority, de voortgang van het terugdringen van broeikasgassen in de gaten houdt. Elk jaar moet de minister van Klimaat en Energie het parlement bijpraten over de stand van zaken. Dit is vergelijkbaar met de situatie in Nederland, waar het Planbureau voor de Leefomgeving elk jaar rapporteert of Nederland op koers ligt om zijn doelen te behalen. Overigens begon Australië vorig jaar onder de conservatieve regering al wat te schuiven. In oktober, vlak voor de klimaatconferentie in Glasgow, kondigde die het voornemen aan om de netto CO2-uitstoot in 2050 tot nul te reduceren. Dit werd echter niet in wetgeving gegoten, tot nu. Bovendien wilde de vorige regering vasthouden aan een veel lager reductiedoel voor 2030: 26 tot 28 procent, in plaats van de 43 procent die nu vastligt. De conservatieven stemden tegen het wetsvoorstel, onafhankelijke parlementsleden en de Groenen stemden voor. De leider van laatstgenoemde partij, Adam Bandt, sprak desondanks van een ‘kleine stap’. Om de doelen te bereiken, wil hij strenge emissieregels voor industrie en mijnbouw invoeren. Het kabinet komt naar verwachting volgend jaar met een wetsvoorstel over hoe snel verschillende sectoren hun emissies moeten terugdringen. De Groenen willen alle nieuwe gas- en kolenwinning blokkeren. Het is zeer de vraag of Labor daarvoor te porren is. Premier Albanese heeft eerder gezegd niet tegen het openen van nieuwe kolenmijnen te zijn. De economische belangen zijn groot: Australië is wereldwijd een van de grootste exporteurs van zowel steenkool als gas. Labor mag in het Huis van Afgevaardigden weliswaar de absolute meerderheid hebben, dat geldt niet voor de Senaat. Albanese moet daarom de Groenen en ten minste één onafhankelijke senator mee krijgen, omdat hij voor klimaatwetgeving niet op de steun van de conservatieven hoeft te rekenen. Volgens minister Chris Bowen (Klimaat en Energie) maakt de nieuwe wet duidelijk ‘dat Australië serieus is over het verminderen van de uitstoot, en serieus over het aangrijpen van economische kansen wat betaalbare, duurzame energie betreft’. Dat laatste was tijdens een verkiezingscampagne al een belangrijke belofte van Albanese: hij wil van het zonnige Australië een ‘supermacht op gebied van duurzame energie’ maken, mede door op grote schaal met zonne-energie opgewekt waterstof te exporteren. Dat de Australische regering lange tijd weinig ophad met klimaatbeleid, wil niet zeggen dat er weinig is gebeurd op het vlak van verduurzaming. Zo wekt geen land ter wereld per hoofd van de bevolking meer zonne-energie op dan Australië. Dat komt doordat Australië met zijn hoge zonnekracht ideaal is voor zonnepanelen, maar ook doordat veel staten een ambitieuzer klimaatbeleid voeren dan de federale overheid. Zo komen veel subsidies voor duurzame energie van hen.||https://www.volkskrant.nl/nieuws-achtergrond/klimaattreuzelaar-australie-neemt-klimaatwet-aan-nu-nieuwe-linkse-regering-is-aangetreden~bddffa22/
2022-09-08||Hordeloopster Nadine Visser neemt na tien jaar afscheid van bondscoach Bart Bennema||Wat Ad Roskam, tot het einde van dit jaar technisch directeur bij de Atletiekunie, betreft zijn alle opties voor haar toekomst bespreekbaar. ‘Het maakt uiteindelijk geen moer uit waar onze sporters trainen, als ze maar medailles winnen.’ Haar aankondiging van de breuk met Bennema plaatste Visser dinsdag op haar instagrampagina. ‘Na tien jaar zeg ik vaarwel tegen Bart als mijn coach. Dit is een moeilijke beslissing geweest na zo’n lange samenwerking’, schreef ze in het Engels. Het is niet uit onvrede dat Visser breekt met Bennema, weet Roskam. ‘Tien jaar is extreem lang’, zegt hij. ‘Meestal is de houdbaarheidsdatum tussen sporter en coach na zo’n vijf tot acht jaar wel bereikt. Daarna zie je vaker dat een atleet iets nieuws zoekt, zonder al te weten wat.’ In die situatie bevindt Visser zich. Dit jaar liep ze de WK-finale mis en strandde op de EK op 0,01 seconde van het brons. Het was een teleurstelling, maar te verklaren door de verstoorde seizoensstart. Ze worstelde in het voorjaar met een hamstringblessure, net als in het olympisch jaar. Desondanks kwam ze in Tokio nog in de finale. Dit keer werkte haar lichaam minder goed mee met het herstel. Roskam: ‘Na een moeizaam seizoen wordt de nieuwsgierigheid naar iets anders nog wat eerder gewekt.’ De komende periode zal Visser bepalen hoe ze haar toekomst op de atletiekbaan vorm wil geven. Dat gebeurt in overleg met de Atletiekunie, want misschien kan Visser wel terecht bij een van de andere bondstrainers. ‘We gaan de verschillende opties nog verkennen, maar we hebben op Papendal nog meer goede hordecoaches.’ Roskam noemt Ronald Vetter, die als meerkampcoach goed bekend is met de discipline. Dat geldt ook voor oud-meerkamper Ingmar Vos, die sinds een dik jaar als talentcoach werkt. En wellicht zijn er anderen met expertise vanuit het sprinten. ‘Hordelopen is heel technisch, maar elke meerkamp- en sprintcoach heeft er ervaring mee.’ Bennema zelf is daar een voorbeeld van. Hij was aanvankelijk bondscoach voor de meerkamp, in die hoedanigheid kreeg hij Visser onder zijn hoede. Pas de afgelopen vijf jaar legde zij zich uitsluitend op het hordelopen toe. Visser kan ook zonder bondscoach verder en zich voegen bij een Nederlandse coach buiten het bondssysteem of bij een groep in het buitenland. Roskam staat overal voor open, al is hij de man die de afgelopen jaren nadrukkelijk aanstuurde op een centralisering van het topsportprogramma op Papendal. Het terrein in de Arnhemse bossen is het centrale expertisecentrum én de spil van de bondsprogramma’s, geeft Roskam toe, maar: ‘Het is géén centraal dogma. We hebben niet voor iedereen de ideale coach op Papendal.’ Er zijn er meer die de afgelopen jaren met de zegen van de Atletiekunie Papendal vaarwel zeiden. Zo traint discuswerpster en kogelstootster Jorinde van Klinken in Amerika aan de Universiteit van Oregon. En vorig jaar verkaste Dafne Schippers eveneens van Bennema naar oud-bondstrainer Wigert Thunnissen en krachttrainers Collin Dam en Martijn Hoekstra. Ze maakt nog wel gebruik van verschillende faciliteiten op Papendal. Sifan Hassan vertrok van Papendal na de Spelen van 2016. Zij ging naar het Nike Oregon Project in de Verenigde Staten en dat is nog steeds haar thuisbasis, ook nadat het project zelf vanwege het dopingschandaal rond coach Alberto Salazar werd stopgezet. Dankzij haar sponsor Nike kan ze haar coach Tim Rowberry betalen, maar ook vanuit Nederland kan de tweevoudig olympisch kampioene op financiële steun rekenen. Vanzelfsprekend worden de kosten voor uitzending naar EK’s en WK’s door de bond betaald, maar ook de trainingskampen die vlak ervoor plaatsvinden worden gefinancierd. En de Atletiekunie trok de portemonnee voor een hoogtekamer in Hassans huis. ‘Zo pikken we er elementen uit waarbij we helpen. We komen twee keer per jaar bij elkaar en hebben tussendoor ook voortdurend contact.’ Zo’n scenario is ook denkbaar voor Visser. Zij heeft niet zoveel financiële armslag als Hassan, maar kan wel rekenen op sponsorinkomsten en dus de steun van de Atletiekunie. Hoe het ook zal uitpakken, zorgen hoeft ze zich niet te maken over haar toekomst, denkt Roskam. ‘Nadine is zo goed, die kan overal terecht.’||https://www.volkskrant.nl/sport/hordeloopster-nadine-visser-neemt-na-tien-jaar-afscheid-van-bondscoach-bart-bennema~bf4f11c9/
2022-09-08||De nieuwe Jaap Robben mist de beklemming van zijn eerdere romans ★★★☆☆||In zijn eerste twee romans houdt Jaap Robben het klein. Zijn debuut Birk (2014) speelt zich af op een vrijwel onbewoond eiland waar een jongen van 9 op zijn moeder is aangewezen nadat zijn vader is verdronken. Zomervacht (2018) gaat over een jongen van 13 die in een caravan woont met zijn vader, een lompe ritselaar die zich steeds meer in de nesten werkt. Hoe leef je met goed fatsoen als je opgroeit met een ouder die zelf niet goed weet hoe je dat zou moeten doen? Hoe overleef je in zo’n kleine wereld waarin je nog niet de baas bent over jezelf? In beide romans werkte Robben deze vragen knap uit tot een beklemmend verhaal dat in een strakke taal is gegoten. Schemerleven is uit ander hout gesneden. Het verhaal wordt verteld door een vrouw van 81 die terugkijkt op een leven dat je in bijna alle opzichten heel gewoon zou kunnen noemen. Frieda Tendeloo groeide niet in afzondering op maar is geboren en getogen in een grote stad (Nijmegen), werd opgevoed door beide ouders in een kinderrijk gezin, was werkzaam in een bloemisterij, trouwde met een aardige man, kreeg een zoon met hem en staat nu op het punt om grootmoeder te worden. Maar dan overlijdt haar man Louis tegen alle verwachtingen in eerder dan zij. Zijn dood hakt erin, ook bij de lezer: ‘Alles wat Louis ooit is geweest, alles dat ik ooit heb liefgehad is een stoffig hoopje as (…). Alles dat Louis zijn leven lang heeft gewassen, gepoetst, geflost, gekamd en verzorgd, alles dat hij is geweest ligt hier voor mij tussen de grassprieten. (…) Klaar om weg te waaien.’ Louis’ overlijden hakt er ook in een ander opzicht in. Het legt, in combinatie met de zwangerschap van Frieda’s schoondochter, een joekel van een trauma bloot dat zich ruim zestig jaar lang schuil had gehouden onder haar doorsneebestaan als getrouwde vrouw en toegewijde moeder. Frieda (koosnaam: Ietje) had zo nu en dan wel haar buien (met name nadat het gezin weer eens op bezoek was geweest bij haar ouders) en dan was er geen land met haar te bezeilen, maar niemand die daar verder iets achter zocht. Het trauma werd veroorzaakt door het dramatische slotakkoord van een geheime relatie die zij in 1963 had met een getrouwde man, Otto Drehmann. Hij was ruim tien jaar ouder dan zij maar een geroutineerde schuinsmarcheerder kun je hem niet noemen. Daarvoor is hij, om maar wat te noemen, te onhandig tijdens de eerste keer dat ze het met elkaar doen. Je zou het ook zo kunnen zeggen, in de stijl van de roman: zoals Frieda bij hem de vrouw in zichzelf ontdekt, zo ontdekt hij bij haar de ‘andere man’ in zichzelf. Maar Otto wil niet weg bij zijn vrouw. ‘Ik blijk gewoon meer liefde in me te hebben, voor allebei’, zo rechtvaardigt hij zijn houding. Dat zit Frieda natuurlijk niet lekker: ‘Ik mocht mezelf wel in hem verliezen, hij zich nooit helemaal in mij.’ Dat wordt op pijnlijke wijze duidelijk wanneer zij zwanger wordt van hem. Tot haar verbijstering ziet hij de vrucht in haar buik niet als hún kind, maar als háár kind. Zijn huwelijk, zijn baan op de universiteit, zijn positie in de kerk, hij wil het allemaal niet opgeven voor een nieuw leven met haar. Niet alleen Otto, maar ook haar ouders laten Frieda in de steek. Robben beschrijft de ellende waarin ze dan terechtkomt met Dickens-achtige allure en dat levert indringende pagina’s op. Ook de passages over de dood van Louis en de verhuizing van Frieda naar een verzorgingshuis maken indruk. En er zijn zinnen in Schemerleven die je bijblijven, zoals deze, die Frieda te binnen schiet wanneer de receptioniste van het tehuis haar zegt dat ze er weer mooi uitziet: ‘Op mijn leeftijd complimenteren ze daar vooral de kleren mee die we hebben aangetrokken of wat de kapper nog van het haar heeft weten te maken.’ Maar Robbens nieuwe roman mist de alomtegenwoordige beklemming van Birk en Zomervacht. Dat heeft te maken met het vertelperspectief van Schemerleven, dat nadrukkelijk dat van een volwassene is terwijl je in Robbens eerste twee romans juist het idee hebt de gebeurtenissen mee te beleven met de jonge hoofdpersoon. En in het algemeen wordt Schemerleven in een adequate stijl verteld, maar vaak niet meer dan dat. En soms minder dan dat, zoals in deze kitscherige passage: ‘Hij hoefde me nauwelijks aan te raken tussen mijn benen of ik voelde hoe de smeulende kooltjes tot gloeien werden geblazen.’ Ook de veelvuldig gebruikte uitroep ‘Ietje toch (…). Och Ietje toch.’ en varianten hiervan vallen uit de toon. Op dit soort momenten wordt Schemerleven iets wat Frieda absoluut niet is: een beetje tuttig.||https://www.volkskrant.nl/cultuur-media/de-nieuwe-jaap-robben-mist-de-beklemming-van-zijn-eerdere-romans~b1e1793b/
2022-09-08||Opinie: Een klimaatcode? Geef kunstenaars geen keten, maar meer geld||Er moet een Code Cultuur, Klimaat & Milieu komen, betogen Maurice Seleky, Chris Julien en Maarten Bul in de Volkskrant. De zorg voor het klimaat en de behoefte van Seleky, Julien en Bul om een positieve bijdrage te leveren aan de verschillende klimaatdoeleinden is begrijpelijk. Dat er iets niet goed gaat met het klimaat is overduidelijk. De vraag is alleen of nóg een code hierin het geëigende middel is. Jan Willem van Bokhorst van Bureau 8080 betoogde al dat een code vertragend werkt. Daarnaast maken Seleky, Julien en Bul een denkfout in hun verwijzing naar de bestaande Governance Code Cultuur, de Fair Practice Code en de Code Diversiteit & Inclusie. Deze codes richten zich op een gezonde en representatieve culturele sector; iedereen in de sector heeft hierin een directe rol, rechten en verantwoordelijkheden. De staat van het klimaat is echter een veel breder maatschappelijk vraagstuk. Dat is van een andere orde. Er wordt wellicht afkeurend gekeken naar de museumdirecteur die van São Paulo naar Melbourne vliegt ter voorbereiding van zijn programma en misschien wordt fronsend berekend hoeveel kerosine een optreden van het Residentie Orkest in Japan kost, maar laten we eerlijk zijn, dat zijn niet de oorzaken van de lange rijen op Schiphol. De inzet van een code suggereert ten onrechte dat er vooral in de culturele sector een probleem zit. Het ontbreekt in de sector ook niet aan toewijding of inzicht − het klimaat is al lange tijd een belangrijk cultureel thema. Seleky, Julien en Bul geven zelf al een aantal voorbeelden, maar er zijn er veel meer. Denk aan klimaatneutrale museumdepots, groene daken en andere infrastructurele zaken, maar ook aan de zorg voor het klimaat als actueel en veel gebruikt onderwerp voor kunstenaars, cineasten of schrijvers. ‘Op een dode planeet is geen kunst’ en dus mag er volgens Seleky, Julien en Bul iets verlangd worden van elke kunstenaar. Kunstenaars zijn er goed in om ons anders naar de wereld te laten kijken, dat wil niet zeggen dat ze moeten gaan dienen als een duizenddingendoekje voor elk maatschappelijk probleem. Kunstenaars zijn er niet om goed te doen, we hebben ze nodig om morele kaders te bevragen, ons te provoceren en soms ook gewoon om ons in verwarring achter te laten. Als kunstenaars alleen nog maar verplicht binnen de morele lijntjes mogen kleuren of oplossingen moeten aandragen, dan wordt een code een keten. Het ligt dus om meerdere redenen niet voor de hand om, als het om het klimaatvraagstuk gaat, de culturele sector met een code tot extra actie te dwingen. Het zou financieel ook niet haalbaar zijn. De Fair Practice Code is er niet voor niets gekomen. De budgetten in de sector zijn laag, de honorering van kunstenaars en werknemers is met regelmaat beschamend. Voor veel kunstenaars is een vliegvakantie niet alleen vanwege vliegschaamte geen optie. Veel kunstpodia zouden dolgraag dubbel glas en een warmtepomp installeren, maar hebben al moeite met de huurkosten. Culturele organisaties zijn vaak zwaar overvraagd en onderbezet en elke code betekent meer werk en meer werkdruk voor iedereen. Om die reden zijn we terughoudend als het gaat om het invoeren van nieuwe codes. We moeten er eerst nog voor zorgen dat iedereen op een goede manier invulling kan gaan geven aan de bestaande codes. Dus als het gaat om een oproep aan staatssecretaris Gunay Uslu, dan zou ik niet op een nieuwe code inzetten, maar vooral op meer financiële ruimte voor de Fair Practice Code en de Code Diversiteit & Inclusie, want de institutionele wil om stappen te zetten richting een kleinere ecologische voetafdruk is er al lang. Alleen het budget om dit op een goede en verantwoorde manier te doen en om daarin iedereen mee te nemen, daar valt nog veel winst te behalen.||https://www.volkskrant.nl/columns-opinie/opinie-een-klimaatcode-geef-kunstenaars-geen-keten-maar-meer-geld~b00dbb4e/
2022-09-08||Dunkelblum zwijgt is een ongekend knappe roman over een stadje met een gruwelijk verleden ★★★★★||‘In Dunkelblum hebben de muren oren, de bloemen in de tuinen hebben ogen, ze draaien hun kopjes alle kanten uit om maar niets te missen, en het gras registreert met zijn snorharen elke stap die wordt gezet.’ Met deze prachtzin opent de roman Dunkelblum zwijgt van de Oostenrijkse schrijfster Eva Menasse (1970). In het prototypische stadje Dunkelblum weten de oorspronkelijke inwoners alles van elkaar, maar zwijgen is de norm. Ze praten liever niet over de gruwelen die daar tijdens de Tweede Wereldoorlog hebben plaatsgevonden. In haar fascinerende roman legt Menasse de ambivalente omgang van Oostenrijk met het oorlogsverleden bloot. Het land werd als eerste, op 13 maart 1938, geannexeerd door nazi-Duitsland. De Anschluss gebeurde zonder bloedvergieten en met instemming van de meesten. Na de val van Hitler probeerden velen hun straatje schoon te vegen door zich als slachtoffer of vervolgde van het nazisysteem voor te stellen. Oude nazi’s pakten de draad van hun leven weer op en daarmee begon ook het ‘bulderende zwijgen’. Dunkelblum zwijgt is gebaseerd op een waargebeurde geschiedenis. Vlak voor het einde van de Tweede Wereldoorlog werden in Rechnitz, gelegen op de grens tussen Oostenrijk en Hongarije, enkele honderden Joden vermoord. Die waren daar tewerkgesteld om de Süd-Ostwall te bouwen, een verdedigingsmuur die het oprukkende Rode Leger moest tegenhouden. De huiveringwekkende daad werd gepleegd door lokale nazileiders, die in het plaatselijke kasteel feest aan het vieren waren. Behalve deze moordpartij heeft het fictieve Dunkelblum nog meer smetten op zijn blazoen. Het wist in 1938 het buurdorp Stoßimhimmel te verslaan door als eerste ‘judenfrei’ te zijn. Op last van de Gestapo hebben 87 Joden minus de Joodse arts het dorp moeten verlaten. Ook na de oorlog vinden nog enkele moorden plaats die onopgehelderd blijven. Dat beladen verleden wordt op allerlei manieren opgegraven. De roman speelt zich af in de nazomer van 1989, enkele maanden nadat het IJzeren Gordijn tussen Hongarije en Oostenrijk is geopend. Een vreemde reiziger arriveert in Dunkelblum om de geheimen uit zijn verleden te ontrafelen. Een groep Weense studenten is bezig om de Joodse begraafplaats in Dunkelblum op te knappen en stuit daarbij op een skelet. En Rehberg, eigenaar van een reisbureau, is bezig de stadskroniek te herschrijven en heeft plannen om een heemkundig museum op te richten. Intussen groeit de groep Oost-Duitse vluchtelingen aan de grens met Hongarije. De Dunkelblumers staan aanvankelijk wantrouwend tegenover deze groep, maar vangen hen ruimhartig op als ze ontdekken dat de Duitse ambassade alle kosten dekt en ze er wat extra’s aan kunnen verdienen. In 1989, 44 jaar na de moord op de Hongaarse Joden, verandert Dunkelblum van een ‘hardleers nazi- en moordenaarsnest’ in een vluchtelingenoord. Daar zit geen hoger plan achter, maar iedereen handelt ‘in de stroom en adem van de geschiedenis’. Op de achtergrond speelt een conflict over waterbeheer: een deel van de inwoners wil aangesloten worden bij het waterschap, terwijl boer Faludi de strijd voor het behoud van zelfstandigheid aanvoert. ‘Dunkelblums water voor Dunkelblum!’ is zijn strijdkreet. Opportunisme en eigenbelang vieren opnieuw hoogtij. Menasse schreef een ongekend knap werk waar het vorm en schrijfstijl betreft. Ze volgt geen chronologische lijn, maar ontvouwt stukje bij beetje de plattegrond van Dunkelblum en zijn inwoners: van de kruidenier tot de arts, van de burgemeester tot de heimelijk homoseksuele eigenaar van het reisbureau, van de secretaris van de gemeenteraad tot de alwetende barvrouw. De informatie over hun achtergrond en belevenissen is door het boek heen gestrooid. Het is alsof je steeds opnieuw vanuit een ander ruimtelijk en temporeel perspectief naar Dunkelblum kijkt. In een interview in Het Parool omschreef Menasse haar boek als ‘een driedimensionale ruimte waar je je in begeeft en waarin alles met elkaar is verweven’. Het vergt de nodige inspanning van de lezer: deze moet haast wel pen en papier ernaast houden, een plattegrond tekenen, om te begrijpen hoe alles met alles samenhangt. Maar wie doorzet, wordt rijkelijk beloond: de driedimensionale vorm maakt dat je bij het dichtslaan van het boek direct opnieuw wil beginnen om nieuwe draden te ontdekken. Ook het taalgebruik – goed overgezet in het Nederlands door Annemarie Vlaming – is bijzonder fraai: Menasse produceert de ene na de andere rake zin over de onbetrouwbaarheid van geschiedschrijving en de veelvuldige verschijningsvormen van het kwaad. Ze maakt gebruik van aloude stijlmiddelen zoals ‘speaking names’, waarbij de namen van personages en plaatsen iets vertellen over hun karakter. Daardoor krijgt de roman iets universeels: Dunkelblum is representatief voor andere kleine gemeenschappen en personages als Georg Horka en Alois Ferbenz zijn prototypisch voor de slechteriken van hun tijd. Ze hebben de wreedste misdrijven gepleegd, maar kunnen hun leven gewoon weer voortzetten na de oorlog: Horka laat zich registreren als vervolgde van het nazi-regime en Ferbenz begint na zijn vrijlating een herenmodezaak in Graz. Beiden keren jaren later terug naar Dunkelblum. Intrigerend is de passage waarin Ferbenz zich op de Oostenrijkse televisie ontpopt als iemand die nog altijd met Hitler dweept en antisemitische standpunten huldigt. In de praatprogramma’s ruziën de gasten over de vraag of de oude man tegen zichzelf in bescherming had moeten worden genomen. Dunkelblum zwijgt is een tijdloze zedenschets: er is niets unieks aan de wijze waarop de inwoners zich gedragen op de golven van de geschiedenis. Tegelijkertijd rekent Menasse onverbiddelijk af met de wijze waarop Oostenrijk zijn oorlogsverleden verbloemt. Bepaalde zaken zullen altijd onopgehelderd blijven. Zoals Menasse het aan het slot van het boek treffend formuleert, als een variant op de openingszin: ‘De kopjes van de bloemen draaien weliswaar vlijtig alle kanten op en de muren spitsen hun grijze, afbrokkelende oren, maar ze nemen alleen in zich op, ze laten niets meer los.’||https://www.volkskrant.nl/cultuur-media/dunkelblum-zwijgt-is-een-ongekend-knappe-roman-over-een-stadje-met-een-gruwelijk-verleden~b3c8d4de/
2022-09-08||De beste series deze week: Kleo en Light & Magic||‘Kleo, een ouderwetse Duitse krimi met een moderne Netflix-vibe. Zie het als een Duitse variant op BBC-serie Killing Eve, maar dan wel met een heel eigen draai. Kleo is komedie, drama en een spionageserie ineen, die zich in het Oost-Duitsland van eind jaren tachtig, begin jaren negentig afspeelt, rond de val de Muur. ‘We volgen Kleo, die werkt als huurmoordenaar voor de Stasi, de geheime dienst van de DDR – een surveillancestaat waarin iedereen elkaar in de gaten hield. Actrice Jella Haase oogt in haar vertolking van Kleo soms haast onschuldig, maar is ondertussen enorm berekenend en capabel. Ze vergiftigt mensen, knutselt wapens in elkaar of doet dan weer iets met vlammenwerpers. ‘In de eerste aflevering moet zij iemand uitschakelen in een nachtclub in West-Berlijn, nog voor de val van de Muur. Nadat ze die opdracht heeft volbracht, wordt ze in de DDR, Oost-Duitsland dus, gearresteerd en verdwijnt ze zonder enige beschuldiging in de gevangenis. Een aantal jaar later – de Muur is inmiddels gevallen – wordt haar amnestie verleend en staat ze opeens weer buiten. Ze besluit wraak te nemen op de mensen die haar in de gevangenis stopten. ‘Behalve het fijne, dynamische acteren van die Jella Haase, is deze serie goed doordat voortdurend die typische DDR-stijl aanwezig is, en dan flink uitvergroot. Je ziet de krankzinnigste interieurs en krijgt een immense staalkaart van DDR-behang voorgeschoteld. Tegelijk klinkt er een heerlijke soundtrack, gebaseerd op de experimentele Duitse rock uit de jaren zeventig. Die werd door de Britse pers een beetje neerbuigend ‘krautrock’ genoemd, verwijzend naar Sauerkraut, zuurkool. Die culturele geschiedenis is in Kleo mooi verweven met wat verder toch een tamelijk thrillerachtig verhaal is.’ ‘Klopt, die vertelt kort gezegd het verhaal van special-effectsbedrijf Industrial Light & Magic, een club die werd opgericht om de eerste Star Wars-film te maken. Met name de eerste aflevering van de zes delen is zeer de moeite waard. We zien hoe regisseur George Lucas samen met een aantal andere gedreven technerds in de jaren zeventig iets compleet nieuws probeert te doen. Wat hij op dat moment in zijn hoofd heeft – snelle ruimteschepen, ontploffingen – is dan nog totaal niet mogelijk. ‘Lucas zoekt dus overal waar hij kan specialisten bij elkaar: de een bouwt modellen of is een computerpionier, een ander weet weer alles over explosieven. Die types zwepen elkaar steeds maar weer op en proberen zo de visie van regisseur Lucas waar te maken. Dan realiseer je je als kijker ook dat elk shot uit Star Wars uitgevonden moest worden. ‘Het bijzondere is dat alles wat dit groepje ergens in die aftandse loods in Californië doet, enorme consequenties heeft voor alle films die daarna volgen. De special effects in een film als Jurassic Parc zijn terug te voeren op deze mannen. Je ziet als het ware de contouren van de moderne filmindustrie ontstaan.’||https://www.volkskrant.nl/cultuur-media/de-beste-series-deze-week-kleo-en-light-magic~b8519ac4/
2022-09-08||Opinie: Sproeischaamte is nergens voor nodig||In deze ongekend droge zomer is er veel aandacht voor dreigende watertekorten, ook voor een mogelijk drinkwatertekort. Deze aandacht zorgt voor een veranderende morele waardering voor het gebruik van drinkwater die kernachtig wordt samengevat in de term sproeischaamte. Maar is dat wel terecht? Gemiddeld valt in Nederland per jaar ruim 30 miljard m3 (kubieke meter) neerslag. Daarvan verdampt weer ruim 20 miljard m3. Jaarlijks blijft zo 10 miljard m3 over. Naast dit neerslagoverschot komt er gemiddeld ruim 80 miljard m3 zoet water via de grote rivieren Nederland binnen. De totale omvang van de drinkwaterproductie in Nederland is hiermee vergeleken klein. Alle drinkwaterbedrijven in Nederland samen produceren zo’n 1,3 miljard m3, minder dan 2 procent van de totale zoetwateraanvoer van ruim 90 miljard m3. Een drinkwatertekort is op basis van deze verhouding niet aan de orde. Nederland heeft zoet water in overvloed. Natuurlijk is ook water nodig voor andere doelen en is de beschikbare hoeveelheid niet constant. Bijna altijd is in de zomer sprake van een neerslagtekort, dan is er meer verdamping dan neerslag. De kunst is om het water in natte perioden vast te houden om te kunnen gebruiken in droge perioden. Drinkwaterbedrijven doen dit gelukkig al, maar de rest van het waterbeheer in Nederland heeft hier nog flinke slagen te maken. Waterbeheerders moeten er beter voor zorgen dat de neerslag wordt vastgehouden voor drogere tijden. Daarnaast is het water in Nederland niet altijd van voldoende kwaliteit voor de drinkwaterproductie. Vooral de toenemende aanwezigheid van stoffen als bestrijdingsmiddelen, medicijnresten en pfas in het milieu zorgt voor problemen. Vanwege de hoge eisen die aan drinkwater worden gesteld, betekent dit steeds vaker dat zoet water niet kan worden gebruikt om drinkwater van te maken. Dit is een reëel probleem, dat de burger echter niet kan oplossen door zuinig te zijn met drinkwater. De vervuiling moet bij de bron worden aangepakt, want niet alleen het drinkwater, maar het hele milieu heeft er last van. Voor een hoogwaardig product als drinkwater betaalt de Nederlandse burger relatief weinig. Er klinken pleidooien om drinkwater dat niet wordt gebruikt om te drinken duurder te maken. Het is echter niet voor niets dat drinkwater in Nederland zo goedkoop is. Het produceren en distribueren van drinkwater kost namelijk verrassend weinig energie: 0,0005 kWh per liter. Hoe weinig is dit? Ter vergelijking: om 50 liter water voor een douchebeurt te verwarmen is ongeveer 2 kWh (0,2 m3 gas) nodig, 80 keer zoveel als nodig is voor de productie en de distributie van het water. Als we zuinig zijn met drinkwater vooral zien als een energievraagstuk, dan kunnen we 1 minuut douchen gelijk stellen aan 80 minuten de tuin sproeien. Douche eens wat korter en verwen je tuin. Maar sproeien met drinkwater, dat is toch niet meer van deze tijd? Is een regenton niet veel duurzamer? Ook niet. Een regenton van 200 liter weegt 6 kilo aan gerecycled plastic. Voor de productie van deze regenton is (voorzichtig geschat) 40 kWh aan energie nodig. Een regenton moet 80 duizend liter hemelwater opvangen (400 keer volledig gevuld en geleegd worden) vóórdat het energiegebruik van de productie van de ton is gecompenseerd. Voor de meeste regentonnen in ons land zal dit evenwicht pas na vele jaren bereikt worden. Zullen we het sproeien dan maar helemaal laten? Nou nee, wat tegenwoordig als waterverspilling wordt gezien, heeft wel degelijk nut. In de eerste plaats natuurlijk voor de planten zelf die lijden onder langdurige perioden van droogte. Maar ook zorgt meer verdamping in bebouwd gebied voor het tegengaan van hittestress. Op plekken waar water verdampt, is de temperatuur lager dan in een steenachtige omgeving zonder water of groen. Verdamping van water in de stad zorgt er dus voor dat de airco niet zo hard hoeft. Vooral bomen die met hun wortels het water diep uit de grond halen, zijn nuttige verdampers. Maar ook het sproeien van een stadstuin, wanneer de planten daarom vragen, draagt bij aan hittebestrijding. Sproeischaamte is echt niet nodig. We moeten deze term maar snel vergeten en vooral investeren in het systeem dat ons dagelijks voor minimale kosten van water met een zeer hoge kwaliteit voorziet.||https://www.volkskrant.nl/columns-opinie/opinie-sproeischaamte-is-nergens-voor-nodig~b94444ba/
2022-09-08||De biografie van ‘priester-fascist’ Wouter Lutkie stelt zijn slechte reputatie bij ★★★☆☆||Wie, zoals Wouter Lutkie (1887-1968), priester was én fascist, onttrekt zich aan het inlevingsvermogen van hedendaagse Nederlanders. Katholieke geestelijken maken tenslotte nog maar zelden deel uit van hun biotoop, en ‘fascist’ is voor hen de ultieme diskwalificatie. Toch weet Willem Huberts, de biograaf van Lutkie, sympathie voor de zelfbenoemde priester-fascist te wekken – zijn onvermogen (of onwil) ten spijt om de lezer af en toe ook eens een feit van ondergeschikt belang te onthouden. Lutkie was te eigenzinnig – te veel een franc tireur, zoals hij het zelf uitdrukte – om met welk instituut of welke ideologische dwaling dan ook vereenzelvigd te kunnen worden. ‘Je moet alleen durven staan’, schreef hij een bevriende journalist. ‘Zelfs als ge algemeen een het uwe weersprekend oordeel verneemt.’ Die dwarsheid is innemend. Binnen de almachtige rooms-katholieke kerk en te midden van de massabewegingen van zijn eeuw was hij een strijdbare exoot. Een exoot met enige invloed en met talrijke connecties – van wie Benito Mussolini de (historisch) meest vooraanstaande was. Maar liefst zeven keer werd hij door zijn Italiaanse idool in audiëntie ontvangen – en steeds deed Lutkie daarvan bewonderend verslag. Maar anders dan Mussolini heeft Lutkie het hellende vlak naar het nationaal-socialisme nooit betreden. Hij fulmineerde tegen het antisemitisme, het hoofdbestanddeel van de nazileer, en tegen alles wat Duits was. Tijdens zijn reizen door Europa meed hij ‘Nazidonië’ consequent. En hij dichtte ‘de domste Italiaansche analphabeet meer innerlyke beschaving (toe) dan de hevigst geletterde Berliner professor’. Gretig citeerde hij Mussolini, die tijdens een van hun gesprekken misprijzend zou hebben opgemerkt dat Hitler alleen maar Duits sprak. In zijn afkeer van (nazi-)Duitsland beijverde Lutkie zich voor de zuivering van de Nederlandse taal van germanismen. In eigen land bond hij ‘met scherp verstand en hartig temperament’ de strijd aan met Anton Mussert en diens NSB. Anderzijds onderhield hij tijdens de Duitse bezetting zoveel strategische contacten met de nieuwe machthebbers dat hij wist te bereiken dat zo’n tweehonderd ‘goede vaderlanders’ uit gevangenschap werden ontslagen. Na de oorlog hervatte Lutkie deze ‘verloskundige praktijk’, zoals hij het schertsend noemde, ten behoeve van geïnterneerde NSB’ers, oostfrontstrijders en andere (veronderstelde) landverraders. ‘Ook ik heb een broer verloren’, schreef hij – als zelfrechtvaardiging. ‘Mijn énige broer (Leo Lutkie, die in het concentratiekamp Oranienburg om het leven was gebracht, red.). Maar voor ons christenen is dat een reden temeer om het gebod ‘bemin uw vijanden’ toe te passen.’ Door sommigen werd deze priesterlijke taakopvatting uitgelegd als een heimelijke sympathiebetuiging voor de dwaalleer die Lutkie altijd had bestreden. Zo zette de eminente historicus Lodewijk Rogier (1894-1974) hem na de oorlog in publicaties zonder deugdelijke onderbouwing weg als nazi-collaborateur. In zijn eigen periodiek, Aristo, heeft Lutkie zich tegen deze aantijging verweerd. Maar Rogiers oordeel over ‘de merkwaardige Wouter Lutkie’ is gestold in de Nederlandse historiografie. Tot merkbare verontwaardiging van Willem Huberts. ‘De wetenschappelijk onverantwoorde handelwijze van Rogier ter zake Lutkie is onvergeeflijk, juist voor een hoogleraar die als waarheidslievend werd geprezen.’ Het moet gezegd dat Lutkie het zijn tijdgenoten ook niet makkelijk heeft gemaakt. Hij is lid geweest van meerdere fascistische organisaties, hij was bevriend met mensen die na de oorlog als collaborateurs zijn berecht, hij toonde meer waardering voor mensen die tijdens de bezetting ‘zonder verraad op hun post zijn gebleven’ dan voor (niet-Joodse) onderduikers, en hij vroeg zich af of Nederland zich er wel zo gelukkig mee moest prijzen dat het door de ‘zelfzuchtige’ Amerikanen was bevrijd. Voor hem markeerde de gewelddadige dood van Mussolini het begin van ‘een volgende onontkoombare fase in de ontwikkelingsgang van het fascisme’. Kort na de oorlog prees hij opnieuw de ‘corporatieve ordening’ van het fascisme aan – alsof de voorgaande jaren geen diepe sporen in de geschiedenis hadden getrokken. ‘Als priester beschouw ik het als mijn taak, voor zoover mij zulks mogelijk is, verzoening tusschen de menschen te brengen waar ze door twist of misverstand worden gescheiden’, zei Lutkie over zijn persoonlijke drijfveren. In de twistrijke twintigste eeuw kwam hij daardoor voortdurend met de tijdgeest in aanvaring. Onbegrip voor zijn politieke standpunten stond waardering voor zijn ‘persoonlijke onbaatzuchtigheid’ niet noodzakelijkerwijs in de weg. ‘Onder de vooraanstaande Nederlandse fascisten is Wouter Lutkie één der zeer weinig sympathieke figuren’, oordeelde historicus A.A. de Jonge. Publicist Wim Zaal prees Lutkie, na diens overlijden in 1968, als een man die werd bewonderd door allen die hem hadden gekend. ‘Misschien [was hij] wel een groot man, een martelaar voor een verkeerd ideaal, een goudeerlijke fantast.’ Maar heel weinig fascisten zullen met zulke gloedvolle woorden zijn herdacht.||https://www.volkskrant.nl/cultuur-media/de-biografie-van-priester-fascist-wouter-lutkie-stelt-zijn-slechte-reputatie-bij~b835279a/
2022-09-08||Rob van Essen waagt zich aan de poëzie in een nogal onevenwichtige bundel ★★☆☆☆||Meteen al aan het begin van zijn recalcitrante debuutbundel Alleen de warme dagen waren echt legt Rob van Essen zijn kaarten op tafel. Hij merkt op dat alles al geschreven is, verpulvert de schrijvers tot stof en spoelt ze weg met regen. Daarna blijft het zelfs in de riolen stil. Het was alsof de schrijvers niets meer te zeggen hadden en ook niemand zich echt meer voor hen zou interesseren: ‘achteloze voeten’ verspreidden het stof. En de dichters dan? Wat heeft de dichter Van Essen, die als schrijver met een dozijn romans en verhalenbundels het nodige stof heeft doen opwaaien, eigenlijk te zeggen? De gedichten in Alleen de warme dagen waren echt gaan veelal over het uitvegen van wat er is en menselijke pogingen om daar iets nieuws voor in de plaats te stellen: wensgedachten en projecties bijvoorbeeld. ‘De wereld veegde zichzelf leeg’, lezen we vrij vroeg in de bundel, ‘betekenis stroomde alle kanten op/ maar toch vooral van ons weg’. Niet veel later schrijft hij over de herinnering aan de antikernwapendemonstratie op het Museumplein in 1981. Door de tijd ingehaald kan de ik – o, paradox – zich zijn onbevangen jongere versie niet meer herinneren. En over herinneringen aan de kindertijd schrijft Van Essen dat alleen de warme dagen ons bijblijven – de dichter moet in het oosten van het land een goede jeugd hebben gehad. Het is een mooi beeld dat ons geheugen een juiste temperatuur moet bereiken om herinneringen op te kunnen slaan. Maar verder getuigt de warme-dagengedachte niet van veel diepgang. Leg hem maar eens voor aan iemand op wie de ouderlijke klappen nog altijd neerhagelen. Dat geldt helaas voor meer van de gedichten in Alleen de warme dagen waren echt. Het is een bundel waarin we veelal gedichten (en gedachten) aantreffen die soms neigen naar de eenvoud van een popliedje en die bij vlagen tegen clichés aanschurken. In een gedicht over David Bowie lezen we: ‘je moet een kunstenaar niet afrekenen/ op zijn beste werk maar op zijn werk// je moet helemaal niet afrekenen/ niet zonder fooi’. Het is allemaal te weinig verfijnd, te expliciet om echt grappig te worden. Humor en poëzie vormen ook geen gemakkelijk huwelijk. In elk geval ontbeert Van Essen in deze bundel de zachte ironie die mondhoeken op doet krullen. Als lezer krijg je de indruk dat Van Essen zich in deze poëzie naïever opstelt dan hij is, alsof hij soms het perspectief van een kind of puber wil innemen. Het gedicht ‘plus veertig’, dat gaat over de veertig jaar verschil in leeftijd tussen de ik en de vader, vormt daar een goed voorbeeld van. De geveinsde verwondering over het feit dat de vader altijd, zelfs na de dood, veertig jaar ouder blijft, is te weinig interessant om echt te boeien en werkt alleen in de laatste strofe, waarin een perspectiefverschuiving (van de ik naar de grootouders) plaatsheeft: ‘tot verbazing van mijn grootouders/ lag daar in de wieg een man die ouder was/ dan hun kleinkind ooit zou worden’. Al met al is Alleen de warme dagen waren echt een tamelijk onevenwichtige bundel. Er staan gedrochten van versjes in én een paar mooie gedichten. Het is een beetje zoals Van Essen over de slechtste albums van een van zijn muzikale helden schrijft: ‘ook op de slechtste albums van david bowie/ staat ten minste één nummer waarvoor je/ je linkerarm zou willen geven of in ieder geval/ je linkerpink’. Ik zou het niemand willen aanraden een ledemaat, links of rechts en hoe klein ook, af te staan voor deze poëzie. Voor een nieuwe roman van Van Essen is dat misschien een ander verhaal. Maar ja, de schrijvers heeft hij zojuist opzijgeschoven, door de kolk, in de drek van het riool.||https://www.volkskrant.nl/cultuur-media/rob-van-essen-waagt-zich-aan-de-poezie-in-een-nogal-onevenwichtige-bundel~b6ea8a97/
2022-09-08||Grensverkenningen bevat een fraaie selectie uit een enorme kaartenverzameling||Johannes Tiberius Bodel Nijenhuis (1797-1872) was bezeten van kaarten en was een leven lang bezig met verzamelen. Dat leidde tot een van de grootste particuliere kaartenverzamelingen ter wereld. Na zijn overlijden liet hij de Leidse Universiteitsbibliotheek een schat na: 50 duizend kaarten, 300 atlassen en 2.200 topografische prenten en tekeningen. Die zijn dit jaar dus anderhalve eeuw in bezit van de universiteit – reden voor conservator Martijn Storms en schrijver Kester Freriks om een bescheiden keuze te maken uit die enorme cartografische collectie: Grensverkenningen – Langs oude grenzen in Nederland. Storms en Freriks kozen voor grenzen als centraal thema: kaarten dienen nu eenmaal vaak als grensbepalers. Storms geeft bij elk van de achttien gebruikte kaarten technische en historische informatie. Freriks trekt er, met de oude kaart in de hand, op uit om die aan de nog bestaande werkelijkheid te toetsen: is er nog iets te herkennen van de grenzen die op de oude kaart zo scherp zijn getrokken? Antwoord: vaak wel. Maar soms ook niet. Zo fietst Freriks rond Leeuwarden om te controleren of er nog iets herinnert aan de op de zogenoemde klokslagkaart uit 1786 ingetekende grens: wie het geluid van de klok kon horen, in dit geval van de Oldenhove, viel onder het rechtsgebied van de betreffende stad. Een dubieuze grens dus, die niettemin door acht van de elf Friese steden werd gebruikt.||https://www.volkskrant.nl/cultuur-media/grensverkenningen-bevat-een-fraaie-selectie-uit-een-enorme-kaartenverzameling~bd00b25e/
2022-09-08||De mini-essays over kunst maken dit septemberboekje van Annelies Verbeke interessant||Elke maand heeft zijn eigen karakter, als het aan schrijvers ligt althans. April schijnt de wreedste maand te zijn, in mei klinkt een nieuw geluid, in augustus kun je niet om het woord ‘hondsdagen’ heen en in december leiden de feestdagen onvermijdelijk tot beschrijvingen van dramatische diners. Daar moeten we wat mee, dachten ze bij Das Mag, en nu is er een reeks waarin twaalf schrijvers elk een maand voor hun rekening nemen. Annelies Verbeke trapt af en heeft voor de gelegenheid vijftien jaar aan agenda’s doorgeploegd om te kijken wat ze in september zoal deed. ‘Op zaterdag 1 september 2007 schilderde de auteur haar muren. Op zondag hield ze een lezing in Diest, de dag erna was ze op een boekenbeurs in Amsterdam.’ Poepoe! Gelukkig verbindt Verbeke haar dagelijkse bezigheden met septemberachtige kunstwerken. In mini-essays beschouwt ze gedichten van Wislawa Szymborska, Hendrik Marsman en Helen Hunt Jackson. Een film van Lars von Trier, een schilderij van Jean Baptiste Vanmour. Zo wordt September toch nog interessant. En het moet gezegd: het boekje ziet er prachtig uit, met een kleurig kaftje, een aantrekkelijke opmaak en fijn dik papier – zoiets wakkert de verzameldrift wel aan. Spaar ze alle twaalf!||https://www.volkskrant.nl/cultuur-media/de-mini-essays-over-kunst-maken-dit-septemberboekje-van-annelies-verbeke-interessant~b3a148b2/
2022-09-08||Familie aanwezig bij koningin Elizabeth (96), artsen ‘bezorgd’ om haar gezondheid||De 96-jarige vorstin verscheen afgelopen dinsdag voor het laatst in het openbaar, toen ze het ontslag van premier Boris Johnson accepteerde en diens opvolger Liz Truss beëdigde. Op de foto zag ze er fragiel uit, leunend op de wandelstok van haar anderhalf jaar geleden overleden echtgenoot Philip. Het vermoeden bestaat dat ze al lang ziek is, maar daar zijn geen concrete mededelingen over gedaan. De artsen hielden het consequent op ‘mobiliteitsproblemen’, een eufemisme. De ernst van de situatie bleek toen de dinsdag aangetreden Truss tijdens een debat in het Lagerhuis een briefje kreeg toegespeeld. Ook oppositieleider Keir Starmer werd op deze discrete manier geïnformeerd. De avond ervoor moest de koningin op het laatste moment een Zoom-overleg met de kroonraad afzeggen. Eerder was ze te zwak om naar Londen te reizen om de nieuwe premier aan te stellen en de Highland Games bij te wonen, een van haar lievelingsuitjes. Het paleis stelt in een verklaring dat de koningin ‘rustig’ is op dit moment. Als de koningin in Schotland overlijdt, wordt haar lichaam overgebracht naar Holyroodhouse, haar officiële residentie in de Schotse hoofdstad Edinburgh. Er zal een dienst plaatsvinden in St. Giles Cathedral, waarna de kist met de Royal Train naar Londen wordt gebracht. Ze zal net als haar voorgangers worden opgebaard in Westminster Hall. Na de uitvaart in Westminster Abbey wordt ze begraven bij Windsor Castle, bij de belangrijkste mannen uit haar leven: Philip en haar vader George VI. Op Lodewijk XIV na, die een baby was toen hij koning werd, is Elizabeth de langst regerende monarch uit de wereldgeschiedenis. Afgelopen juni vierde ze haar platina jubileum: ze zat toen zeventig jaar op de troon. Voor de Britten zou het overlijden van Elizabeth een grote schok zijn. Ze is niet alleen koningin van de natie, ze belichaamt de natie. Als ze sterft komt er een einde aan het Elizabethaanse tijdperk en begint een onzekere tijd onder Charles III, die een heel andere vorst zal zijn.||https://www.volkskrant.nl/nieuws-achtergrond/familie-aanwezig-bij-koningin-elizabeth-96-artsen-bezorgd-om-haar-gezondheid~b3571742/
2022-09-08||Indringend verhaal over een pioniersgezin in de Verenigde Staten||Toen de Amerikaanse auteur Willa Cather (1873-1947) op haar 37ste haar functie als hoofdredacteur van het tijdschrift McClure’s tijdelijk opzijzette om te werken aan haar roman Alexander’s Bridge, schreef ze die in de stijl van de auteurs die op dat moment in de mode waren: Henry James en Edith Wharton. Haar taalgebruik was verfijnd en complex, de locatie stedelijk, namelijk Londen, dat ze naar eigen zeggen slechts oppervlakkig kende. Maar je kon toch niet schrijven over een achterlijke uithoek als Nebraska, dat ze wél goed kende? Vrijwel onmiddellijk na verschijnen van Alexander’s Bridge zag Cather in dat ze een ‘overbodig’ en ‘onbeduidend’ boek had geschreven en begon aan O Pioneers!, het openingsdeel van de ‘Prairie-trilogie’ die haar reputatie zou vestigen. In strak en ingetogen maar beeldend proza vertelt O pioniers! over het van afkomst Zweedse pioniersgezin Bergson, dat in het laatste kwart van de 19de eeuw probeert een stuk land in het nog nauwelijks ontgonnen Nebraska in cultuur te brengen. Dat valt niet mee, want de grond is er ‘als een paard waarvan niemand wist hoe je het aan de teugel moest laten wennen, dat woest wordt en dingen kapottrapt’. Het gezin wordt achtervolgd door het noodlot. Varkens sterven aan de cholera, vee vriest dood, twee zoons overlijden. Van de vier overblijvende kinderen zijn de oudste twee zoons nietsnutten en is de jongste nog een kind. En ja, dan is er nog een meisje. Maar als de vader van het gezin op 46-jarige leeftijd sterft, is het dat meisje, Alexandra, dat de boerderij overneemt. Alexandra brengt nieuw elan in de onderneming, regelt de financiering, gaat op zoek naar innovatieve landbouwmethoden. Als vrucht van keihard werken begint het tij langzaam te keren. De boerderij wordt productief, Alexandra kan extra land vergaren en personeel in dienst nemen. Jawel, ze lijkt haar eigen bescheiden variant op de Amerikaanse Droom te realiseren. O pioniers! is tot op zekere hoogte een ode aan de Amerikaanse pionierstraditie, die aanhaakt bij klassieke thema’s als voornoemde Amerikaanse Droom en het ‘Go West’-ideaal. Toch straalt het boek absoluut niet het romantische optimisme uit dat met die traditie wordt geassocieerd. Want Alexandra mag dan een groot deel van haar ambities realiseren, dat streven heeft wel een prijs. Ze dankt haar succes aan haar stoïcijnse levenshouding, maar levert daar emotioneel veel voor in. Echt geluk vindt ze niet. De strijd met het ongenaakbare land heeft haar zelf ongenaakbaar gemaakt. O pioniers! heeft een krachtige emancipatorische boodschap, maar van een glorieuze overwinning van de mens op zijn omgeving is in dit boek geen sprake. In al haar toewijding aan de boerderij is Alexandra een eenzame vrouw. Na een dramatische gebeurtenis tegen het eind van de roman, waarbij haar enige vriendin Marie en haar lievelingsbroer Emil betrokken zijn, is die eenzaamheid groter dan ooit. Samen met de andere delen van de Prairie-trilogie – Song of the Lark en My Ántonia – vormt O pioniers! een indringende kroniek van het leven aan de frontier. Het is mooi dat deze roman uit 1913 nu eindelijk is vertaald.||https://www.volkskrant.nl/cultuur-media/indringend-verhaal-over-een-pioniersgezin-in-de-verenigde-staten~b01e445f/
2022-09-08||Gaston Dorren schetst een wel erg rooskleurig beeld van het leren van talen||‘Taaltemmers’ noemt Gaston Dorren gemotiveerde fanaten die proberen als een speer een nieuwe taal te leren. Volgens Dorren kan dat binnen één dag of iets langer, mits zo’n taal enige verwantschap vertoont met een taal die we al kennen, zoals het Engels of het Frans. En vooral: mits we niet te perfectionistisch zijn, indien we genoegen nemen met een eerste beginnetje van begrip, opdat we ten minste wat tekstjes kunnen lezen. Dorren beweert dat we onder dat voorbehoud razendsnel een taal kunnen leren zoals Fries, Deens of Italiaans. Dat klinkt te goed om waar te zijn, en dat is het ook. Zelfs het Fries, waarmee Zeven talen in zeven dagen begint omdat het verwant is aan het Nederlands, blijkt knap pittig. Wie hiermee echt aan de slag wil, zal gewoon langdurig woordjes en grammatica moeten leren. Ondanks Dorrens vrolijke woordkeus leest het boek niet echt makkelijk. Te veel taalkundige capriolen, te veel lijstjes en kadertjes. Zelfs de meest gemotiveerde fanaat heeft tijd nodig om die te verwerken.||https://www.volkskrant.nl/cultuur-media/gaston-dorren-schetst-een-wel-erg-rooskleurig-beeld-van-het-leren-van-talen~b1ebb381/
2022-09-08||Mieko Kawakami laat zien hoe het is om als jonge, ongetrouwde vrouw in Japan te leven||Mieko Kawakami (1976) behoort tot een generatie vrouwelijke schrijvers die, behoorlijk grensverleggend, inzicht geeft in het leven van jonge vrouwen in hedendaags Japan. In Borsten en eitjes krijgt de hoofdpersoon Natsuko Natsume bezoek van haar zus, die in de arbeidersstad Osaka nauwelijks kan rondkomen en toch een borstvergroting wil. Acht jaar later is Natsuko een redelijk succesvol auteur en heeft ze een kinderwens. Onvruchtbaarheidsbehandelingen worden in Japan wel toegepast bij echtparen (vroeger zelfs met sperma van geneeskundestudenten), maar er wordt niet over gepraat. Spermadonatie voor een alleenstaande vrouw is al helemaal taboe. Depressies, tradities, overheersende schoonouders, de verhouding van vrouwen tot hun lichaam: allerlei schaduwkanten van de Japanse maatschappij treden over het voetlicht bij monde van vrouwen uit Natsuko’s omgeving. Kawakami toont niet alleen de sociale omstandigheden van een jonge, ongetrouwde vrouw in Japan, maar ook de economische: van huurprijzen en boodschappen in yens tot de omvang van huizen in tatami-matten. Wat dat betreft is de openingszin veelzeggend: ‘Als je wilt weten hoe arm iemand vroeger was, vraag dan simpelweg naar het aantal ramen in het huis waarin diegene is opgegroeid.’||https://www.volkskrant.nl/cultuur-media/mieko-kawakami-laat-zien-hoe-het-is-om-als-jonge-ongetrouwde-vrouw-in-japan-te-leven~b3c2712c/
2022-09-08||Waar Chris Rock flink moet werken, lijkt Dave Chappelle zonder meer te vertrouwen op zijn eigen kunnen||Een show bezoeken van twee van de grootste Amerikaanse comedians van deze tijd blijkt nogal een operatie. Bij de ingang van de Ziggo Dome wordt van duizenden bezoekers verwacht dat ze hun smartphone opbergen in een gesloten phonecase. En in de zaal roept een hiphop-dj meermaals om dat het maken van opnamen en het schreeuwen naar de artiesten op het podium onmiddellijk zal leiden tot evacuatie. Gezien de controverses in het afgelopen jaar rondom Chris Rock (57) en Dave Chappelle (49), is deze ietwat gespannen sfeer aan het begin van de avond te verklaren. Voor wie het heeft gemist: tijdens de Oscaruitreiking afgelopen maart maakte Chris Rock een grap over het kale hoofd van de vrouw van acteur Will Smith. Smith beklom daarop het podium en verkocht Rock voor het oog van miljoenen kijkers een vernederende klap in zijn gezicht. Collega Dave Chappelle, die zichzelf begin jaren ’00 onsterfelijk maakte met zijn sketchshow The Chappelle Show op Comedy Central, voelt ondertussen al jaren de hete adem van de lhbti-gemeenschap in zijn nek, doordat hij grappen over onder meer transgenders niet schuwt. Zijn laatste Netflix-special The Closer (2021) leidde tot demonstraties bij het kantoor van de streaminggigant in Los Angeles. Er stapten medewerkers op en werd er zelfs om een boycot van Chappelle geroepen. Tot overmaat van ramp werd de comedian afgelopen mei op een podium in LA aangevallen door een biseksuele man die naar eigen zeggen ‘getriggerd’ was geraakt door zijn grappen (de komiek bleef ongedeerd). De schrik zit er dus aardig in bij de heren, maar kennelijk zagen ze ook kansen en besloten ze hun krachten te bundelen voor een uitbundige wereldtournee. Wanneer het voorprogramma door de Amerikaanse komiek Jeff Ross wordt ingeleid, is de sfeer in de zaal gemoedelijk. We worden verrast met optredens van het Britse enfant terrible Jimmy Carr, de onverschrokken Aziatisch-Amerikaanse Ali Wong en de hilarische Nathaniel Martin Stroman (beter bekend als Earthquake). Na een stoutmoedige ‘speed-roast’ door Ross met mensen uit het publiek, is het eindelijk tijd voor Chris Rock. Rock is van top tot teen gekleed in het wit, het beeld op de grote schermen naast het podium is zwart-wit en zijn stand-upcomedy is af en toe gedateerd. Eerst duikt Rock in de cancelcultuur, onze ‘selectieve woede’ (we luisteren nog wel naar Michael Jackson maar niet naar R. Kelly, terwijl beide zangers van pedofilie zijn beschuldigd) en onze schaamteloze honger naar aandacht op sociale media. Het zijn geen opzienbarende observaties, maar met zijn geweldige timing en uithalen werkt het aardig op de lachspieren. Tot veler genoegen passeert ook Will Smith de revue: ‘Deed het pijn? Natuurlijk, die gast speelde Mohammed Ali!’ Wat daarna volgt zijn een heleboel pro’s; Rock is pro-abortus, pro-lhbti-gemeenschap en pro-vrouwen op de werkvloer. Dat laatste doet hij echter meteen teniet door te zeggen dat hij voor een vrouw wil zorgen en ze eigenlijk niet zou hoeven werken. Ook schijnt het daten van jonge vrouwen goedkoper te zijn (twintigers houd je al tevreden met een nieuw paar schoenen) en vrouwelijke schoonheid is volgens Chris toch wel de krachtigste force in de wereld. Rock, die met zijn maatschappelijke observaties en schunnige grappen al sinds de jaren negentig volle stadions trekt, lijkt wat vastgelopen in zijn traditionele ideeën over vrouwen. Alles moet kunnen worden gezegd, natuurlijk, maar dat maakt het materiaal soms wel wat archaïsch. Om 22.30 uur verschijnt zonder fratsen, gewapend met een pakje sigaretten en gekleed in een zwart T-shirt, de zelfbenoemde G.O.A.T. (‘Greatest Of All Time’). Dave Chappelle heeft geen vastomlijnd repertoire à la Rock en meandert door een aantal persoonlijke ervaringen en gesprekken met gasten uit het publiek. Waar Rock flink moest werken om ons een uur lang te behagen, lijkt Chappelle zonder meer te vertrouwen op zijn eigen kunnen. Hij pakt de zaal in met zijn zelfspot (‘mijn carrière in Amerika verloopt verschrikkelijk op dit moment’) en branie (‘het enige wat ik weet van Europese politiek, is dat ik de Finse president wil neuken’). Al kettingrokend bespreekt hij breeduit dat hij werd aangevallen op het podium en biecht hij zijn bezoek aan een stripclub op, waar zijn aanwezigheid werd vastgelegd door een smartphone. Zijn zoons confronteerden hem de volgende dag aan de eettafel met de beelden. Niemand wordt gespaard in Chappelles verhalen, ook zijn familie en collega’s niet, alleen is Chappelle dit keer wel opvallend terughoudend over lhbti’ers. Hij wil verder, zo lijkt het, en heeft gewoon zin in een avondje lol met zijn publiek. In het bijzonder met een mooie Marokkaanse vrouw die net als Chappelle moslim blijkt te zijn (‘bel je vader, zeg dat ik veertig geiten voor je over heb’). Chappelles stand-up mist vanavond een beetje een kader, maar dat benadeelt de intuïtieve komiek niet. Hij is zo ad rem als je had gehoopt, ongenaakbaar en nog altijd rijzende in zijn vak. Een GOAT-titel meer dan waardig.||https://www.volkskrant.nl/cultuur-media/waar-chris-rock-flink-moet-werken-lijkt-dave-chappelle-zonder-meer-te-vertrouwen-op-zijn-eigen-kunnen~b852fdce/
2022-09-08||200 zwembaden en 6 ijsbanen nog dit jaar dicht door hoge gasprijs||Dit blijkt uit een appèl dat de zwem- en schaatsbonden samen met de werkgeversorganisaties van zwem- en schaatsbanen doen aan het kabinet. Uit een rondgang onder hun achterban blijkt dat het in alle gevallen gaat om accommodaties die een vast energiecontract hebben dat eind dit jaar afloopt. In 2023 zouden zij 378 miljoen euro meer moeten betalen voor energie. De bonden dringen erop aan dat er een noodfonds komt om bij te springen, omdat anders een ‘verregaande verarming van het Hollandse sportlandschap dreigt’. Om welke zwembaden en ijsbanen het precies gaat, is niet bekendgemaakt. De energielasten voor ijsbanen zijn normaal gesproken 15 tot 20 procent van de exploitatie, maar dit kan na het aflopen van een vast energiecontract stijgen tot 50 procent, rekent de sector voor. Voor de zwembaden is zo’n percentage niet vermeld. Teun van Etten, voorzitter van de bond voor Werkgevers in Zwembaden en Zwemscholen (WiZZ) ziet dat exploitanten van zwembaden bij een nieuw energiecontract hun opdracht teruggeven. En ook dat er bij baden die gemeenten zelf exploiteren al wordt gesproken over sluiting. ‘Dit is een rampzalig scenario voor miljoenen Nederlanders die in hun eigen buurt zwemlessen volgen, revalideren of sportief zwemmen.’ De organisaties hopen dat de overheid hen op korte termijn uit de brand helpt met een noodfonds, zodat sportclubs en zwemscholen niet plotseling hun trainingen en lessen zullen moeten staken. Op iets langere termijn kan het verduurzamen van de sportaccommodaties een oplossing bieden, stellen de zwem- en schaatsorganisaties. Het kabinet heeft 3,5 miljard euro uitgetrokken om maatschappelijk vastgoed energiezuinig te maken. De organisaties hopen dat dit geld versneld beschikbaar komt. De noodkreet maakt duidelijk dat er steeds grotere druk komt op het kabinet om keuzen te maken. Duidelijk is dat Nederland flink moet besparen op gasverbruik, minimaal 15 procent. Door de extreem hoge gas- en elektriciteitsprijzen van de afgelopen maanden vindt die besparing razendsnel plaats: overal in het land staken instellingen en bedrijven hun activiteiten. Kunstmestproducenten, de metaalindustrie, kassen en bakkers kwamen de afgelopen weken al in het nieuws. Nu dus ook zwembaden en schaatsbanen. Allemaal sluitingen met economische en maatschappelijke consequenties, waarbij het voor de overheid de vraag is in hoeverre sommige van die consequenties zo groot zijn dat er hulp moet komen.||https://www.volkskrant.nl/economie/200-zwembaden-en-6-ijsbanen-nog-dit-jaar-dicht-door-hoge-gasprijs~b32b67a1/
2022-09-08||Het woord dystopie verdraag ik slecht, maar in dit geval maak ik een uitzondering||‘Nee hoor’, zeiden ze op de camping, ‘er is hier niets aan de hand, je kunt met een gerust hart komen.’ Zo makkelijk laat de vakantieganger zich in de luren leggen, op weg naar zijn utopische weekje, dat hij willens en wetens afkoerst op een van de grootste bosbranden van de afgelopen duizend jaar – ja, ik sla hier even een slag naar – en pas op het moment dat de Franse bakker geëvacueerd wordt, zijn wenkbrauwen optrekt. Huh, geen croissants vandaag? Veel dystopischer dan dat moet het toch niet worden, hoewel die gigantische zwarte wolk die boven de Atlantische kust dreef toch iets anders beloofde dan een onbezorgde vakantie. Maar pas toen ook de auto het begaf, werd het echt spannend. Kortom, lieve luisteraars, leven we niet allang in een dystopie, met hier en daar een kleine oase? Eerlijk gezegd verdraag ik het woord dystopie slecht, zeker in relatie tot literatuur, maar voor de oerroman 1984 maak ik graag een uitzondering, zeker omdat de versie die onlangs is uitgebracht niet zomaar een luisterboek is, maar een audiodrama. Storytel produceerde en publiceerde half augustus het audiodrama 1984 van Anna Lea, gebaseerd op de roman van George Orwell en deed dat meteen maar in Zweden, Finland, Denemarken, Polen, Nederland, Bulgarije, Turkije, Italië, Spanje en Mexico. Die dystopie is van ons allemaal, nietwaar? Of Storytel hier handig meelift op de toch al wereldwijd wild om zich heen slaande waan dat ‘we allemaal allang in een dictatuur leven, en het alleen nog niet doorhebben’, laat ik maar even in het midden, om niet nog een complottheorie aan de catalogus toe te voegen. In de Nederlandse versie van dit audiodrama zijn Jacob Derwig, Joy Wielkens en Kiefer Zwart te horen in een onheilspellend geluidsdecor. Mooi gemaakt, goed gespeeld en met net vier uur luisteren precies genoeg om niet down the rabbit hole te gaan. Soms verdwijnt Big Brother zelf trouwens in het konijnenhol, of zo lijkt dat althans in het geval van de Twentse zakenman en multimiljonair Gerard Sanderink. Dat hol zou dan gegraven zijn door Rian van Rijbroek, die in 2018 nationale bekendheid verwierf met een geruchtmakend optreden als ‘cyberexpert’ in Nieuwsuur. Tussen aanhalingstekens, omdat ze er in dat interview blijk van gaf geen bit van een byte te kunnen onderscheiden. Dat wil nog niet zeggen dat ze niet over andere talenten beschikt, of dat sommige mensen niet bereid zouden zijn in haar bij elkaar verzonnen verhalen te trappen. Zoals Sanderink, wiens imperium inmiddels wankelt door toedoen van Van Rijbroek. Journalist Angelique Kunst van De Twentsche Courant Tubantia beet zich vast in de zaak-Sanderink en publiceerde in april van dit jaar het boek Er is er hier maar één de baas, dat wordt voorgelezen door Phaedra Kwant. Die kwijt zich met lichte opwinding in haar stem van haar taak, wat wel passend is bij deze bizarre geschiedenis. Wie niet genoeg kan krijgen van dit drama verwijs ik graag nog naar de podcast In de ban van Rian, die Kunst ook maakte. Als ik al het plan zou hebben om een roman te schrijven over een vakantie die in het water valt (sorry) door een bosbrand, dan hoeft dat niet meer, want dat deed Jens Liljestrand al met Zelfs als alles eindigt, voorgelezen door Alex van Bergen, die een geruststellende stem heeft. Die is hard nodig, want in dit verontrustende boek wordt een groot deel van Zweden geteisterd door bosbranden en moet hoofdpersoon Didrik vluchten tijdens een vakantie met zijn gezin, terwijl de accu van zijn auto leeg blijkt zijn. Hm, nu komt het wel heel dichtbij.||https://www.volkskrant.nl/cultuur-media/het-woord-dystopie-verdraag-ik-slecht-maar-in-dit-geval-maak-ik-een-uitzondering~bf786114/
2022-09-08||De Volkskrant Leesclub buigt zich over de nieuwe roman van Peter Terrin. Wie is hij?||De Volkskrant Leesclub, die inmiddels bijna 8.400 leden telt, is van start gegaan met het bespreken van De gebeurtenis van Peter Terrin onder leiding van Volkskrant-recensent Onno Blom. Terrin geldt onder critici als een van de beste schrijvers van zijn generatie, maar voor velen is hij toch een onbekende. De eerste discussievraag aan de leden van de leesclub luidt daarom: wat weten jullie van hem? En wat vinden jullie kenmerkend voor zijn schrijverschap? Wees welkom en discussieer mee in onze Volkskrant Leesclub. U vindt ons op Facebook.||https://www.volkskrant.nl/cultuur-media/de-volkskrant-leesclub-buigt-zich-over-de-nieuwe-roman-van-peter-terrin-wie-is-hij~bfeab1fb/
2022-09-08||Wat toneelgroep Wunderbaum in Duitsland heeft geleerd: Hollandse ironie is ook niet alles||Een Hitlertuinkabouter. Nu acteursgroep Wunderbaum deze zomer afscheid nam van Theaterhaus Jena in Oost-Duitsland, waar het collectief vier jaar de artistieke leiding had, leek de tijd zo onderhand rijp om op toneel een ernstige lokale kwestie aan te pakken: het oprukkende neonazisme in de regio. In het traditionele feestelijke zomerspektakel van het theater moest zulks evenwel luchtig, toegankelijk en niet al te afschrikwekkend worden gebracht. Vandaar dat acteur Walter Bart in de voorstelling Miniathüringen een rol had als Hitlertuinkabouter, in bruin uniform en met minuscuul zwart plaksnorretje. Voor hun laatste voorstelling in Jena lieten de theatermakers zich inspireren door een opmerkelijk voorval in hun tijdelijke woonplaats. In de zomer van ’21 had daar de openlijk neonazistische Steven Schmied zichzelf naar voren geschoven als voorzitter van het bestuur van volkstuincomplex Am Birnstiel in het zuiden van de stad. Volkstuintjes, inderdaad. Schmied heeft banden met de gewelddadige, extreemrechtse NSU, verspreidt antisemitische en racistische propaganda, en had als waarnemend voorzitter meteen de Oekraïense uitbaters van het tuincafé ontslagen. Een antifascistisch burgerinitiatief heeft zijn machtsovername op de tuin uiteindelijk verhinderd. En omdat het slagveld in dit geval een volkstuintjescomplex was, kregen de toeschouwers van Miniathüringen de hele episode op toneel te zien door de ogen van de tuinkabouters. Jena ligt in de Oost-Duitse deelstaat Thüringen, ook de geboortestreek van de tuinkabouter. Dat is typisch Jena, of misschien wel gewoon heel Duits, zeggen Marleen Scholten en Walter Bart, die de voorstelling maakten met hun Duitse collega's bij het theater: felle uitersten in het politieke spectrum die elkaar te vuur en te zwaard bestrijden, zelfs binnen het bestuur van zo’n sympathieke ‘Kleingartenverein’. Bart: ‘In de jaren dat we hier werkten besefte ik geregeld: de democratie is hier pas dertig jaar oud. Dat maakt haar kwetsbaar, en er zijn in Thüringen voortdurend antidemocratische krachten voelbaar. Maar tegelijk voelt de democratie er ook heel bewust en vitaal. Er wordt over gediscussieerd en voor gestreden. Democratie is niet vanzelfsprekend, zoals in Nederland, en er wordt dus ook minder gemakzuchtig mee omgegaan. Dat was voor ons, Nederlanders in Oost-Duitsland, heel leerzaam.’ Vier jaar lang waren acteurs Matijs Jansen, Marleen Scholten, Maartje Remmers, Wine Dierickx en Walter Bart ‘die Nederlanders in Oost-Duitsland’. De vijf veertigers vormen al 21 jaar een succesvol collectief, aangevuld met vormgever Maarten van Otterdijk. Als oud-klasgenoten op de Toneelacademie Maastricht begonnen ze na hun afstuderen in 2001 onder de vleugels van regisseur Johan Simons de groep Jonghollandia (naar Simons’ gezelschap Hollandia). Toen ze zich een paar jaar later als zelfstandige spelersgroep vestigden in Rotterdam werd een nieuwe naam gekozen: Wunderbaum, naar zo’n wonderlijk geurboompje in de auto. Al die tijd maakt Wunderbaum consequent interessante producties, gebaseerd op research, improvisaties en nieuwe, meest zelfgeschreven teksten, waarin humor, muziek en sociaal-maatschappelijk engagement virtuoos samenkomen. Vaak gelaagd en mild schurend, voorzien van de nodige theatrale kolder en met een ironische knipoog. Maar ondanks de ironie en theatrale lol is het engagement oprecht: tussen 2013 en 2017 werkte de groep met maatschappelijke instellingen in Rotterdam aan een voorstel voor een nieuwe, utopische samenleving: The New Forest. Naast hun toewijding aan Wunderbaum maken de leden eigen werk en spelen in films en series. De groep was altijd al internationaal actief. Sinds 2016 is er een dependance in Milaan, waar Scholten met haar Italiaanse vriend en dochter is gaan wonen. En toen volgde in 2018 dus die kans in Jena. Die zomer trad het Nederlands-Vlaamse collectief aan als ‘Künstlerische Leitung’, van de studentenstad (108.207 inwoners) in Thüringen. Bart en Van Otterdijk vonden er ook echt een thuis, de rest van de club reisde voortdurend af en aan. Behalve in Jena maakte de groep ook voorstellingen in Nederland en Italië en hadden de leden hun eigen afzonderlijke projecten. Al dat reizen en puzzelen met agenda’s en gezinnen is een van de redenen dat Wunderbaum nu terugkomt naar Nederland. Misschien heeft de coronaperiode, waarin reizigers in het strikte Duitsland een gekmakende twéé weken in quarantaine moesten, dat besluitvormingsproces nog iets versneld. Walter Bart: ‘Repeteren rondom die quarantaines was een enorm gedoe. En als ik terugkwam uit Nederland mocht ik telkens weer twee weken mijn zoontje niet naar school brengen. Soms deed ik het stiekem, maar ik ben hier semi-bekend, dus dat was altijd spannend.’ Bart blijft overigens nog twee jaar in Jena wonen, omdat vriendin en theatermaker Lizzy Timmers met Van Otterdijk de komende tijd de artistieke leiding over Theaterhaus Jena voert. Toen Wunderbaum in 2018 begon, inventariseerde de groep bij wijze van kennismaking de grote en kleine ergernissen van inwoners van Jena. In hun openingsvoorstelling Hallo Jena werden al die kritiekpunten vrolijk theatraal over het voetlicht gebracht. Wat ze toen zoal hoorden: het is hier saai, je ziet altijd dezelfde mensen, de huizen zijn te duur, er is geen winkelcentrum, de worst wordt in te dikke plakken gesneden, en de ergste: ‘Der ICE fahrt über Erfurt’. Destijds besloot Wunderbaum: nou ja, als dat alles is… Hoe is dat nu? Hoe kijken Bart en Scholten op hun tijd in Jena en op deze specifieke uitdagingen terug? Bart: ‘Er is wél een winkelcentrum.’ Scholten: ‘Ik weet niks over worst.’ Maar beiden zijn het er over eens dat het zeer onhandig was dat de ICE niet in Jena stopt. Ook is het gebrek aan anonimiteit inderdaad soms ongemakkelijk. Bart: ‘Er is hier maar één theater, dus iedereen weet wie je bent. Als ik bij de bakker kom, zeggen ze ‘Guten Tag, Herr Bart’. Ik miste het soms om me anoniem in een grote stad voort te bewegen. Tegelijk is het ook bijzonder om echt deel uit te maken van zo’n gemeenschap.’ Zaken waarmee Bart als rechtgeaarde inwoner van Jena bijvoorbeeld te maken krijgt: onlangs hebben de bevers in de gezamenlijke moestuin alle broccoli opgegeten. Wie in het bosrijke Jena gaat wonen, wordt vanzelf een soort ‘natuur-Duitser’ zegt hij, met windjack en wandelschoenen. Maar behalve deze milde cultuurshock heeft het werken in Jena vooral interessante nieuwe artistieke inzichten opgeleverd. Scholten: ‘We werden voortdurend uitgedaagd om te denken: wie is ons publiek eigenlijk? Voor wie maken we deze voorstelling, wat hebben we hun te vertellen, en hoe kunnen we dat in dit geval het beste doen?’ Dat ‘hoe’ verschilt nogal per land, ontdekten ze. In Nederland zijn ze bijvoorbeeld weinig taboes gewend, en voelen ze zich volkomen vrij om op toneel alles te doen. Maar toen Bart tijdens een improvisatie als nazituinkabouter spontaan een Hitlergroet uitprobeerde, krompen hun Duitse medespelers ineen. ‘Dat kán in Duitsland gewoon echt niet.’ Voor de voorstelling bedacht hij dan maar een verwante groet, met gestrekt been. Soms verrasten de Duitse gevoeligheden de Nederlanders, vertelt Scholten: ‘Dan deden wij een gekke dansbeweging en zeiden zij: nee, nee, nee; als jij je arm zo houdt is het net een swastika.’ Het was dus spannend, en misschien ook wel wat naïef, dat zij als Nederlandse kunstenaars besloten: nu zullen wij jullie hier wel even iets vertellen over het nazisme. En dat dan ook nog in die typische Wunderbaum-stijl: losjes, geestig, meerduidig en soms een tikje ongemakkelijk, voortdurend balancerend tussen fictie en waarheid, ernst en grap. Gelukkig werd de voorstelling goed ontvangen. Scholten: ‘Maar we hebben in Jena ook ontdekt dat onze stijl niet altijd goed wordt begrepen. In de voorstelling Het Nationale Lied, over patriottisme en xenofobie, speel ik een cynische presentatrice van een soort meezingkorenspektakel die een acteur van kleur de zaal uitstuurt. Dat was een provocatie, bedoeld om racisme aan de kaak te stellen. Maar door sommige bezoekers in Jena werd die scène juist racistisch opgevat. Je zag ze echt denken: wie zijn deze enge witte mensen die die zwarte man de zaal uitzetten?’ Iets vergelijkbaars gold voor het uitbundige vlagvertoon in de voorstelling. In Italië doet het publiek daar onstuimig aan mee, maar Duitse toeschouwers wilden de uitgedeelde vlaggetjes niet aanraken, zelfs al was dat ironie, een uitvergroting om een pijnlijk punt te maken. In andere landen worden bepaalde theatercodes dus niet vanzelfsprekend gedeeld, en heeft de geschiedenis bovendien geleid tot andere gevoeligheden. Daar moet je als kunstenaar een antenne voor ontwikkelen, zegt Scholten. ‘Natuurlijk is iedereen in principe voor artistieke vrijheid. Maar je kunt je afvragen: als deze scène door dit publiek zo wordt opgevat, moet ik die dan wel willen spelen? Daarmee breng ik dan toch helemaal mijn boodschap niet goed over? In die zin zijn er interessante parallellen met het identiteits- en gendervraagstuk hier.’ In het gepolariseerde maatschappelijke debat, dat in Duitsland nog scherper wordt gevoerd, is Wunderbaum ook ambivalenter geworden over ironie. Walter Bart: ‘We willen graag op een lichte toon een serieus verhaal vertellen, maar niet alles maar lollig wegrelativeren. Het Duitse publiek heeft dat inzicht versterkt. Dan zaten er een punkers in de zaal en dacht je: ‘O, voor jullie is deze voorstelling waarschijnlijk veel te weinig uitgesproken. Te tuttig ook.’ Zorgen waren er ook over antifascisten in het publiek bij Miniathüringen: ‘Zouden die niet vinden dat wij Schmied juist een podium gaven?’ Die vrees bleek ongegrond, en ook van die andere zorg: extreem-rechtse knokploegen, hadden de makers geen last. Dat zijn nog eens andere sores dan in de Nederlandse schouwburgen. Uit Duitsland neemt de groep dan ook een aangescherpt maatschappelijk en artistiek bewustzijn mee terug. Bart: ‘En een grotere precisie in de taal. Ik zag hier laatst langs de weg een spandoek: ‘Genocide op de boer nu, de volgende bent u.’ Daar zou in Jena de hele gemeenschap tegen in opstand komen. Dat woord kun je daar echt niet zomaar gebruiken. Zulke heftige hyperbolen in Nederland, dat kende ik nog niet. En daar moeten we scherp en kritisch op blijven.’ Spelend in Duitsland, Nederland en Italië heeft Wunderbaum een soort ‘helikopterblik’ op Europese populistische tendensen ontwikkeld, denken de acteurs. Walter Bart schrok hevig van de toon van het stikstofdebat hier. ‘In die vier jaar is de polarisatie, mede door corona, enorm toegenomen, en het debat verhardt. Van een afstand valt dat sterker op. ‘Misschien nemen wij nu wel de goede Duitse gewoonte mee om zulke zaken op toneel scherp aan de orde te stellen. Ik zie bijvoorbeeld de stikstofcrisis en de toegenomen onvrede hier nauwelijks terug in de theaters; dat debat mag wel een plaats krijgen in de schouwburg. En dat kan ook best zonder de zachte deken van de ironie.’ De terugkeer van Wunderbaum naar Nederland wordt uitvoerig gevierd op het Nederlands Theater Festival (t/m 11 september), waar de groep volop aanwezig is. Zo speelt Scholten binnen de officiële juryselectie haar subtiele monoloog La Codista, een geraffineerde meditatie op de mens in wachtstand. Scholten schreef deze tekst oorspronkelijk in het Italiaans, en werd ervoor bekroond met de Italiaanse nationale toneelschrijfprijs Antonio Conti. In juni zag de Nederlandse versie het licht op het Holland Festival, en de jury van TF vond dat La Codista tot het mooiste van het afgelopen seizoen behoort. La Codista speelt vrijdag 9/9. Info en kaarten: tf.nl Het voltallige Wunderbaum, aangevuld met hun Duitse oud-collega’s, speelt op het festival The Clowns Convention. In dit bejubelde felliniaanse circusspektakel (vijf sterren in de Volkskrant en NRC) proberen negen uitgerangeerde clowns hartveroverend hun relevantie te bewijzen in een magistrale ode aan het theater. De voorstelling werd gemaakt tijdens corona, en gaat ook over de angsten van de acteurs in die gure theaterloze tijd. Na afloop krijgt het collectief in de zaal de prestigieuze Duitse Martin Linzer Preis uitgereikt (zie onder). The Clowns Convention speelt 10/9. Info en kaarten: tf.nl Tot slot presenteren de Wunderbaum-clowns ook de traditionele afsluiting van het Theater Festival: Het Gala van het Nederlands Theater. Een grootse viering van het theater, omdat het er nog is, en omdat het weer kan. Gala van het Nederlands Theater, 11/9.||https://www.volkskrant.nl/cultuur-media/wat-toneelgroep-wunderbaum-in-duitsland-heeft-geleerd-hollandse-ironie-is-ook-niet-alles~b0782ddc/
2022-09-08||Op het Gaudeamus Festival willen De Staalmeesters klassiek laten swingen ★★☆☆☆||Koud heeft het Festival Oude Muziek de Utrechtse binnenstad ontruimd, of moderne klanken rukken op via het Gaudeamus Festival. Tot en met zondag maakt ‘nieuwe muziek voor nieuwsgierige mensen’ in TivoliVredenburg en omstreken de dienst uit. Tussen alle concerten, performances en experimenten door, dingen vijf jonge componisten mee naar de Gaudeamus Award. Soms bekroont die prijs een laureaat die later naar faam groeit, zoals Louis Andriessen en Michel van der Aa. Alles goed en wel, dacht de jazzpianist Rembrandt Frerichs, maar één vaardigheid valt in die scene nog wel te verbeteren: het improviseren. Op de openingsavond van Gaudeamus presenteerde hij het resultaat van zijn project Off the Carousel. Acht klassiek opgeleide musici lieten zich de afgelopen maanden door Frerichs uit de tredmolen halen van precies spelen wat een ander voor je heeft bedacht. Met een knipoog naar Rembrandt, de schilder, heet de groep De Staalmeesters. Rembrandt de pianist schoof aan met zijn door de wol geverfde jazzvrienden Vincent Planjer (percussie) en Andrea Caruso (contrabas). Met een kek thema trapte het trio af. Volgden 45 minuten waarin door Frerichs vooraf gecomponeerde maten afwisselden met improvisatie, groepsgewijs dan wel solo. Natuurlijk floreerden de jazzjongens, de lepe, loshandige Planjer voorop. Voor het klassieke volk bleef zoveel vrijheid echter een heikele kwestie. De fluitist en de cellist grepen terug op oude Bachreflexen. Schools was het glijden-over-de-snaren op instructie van bassist Caruso. En in de passages van Rembrandt Frerichs, de componist, wisselden pronte ritmes af met gruizige harmonieën. Swingend, zo'n ballroomachtige wals. Stroef, dat trio van fluit, hobo en klarinet. Nooit meer doen dan? Het is te vroeg om dat te zeggen. Voor musici die nooit in de relaxte jazzketel zijn gevallen, is een halfjaar bijspijkeren in elk geval te kort. Alleen de cellist Charles Watt straalde met heel zijn wezen uit dat hij genoot. De andere klassieke ogen kleefden toch vooral aan de notenbalk.||https://www.volkskrant.nl/cultuur-media/op-het-gaudeamus-festival-willen-de-staalmeesters-klassiek-laten-swingen~b2eb901f/
2022-09-08||Ambtenaren Justitie hebben sterke twijfels bij asieldeal kabinet: ‘Juridische houdbaarheid geen zekerheid’||Dat staat in drie ambtelijke documenten die in augustus in de ministerraad zijn uitgedeeld door staatssecretaris Eric van der Burg (Asiel en Migratie, VVD). De documenten zijn als bijlage naar de Tweede Kamer gestuurd in antwoord op schriftelijke vragen van GroenLinks en PvdA. In de coalitieafspraken van 26 augustus is uitstel van gezinshereniging een van de afspraken, omdat het laten overkomen van nareizigers mede oorzaak zou zijn van de grote drukte in de asielzoekerscentra. Ambtenaren schrijven: ‘Het is echter mogelijk dat een rechter niet in deze redenering meegaat, omdat ongeacht ratio het artikel nu eenmaal expliciet een wettelijke verplichting oplegt om het visum binnen een bepaalde termijn af te geven.’ Ook wijzen zij op het risico van ‘aanzienlijke dwangsommen’ die aan de immigratiedienst IND kunnen worden opgelegd, als de rechter oordeelt dat de beslistermijnen voor visa worden overschreden. In een aanvullend document staat: ‘Gevraagd is naar de juridische houdbaarheid. De juridische houdbaarheid van deze maatregel is geen zekerheid.’ Van der Burg denkt echter dat de maatregelen wel houdbaar zijn. De asieldeal die op 26 augustus door het kabinet naar de Kamer werd gestuurd, zou binnen de EU-gezinsherenigingsrichtlijn vallen. Donderdagochtend uitte ook de commissie-Meijers, een groep onafhankelijke experts die adviseert over Europees migratie- en vluchtelingenrecht, kritiek op de asieldeal van het kabinet. Die zou in strijd zijn met verschillende wetten en verdragen, waaronder het Kinderrechtenverdrag. Oppositiepartijen PvdA en GroenLinks pleiten voor een spoedadvies, een zogenoemde ‘voorlichting’, door de Raad van State. Coalitiepartijen D66 en ChristenUnie lijken daar ook oren naar te hebben. Volgens D66-Kamerlid Anne-Marijke Podt klinkt een dergelijk verzoek ‘heel logisch’. Dat zou enkele maanden in beslag nemen. Tot die tijd zou de omstreden maatregel niet van kracht mogen worden. De Tweede Kamer debatteert donderdag de hele dag en avond over de crisis in de asielopvang. Nadat achttien fracties het woord hebben gevoerd, komen staatssecretaris Van der Burg en minister Hugo de Jonge (Volkshuisvesting, CDA) aan het woord.||https://www.volkskrant.nl/nieuws-achtergrond/ambtenaren-justitie-hebben-sterke-twijfels-bij-asieldeal-kabinet-juridische-houdbaarheid-geen-zekerheid~bff8b1ff/
2022-09-08||In Machine in Concert klinkt uit een agrarische oppotmachine percussie  ★★★☆☆||Bandlid Rik Elstgeest legt het voorafgaand aan het theatrale concert van Touki Delphine allemaal uit. Hij en medebandlid Bo Koek komen uit een tuindersstreek. In de jaren negentig werkten ze als jonge jongens vaak in de kassen. Daar stonden ze achter agrarische oppotmachines. Dat zijn apparaten die potjes vullen met aarde en daarin een gat maken, waarna een mens er in een stekje in plant. Deze effectieve samenwerking tussen mens en machine leverde toen tweeduizend geplante stekjes per uur op. Die succesvolle combinatie van mens en machine willen ze nu voortzetten. Niet in een kas, maar in een theater. Met hun muziektheatergroep Touki Delphine maakt het tweetal, in diverse samenstellingen, al sinds 2004 muzikale performances. Bijna altijd spelen daarin techniek en (het geluid van) machines een centrale rol. Ook nu weer. Ze schaften een klassieke oppotmachine aan: de Javo Standard 2.0. Deze hebben ze centraal op het podium geplaatst en geprogrammeerd, zodat hij dienst kan doen als een volwaardige percussiemachine. De Javo puft en klikt en ratelt wat af tijdens het concert. Touki Delphine speelt mee en brengt zo een gevarieerde mix van schokkerige jazz, spacepop en metaalachtige synths ten gehore. Heel filosofisch of diepgravend wordt het niet. Machine in concert, zoals de performance heet, moet het hebben van de klinkende contrasten. Kille, machinale geluiden (de ene keer afkomstig van de machine, de andere keer uit een klarinet) worden afgewisseld met de warme klanken van Colombiaanse cumbia, een muziekstijl, waarop veel nummers zijn geïnspireerd. Touki (naast Elstgeest en Koek ook Chris Doyle en John van Oostrum) is deze keer aangevuld met Joachim Badenhorst en Nora Fischer, die beiden een keur aan instrumenten bespelen en ook zingen. Alle muzikanten zijn gekleed in roestbruine outfits, die matchen met de kleur van de Javo. Iedereen en ieder ding op het podium is gelijkwaardig. De Javo krijgt ook allerlei menselijke trekjes toegedicht. Mooi, hoe Fischer halverwege het concert een prachtige elegie zingt voor een stervende machine. Rust in peace.||https://www.volkskrant.nl/cultuur-media/in-machine-in-concert-klinkt-uit-een-agrarische-oppotmachine-percussie~b7650007/
2022-09-08||‘Op dit moment heeft de publieke omroep geen taalprogramma op tv. Dat vind ik een grof schandaal’||‘Ik vind onherkenbaar in beeld zijn echt een zegen. Het is veilig en prettig. Vanuit mijn andere tv-werk heb ik gezien wat bekendheid met mensen kan doen: die worden voortdurend aangeklampt op straat. Daarom hadden we in het begin van mijn tijd bij Lingo afgesproken dat ik een soort mysterie zou blijven, mensen zouden mij alleen kennen van mijn stem. ‘In 2019, toen ik alweer vijf jaar weg was bij Lingo, ben ik wel herkenbaar in beeld geweest bij het RTL 4-programma Iedereen had het erover. Daar heb ik achteraf best wel spijt van. Mijn afscheid van Lingo leek toen definitief. Ik meende dat het daarom geen kwaad kon dat mensen mij een keer konden zien, terwijl ik vertelde over mijn tijd als jurylid. Als het kon, zou ik het terugdraaien. ‘Tot 2014 was ik ultrastrikt in het niet delen van mijn foto’s op internet. Nadat ik was gestopt bij Lingo werd ik daar losser in. Als je mij nu googlet, dan kom je er verschillende tegen. Ik hoop dat echte Lingo-fans het mysterie zullen blijven koesteren en mij niet gaan googlen.’ ‘O, wat doe je mij aan! Hm, dan kies ik voor Lingo. Ik heb Nederlands gestudeerd, taal vind ik ontzettend belangrijk. Daarnaast heeft Lingo veel impact gehad. In de studio hadden we altijd kandidaten van verschillende culturen en achtergronden, die ons vertelden hoe belangrijk het programma voor ze is geweest, dat ze dankzij Lingo het Nederlands hebben geleerd. Dat vind ik nog altijd ontzettend eervol om te horen. ‘Tegelijkertijd: Wie is de mol? heeft vijftien jaar mijn leven bepaald. Ik heb er vanaf het begin in 1999 tot 2015 bij gezeten en was onder meer verantwoordelijk voor de selectie van kandidaten. Dankzij Wie is de mol? heb ik mooie avonturen beleefd in het buitenland. Het was intensief en leerzaam. Maar ik heb er ook vreselijke dingen meegemaakt, zoals de val van kandidaat Janine Abbring in Zuid-Afrika, waarbij ze ernstig gewond raakte. ‘In de jaren negentig was ik communicatieadviseur in het bedrijfsleven. Via via werd ik gevraagd of ik bij Wie is de mol? wilde meehelpen bij de selectie van kandidaten. Sindsdien heeft tv mij niet meer losgelaten. Als eindredacteur en presentatie- en kandidatencoach heb ik inmiddels voor heel veel programma’s gewerkt, bijvoorbeeld voor Tien voor taal. Daarnaast bedacht ik ook het taalprogramma Tafel van taal, gepresenteerd door Margriet van der Linden.’ ‘Ik kies natuurlijk voor ‘cumshot’. Dat is onze allergrootse Lingo-hit. In mijn tijd had je Lingo-woordenboeken, waarin alle vijf-, zes- en zevenletterwoorden staan. Sommige kandidaten hadden ze allemaal uit het hoofd geleerd, soms zonder te weten wat het betekent. Een van de kandidaten bracht tijdens een aflevering cumshot in, maar sprak het uit als cums-hot – hij had geen idee wat dat was. ‘Ik stierf achter mijn tafeltje. Presentator Lucille Werner en ik keken elkaar aan van: hoe gaan we dit woord nou uitleggen aan het tv-publiek, waar misschien ook jonge kinderen tussen zitten? Ik heb het toen uitgelegd als ‘een hoogtepunt uit een scène van een film die je pas heel laat ziet’. ‘Het fragment is daarna wereldwijd viraal gegaan, fantastisch. Miljoenen mensen wereldwijd hebben het op YouTube bekeken; ook in landen waar je een meer puriteinse moraal hebt is het gezien. ‘Zelf heb ik niet direct een favoriet Lingo-woord, maar woorden die met een f beginnen vind ik wel ontzettend spannend. Kandidaten hebben daar om de een of andere reden altijd moeite mee. Ze lopen helemaal vast. Daar zou eens een mooie dissertatie over geschreven moeten worden. Misschien spellen we f-woorden in ons brein met een v en komen we daardoor in de knel?’ Lachend: ‘Jij komt echt in de hel, Hassan. Oké, dan kies ik toch weer voor Lingo. Vanwege de kracht van het programma. Op welk niveau je Nederlands ook is, je kunt het altijd meespelen. Of je nou student, bejaard of anderstalig bent. ‘Tien voor taal vond ik ook heel erg leuk. Ik vond het geweldig om eraan te werken met presentator Harm Edens. Hij is ook neerlandicus, dat tref je niet vaak. Vanwege onze liefde voor de taal hadden we een zeldzame chemie. ‘Op het moment heeft de publieke omroep geen taalprogramma meer op tv, en dat vind ik een grof schandaal. Wat daar precies de reden voor is, weet ik niet. Wat ik uit de wandelgangen heb begrepen is dat de netmanagers geen ‘nichequizzen’ over taal op tv willen. Ze willen liever brede quizzen zoals Per seconde wijzer, De slimste mens of Met het mes op tafel. ‘Terwijl: als er íéts breed is, dan is het wel taal. We beheersen het allemaal. Daarnaast is zoiets als Lingo het meest spelbare spel dat je kunt bedenken. Zodra je het op tv ziet, wil je eraan meedoen. Het is verslavend, leerzaam en leuk. Daarom snap ik ook wel wat de kracht van Lingo is voor een commerciële omroep als Net 5. Je hebt gegarandeerd veel kijkers.’ ‘Schoonschip, waar ik nu woon, in Amsterdam-Noord. Velsen is mijn geboorteplaats. Ik heb er tot mijn 18de gewoond, na mijn eindexamen ben ik weggegaan. Ik heb goede en slechte herinneringen aan Velsen. Het is eigenlijk een beetje het Tsjernobyl van Nederland, je hebt er altijd de Hoogovens op de achtergrond. Mijn vader werkte er en zelf draaide ik in de zomer ploegendiensten. Het is een ongelofelijk verontreinigd gebied. Als mijn moeder in de tuin kleren van de waslijn haalde, zaten ze onder het roet van de Hoogovens. ‘Schoonschip is compleet het tegenovergestelde van Velsen. Het telt 45 huishoudens. Onze woningen drijven op het water in het Johan van Hasseltkanaal, een zijkanaal van het IJ. We hebben de ambitie om de duurzaamste waterwoningwijk van Europa te worden. Dat zie je onder meer terug in het materiaal waarmee de huizen zijn gebouwd. Daarnaast gebruiken we vijfhonderd zonnepanelen die ons allemaal van energie voorzien. Eigenlijk zijn wij ons eigen energiebedrijf. Zeker gezien de grote energiecrisis waarin we zitten, zou de manier waarop wij wonen hopelijk anderen kunnen inspireren. ‘Duurzaamheid speelt ook een belangrijke rol in mijn tv-werk. Ik ben projectleider van albert, met een kleine letter a, dat is een training waarmee we proberen de ecologische voetafdruk van tv-programma’s naar nul terug te brengen. Ik help ze daarbij door bijvoorbeeld te wijzen op de mogelijkheid om op kantoor groene stroom te gebruiken of met vegetarische cateraars te werken.’ ‘O jee, daar ga ik niet uit komen. Laat ik het zo zeggen: wat ik aan Lucille waardeer, is dat geen idee te gek voor haar was. We maakten het programma samen tussen 2005 en 2014. Lucille wist altijd wel manieren te bedenken om Lingo op de voorpagina’s van kranten te krijgen. Bijvoorbeeld: toen Lingo een keer van tv dreigde te verdwijnen, heeft ze de toenmalig minister-president zover gekregen om voor het programma te pleiten. Of ze bedacht een Lingo-aflevering voor alleen maar honderdjarigen, of voor tweelingen – dat kwam allemaal uit haar koker. Tegenwoordig zit ze in de Tweede Kamer namens het CDA, en ik weet zeker dat ze een enorme aanwinst is voor die partij. ‘Jan Versteegh kende ik hiervoor alleen zijdelings. Wat mij meteen voor hem innam, was zijn uitspraak in de pers, toen hij als nieuwe presentator van Lingo werd aangekondigd. ‘Zonder JP is er geen Lingo’, zei hij. Dat schiep meteen een band. Inmiddels hebben we alle afleveringen van dit nieuwe seizoen opgenomen. Wat ik zo geweldig vind aan Jan is dat hij ontzettend meeleeft met het spel. Dat is ook meteen het geheim van een goede quizhost: die doet zelf ook mee. Jan wil nooit van tevoren de juiste Lingo-woorden kennen. Hij leeft mee met de kandidaten en staat helemaal aan hun kant.’||https://www.volkskrant.nl/mensen/op-dit-moment-heeft-de-publieke-omroep-geen-taalprogramma-op-tv-dat-vind-ik-een-grof-schandaal~b683501a4/
2022-09-08||Dit effect heeft de ECB-renteverhoging voor de consument||De renteverhoging van de Europese Centrale Bank (ECB) en de al eerder opgelopen rentestanden voor staatsobligaties sijpelden al door in de rentes die consumenten betalen. De rentestand voor een hypotheek, voor huishoudens van groot belang voor de maandelijkse woonlasten, liep de laatste maanden gestaag op. De gemiddelde hypotheekrente steeg van gemiddeld 1,5 procent in de lente naar bijna 4 procent nu. De rente verschilt per aanbieder en per looptijd. Begin juli was de hypotheekrente nog iets hoger. Hypotheekbemiddelaars houden er rekening mee dat de hypotheekrente nog wat verder oploopt. Dit is niet direct het gevolg van de renteverhoging door de ECB, maar eerder van oplopende rentes op de kapitaalmarkt, mede als gevolg van de hoge inflatie. Ook de rente op persoonlijke leningen – zonder huis als onderpand – stijgt. Voor een lening van 10 duizend euro met een looptijd van 60 maanden betalen consumenten 7 procent, dik een procent hoger dan in de lente. Spaarders merken nog weinig van de oplopende rentes. De spaarrente op gewone rekeningen is nog altijd gemiddeld 0 procent. Maar wie een nieuw deposito afsluit met een vaste looptijd (van bijvoorbeeld één of twee jaar) kan inmiddels een iets hogere vergoeding afdwingen. De spaarrente op deze vaste deposito’s is opgelopen van 0,9 procent in januari naar 1,43 procent in juli, blijkt uit cijfers van De Nederlandsche Bank. Enkele aanbieders hebben ook voor gewone spaarrekeningen de tarieven van de 0 procent gehaald, maar de rentetarieven (zoals 0,08 procent bij Centraal Beheer) laten nog geen noemenswaardige stijgingen zien. De komende tijd zal dat naar verwachting iets verder oplopen.||https://www.volkskrant.nl/economie/dit-effect-heeft-de-ecb-renteverhoging-voor-de-consument~be744758/
2022-09-08||‘Door mijn verhuizing is mijn spaarrekening leeg’||‘Ik werk 31 uur per week in de kinderopvang. Meestal ontferm ik me over een groepje kinderen van 0 tot 2 jaar. Het is hard werken en het zijn lange dagen. Van 7 uur ’s ochtends tot 5 uur ’s middags ben ik bezig met het verzorgen van de kinderen, ze te eten geven, ze vermaken en ook nog administratieve en huishoudelijke taken. Maar het is zo mooi om de ontwikkeling van kinderen te zien, van stilliggen naar de eerste lachjes, de eerste keer kruipen en lopen. ‘Het salaris is prima. Meer is altijd fijn, maar ik kan ervan leven. Voorheen werkte ik in de retail – bij de Mediamarkt en een schoenenwinkel – en daar zou ik fulltime moeten werken voor hetzelfde salaris, dus ik vind dit nog niet zo slecht.’ ‘Ik ben opgeleid als visagist en schoonheidsspecialist. Het is mijn droom om ooit, als ik een huis kan kopen, een eigen salon te openen aan huis. Een eigen zaak is nu financieel niet haalbaar en ook onhandig, want ik woon in een kleine studio.’ ‘Een jaar geleden ben ik verhuisd naar een nieuwe woonplaats. Daarvoor woonde ik zeven jaar samen met mijn ex. Ik had helemaal niks, geen bed, geen tv, geen auto. Het heeft me zo’n 5.000 euro gekost om alles nieuw te kopen, waardoor mijn spaarrekening nu leeg is. Geen fijne situatie, want aan het begin van dit jaar kreeg ik een paar onverwachte rekeningen. Riool- en afvalstoffenheffing, de APK viel een paar honderd euro hoger uit dan verwacht en ik moest een deel van de huurtoeslag terugbetalen. Mijn ex regelde dit soort dingen altijd, dus het was even schrikken. ‘Het was fijn dat ik in termijnen kon betalen. Maar de rekeningen werden meestal aan het einde van de maand afgeschreven en mijn salaris kwam pas later, waardoor ik steeds een of twee dagen rood stond. Bij drie dagen rood staan, moet ik rente betalen, 0,01 procent per dag. Dat is niet veel, maar ik voorkom het toch liever. In die tijd maakte ik me wel zorgen. Gelukkig kon ik van mijn vakantiegeld het laatste deel betalen. ‘Ik weet nu welke rekeningen ik per jaar kan verwachten en hoeveel geld ik daarvoor opzij moet zetten. Ik ga het dus anders aanpakken. Ook probeer ik mijn spaarrekening weer aan te vullen, maar ik vind dat lastig. Ik pin weleens een tientje en vraag mijn moeder dat te bewaren, zodat ik er niet zo makkelijk bij kan.’ ‘Ik heb een schoenentic. Toen ik nog samenwoonde, kocht ik elke maand wel een nieuw paar leren schoenen. Nu kan dat niet meer, dus als ik tegenwoordig een mooi paar zie, zet ik ze eerst op een online verlanglijstje en wacht ik tot ze in de aanbieding zijn. Ik ben geabonneerd op een aantal nieuwsbrieven van grote webshops, zodat ik precies weet wanneer de sale begint. Voor de zomer en na Kerst zijn standaard uitverkoopperioden. Ik ben heel zuinig op mijn schoenen, bewaar ze altijd netjes in de doos, waardoor ze lang mooi blijven.’ ‘Sommige mensen hebben een hekel aan boodschappen doen, maar ik vind het heerlijk! Ik heb een app met alle reclamefolders van supermarkten op mijn telefoon staan, AlleFolders. Op zondag spit ik die allemaal door en bepaal ik aan de hand van de aanbiedingen wat ik die week ga eten. Met mijn boodschappenlijstje ga ik naar verschillende winkels. Ik haal zo veel mogelijk in één keer. Dat is makkelijker en dan voorkom ik dat ik moe en hongerig boodschappen doe en onnodig snacks koop of dure kant-en-klaarmaaltijden.’ ‘Mijn vader werkt bij een frisdrankleverancier als productiemedewerker, mijn moeder in de zorg. Ze leerden me te sparen als ik iets wilde hebben, maar daar ben ik nooit goed in geworden. Als ik nu aan het einde van de maand schoenen in de sale zie, kies ik bijvoorbeeld voor achteraf betalen, zodat ik zeker weet dat ze niet weg zijn, en ik zelf kan bepalen wanneer ik betaal. Mijn zusje en broertje zijn wél echte spaarders geworden.’||https://www.volkskrant.nl/beter-leven/door-mijn-verhuizing-is-mijn-spaarrekening-leeg~be01282a/
2022-09-08||Een zomer vol extremen||Wie in mei een vroege stedentrip maakte naar Zuid-Spanje, merkte het meteen: het mooie weer was hier vroeg begonnen. Erg vroeg. Terwijl het in noord-Europa nog vrij koel was, trok in het zuiden al een eerste hittegolf binnen – de vroegste Spaanse hittegolf ooit gemeten. In steden als Sevilla en Málaga klom het kwik tot boven de 40 graden Celsius. In de kathedraalstad Jaén tikte de temperatuur de 40,3 graden aan, 16 graden warmer dan normaal. Ook Frankrijk beleefde zijn warmste en droogste meimaand ooit gemeten. In Toulouse en Montélimar werd het boven de 33 graden en sneuvelde het ene na het andere warmterecord. Daarna trok de hitte noordwaarts. In Normandië werd het 27 graden, de warmste mei-temperatuur in een eeuw. Ook Nederland beleefde een paar zomerse dagen, van boven de 25 graden. In onder meer Beek werd het zelfs even tropisch warm: boven de 30 graden. Toch was de lente, als geheel, niet eens heel warm, duidt klimatoloog Gerard van der Schrier (KNMI). ‘In de ranglijsten van warme lentes staat de lente van 2022 op de tiende plaats. Niet heel uitzonderlijk dus.’ Maar de vroege hittegolf was wel een voorteken. Europa had een zeer zachte winter gehad, met vooral in februari en rond de feestdagen veel hogere temperaturen dan normaal. Neerslag viel vooral in de vorm van regen, in plaats van sneeuw dat in de hooggelegen gebieden zou blijven liggen. ‘Zo stonden grote delen van Europa al één-nul achter’, zegt Van der Schrier. ‘Steden als Barcelona, maar ook hele gebieden in Frankrijk halen hun drinkwater uit de smeltende sneeuw in de bergen.’ Van Alpenlanden als Italië tot zelfs in Oslo aan toe sloegen plaatselijke overheidsdiensten alarm: er zou weinig smeltwater van de bergen komen. In zestien Zuid-Franse districten werd besloten het gebruik van water in mei al aan banden te leggen: anders zou het einde van de zomer niet worden gehaald. De droogte, het al opgewarmde land en het gebrek aan sneeuw verraadden: het zou weleens een hete zomer kunnen worden. Zo’n 1,2 graden is de wereld nu opgewarmd, en de gevolgen daarvan zijn steeds beter te merken. Bij liefst 80 procent van de extreme weergebeurtenissen – van overstromingen tot hittegolven – is de hand van het klimaat inmiddels aantoonbaar, bleek uit een recente analyse door de Britse klimaatwebsite Carbon Brief. Het is niet zo dat de extremen zonder opwarming niet hadden plaatsgevonden; de kans erop is beduidend groter geworden. Boven het Europese vasteland gaat het allemaal nog wat harder omdat het continent noordelijker op de aardbol ligt en opwarming op koudere plekken het meeste doorwerkt. Boven land kan de temperatuur ook extremer variëren dan boven de oceanen. En er is de uitdroging van vooral de landen rond de Middellandse Zee: daardoor gaat minder warmte verloren aan verdamping. ‘De drogere aarde gaat eigenlijk werken als een kachel’, zegt Van der Schrier. Met meer vragen omgeven is een fenomeen dat zich hoog boven ons hoofd afspeelt, op zo’n 10 kilometer hoogte: de straalstroom, die als een lopende band weergebieden met koele, vochtige zeelucht vanaf de Atlantische Oceaan naar Europa drijft. In een opwarmende wereld begint die band meer te meanderen, krullen te trekken, rondjes te draaien. Met als een van de gevolgen dat hoge- en lagedrukgebieden soms hardnekkig lang vastgepind blijven, en dat er meer droge, koele lucht vanuit het noorden, en hete woestijnlucht uit het zuiden komt. ‘Het is wel duidelijk dat er deze zomer opvallend persistente golven in de straalstroom waren, die tot extremen hebben geleid in verschillende regio’s, met name Europa’, weet hoogleraar klimaatextremen Dim Coumou (VU Amsterdam) inmiddels. In juni gebeurde dat weer. Vanuit Noord-Afrika dobberde een bel loeihete, Noord-Afrikaanse lucht Frankrijk, Spanje en Italië binnen. Met als gevolg: alweer een hittegolf. In Spanje wierpen duizenden gierzwaluwkuikens zich van de hitte uit hun nesten, in Bordeaux werden evenementen in de buitenlucht verboden, in Turijn zat men een nacht zonder stroom omdat ondergrondse hoogspanningskabels oververhit waren geraakt. In Noord-Italië werd de situatie sowieso penibel. Delen van de Po vielen droog, wat leidde tot grote zorgen over de Noord-Italiaanse landbouw – de precieze afloop is nog onbekend. In Spanje braken intussen de eerste serieuze bosbranden uit, aangejaagd door de droogte en de warmste junidagen sinds 1950. De maand sloot af met dodelijk gooi- en smijtwerk. In Zeeland raasde ineens een tornado over Zierikzee: één dode, negen gewonden. En bij de berg de Marmolada, in de Italiaanse Dolomieten, brak een smeltende ijspunt zo groot als een huis af van een gletsjer, met elf doden als gevolg. De dagen daarvoor had het, ondanks de grote hoogte, uitzonderlijk hard gedooid. In juli hielden de problemen aan, ook voor nogal wat Nederlanders de vakantie. Bij Torremolinos en op Kreta zagen badgasten reusachtige kolommen rook opstijgen, aan de Costa del Sol bij Málaga moesten 2.300 mensen vluchten voor oprukkend vuur, en van Bordeaux tot Bretagne werden campings ontruimd. Vanwege de vele bosbranden, die overal oplaaiden. Kurkdroog was het. Het ene na het andere record ging daarbij in rook op. Al in de maand maart was het aantal bosbranden in Europa omhoog geschoten, volgens cijfers van natuurbrandenwaakhond Effis, vooral door tientallen branden op de droge, sneeuwloze berghellingen van Oostenrijk, Zwitserland en Italië. En nu, in juli, liep de teller verder op, met branden in vooral Portugal, Frankrijk en Spanje. Eind juli was bij elkaar al een recordgebied van een half miljoen hectare bos verbrand, een oppervlakte groter dan de provincies Utrecht en Zuid-Holland bij elkaar, en liefst viermaal zoveel als gemiddeld. Een van de aanjagers: alweer een hittegolf vanuit Noord-Afrika, binnengezogen door een krul in de straalstroom boven de Azoren. Dat gaf hitterecords in onder meer Slovenië, Kroatië en later ook het Verenigd Koninkrijk, waar op 19 juli voor het eerst ooit de 40 graden Celsius werd overschreden (in Nederland werd het die dag ‘slechts’ 39,5 graad). Zoals de droogvallende Po de Italianen een plotseling moment van klimaatschrik gaf, zo kwam het iconische klimaatmoment in Groot-Brittannië in de vorm van vlammen, die likten aan de randen van Londen. Aan de buitenranden van de stad brandden veertig huizen af in een natuurbrand, de beelden gingen de wereld over. ‘Wat echt opvalt, is dat de uitschieters niet beperkt blijven tot Zuid-Europa’, zegt Van der Schrier, wijzend op een reeks kaartjes met zomerse extremen die zijn collega Else van den Besselaar en hij op verzoek van de Volkskrant samenstelden. ‘Als je naar de extremen kijkt, zie je dat er in heel Europa gebieden oplichten.’ Ook in Tsjechië, Duitsland, Denemarken, Zweden, Hongarije en Roemenië werd het moorddadig heet. Zelfs hoog aan de kust van Noorwegen, rondom Stockholm en bij Kopenhagen schoten de maximumtemperaturen tot wel vijf of zes graden uit boven wat je klimatologisch zou verwachten. Zo ontstond in de statistieken de warmste Europese zomer sinds 1950 – het begin van een belangrijke overkoepelende Europese meetreeks. Twintig graden gemiddeld, was de zomer van 2022 in Europa: een halve graad meer dan de zomer van 2021, die óók al het record verbrak. ‘De boodschap van het verhaal is: we importeren warmte, dat zorgt voor hittegolven’, zegt Van der Schrier. ‘En er is sprake van terugkoppeling. Doordat het droger wordt, is er meer warmte. En doordat het warmer wordt, droogt het verder uit.’ Ronduit penibel werd onderhand ook de droogte. ‘Als u dit ziet, ween’, was de griezelige waarschuwing op een steen die in Tsjechië in de Elbe droog kwam te liggen door de lage waterstand. Dergelijke ‘hongerstenen’ werden eeuwen geleden als waarschuwing geplaatst: als het water in de rivier te laag komt, verwacht dan een hongersnood. En laag stonden de rivieren: volgens een net verschenen Spaanse analyse, zo’n 30 procent lager dan het zomerse gemiddelde van de afgelopen veertig jaar. En dat is gemiddeld: sommige rivieren staan zelfs ruim de helft lager. Allemaal vanwege de hitte, het uitblijven van regen, en het gebrek aan winterse sneeuwreservoirs, vertelt droogte-expert Marjolein Mens van Deltares. ‘Het is heel extreem. Omdat het op heel veel plekken tegelijk zo droog is. En omdat het een combinatie van allerlei factoren is: weinig sneeuw aan het begin van het seizoen, zeer weinig neerslag, en dan die hitte. Alles versterkt elkaar. Door de hitte gaan mensen meer water gebruiken, voor irrigatie en eigen gebruik. En door de natuurbranden zijn er bossen verdwenen die weer een belangrijke rol spelen in het vasthouden van water.’ Wacht even: warme lucht kan meer waterdamp vasthouden. Was het niet de bedoeling dat er in een opwarmende wereld daardoor juist méér neerslag valt? Dat klopt, zegt Mens, ‘maar waar het verdampt, is niet waar het valt.’ Als om de spot te drijven met de droogte, barstte eind augustus de hemel open boven Italië en Frankrijk: acht mensen kwamen om bij het noodweer. Een beetje tegen de verwachting in gaat de droogte in onze streken wel, signaleert Mens. Eigenlijk is het idee dat er bij ons aan de kust méér neerslag gaat vallen, terwijl het landinwaarts minder zou worden. Maar op de neerslagkaarten van afgelopen zomer die Van den Besselaar en Van der Schrier samenstelden, ligt Nederland middenin een uitgestrekte woestijn van tientallen procenten minder neerslag dan gebruikelijk, die loopt van Italië tot diep in Scandinavië, en van Groot-Brittannië tot Polen. ‘Het regime is dat het water er in de winter gewoon weer bijkomt, en dat de reservoirs weer gevuld raken’, zegt Mens. ‘Maar momenteel is het maar helemaal de vraag of het systeem wel genoeg tijd heeft om zich te herstellen. Met name de grondwaterstand: het kan jaren duren voordat die weer zijn normale niveau heeft. Dat gaan we merken: dat je volgend jaar weer begint met een achterstand.’ Bezorgd zijn ook KNMI’ers Van den Besselaar en Van der Schrier, die Europa onder hun ogen zien veranderen. Minder verkoelend poolijs in het hoge noorden, minder vochtige zeewind vanaf de Atlantische Oceaan, minder sneeuw en ijs op de bergen en minder doorstroom van hoge- en lagedrukgebieden over het Europese vasteland. Wat je dan overhoudt, is een continent dat ’s zomers ligt te verdorren en te verpieteren in de brandende zon, en ’s winters druilt in de regen. Droogtekenner Mens maakt zich zorgen om de grondwaterstand in de laaggelegen delen van Nederland, met zijn drassige bodems die bij opdroging kunnen inklinken en zijn op houten palen gebouwde steden. ‘Je kunt pompen inzetten, water injecteren en andere noodmaatregelen nemen. Maar als je dat keer op keer moet doen, zijn het op een gegeven moment geen noodmaatregelen meer’, zegt ze. Misschien moeten we geleidelijk wennen aan een heel ander soort zomer, en een ander soort bestaan, zegt ze. ‘Waarbij we zuiniger zijn met water, meer hergebruiken, of bijvoorbeeld overschakelen op andere of meer zouttolerante gewassen in gebieden waar dat nodig is. Zeker in een land als het onze, waar we er zo aan gewend zijn dat we altijd water zat hebben, is dat best een omslag in het denken. Nu is het: we gaan ergens wonen of landbouwen, en kijken vervolgens: o ja, we hebben water nodig. Het zou verstandig zijn die redenatie om te draaien, en onze activiteiten meer af te stemmen op wat er beschikbaar is.’||https://www.volkskrant.nl/wetenschap/een-zomer-vol-extremen~bc67f9ca/
2022-09-08||Zo stel je simpele gelddoelen die je financieel weerbaarder maken||Waarom wachten tot Nieuwjaar, als je ook nu al goede voornemens kunt bedenken? Met name voor goede geldvoornemens is september eigenlijk een veel betere maand dan januari: de dure zomer is net voorbij, de Belastingdienst is hopelijk net afgehandeld, werk en school beginnen weer. Je hebt in de zomer(vakantie) kunnen nadenken over nieuwe plannen en ambities. Daar hoort een geldplan bij. Of misschien ben je je wel zorgen gaan maken over de energiekosten van de komende winter. Dan is het dus tijd voor een paar simpele gelddoelen. Waarom simpel? Dat is het effectiefst. De truc bij goede voornemens is om er gewoonten van te maken. Maak het jezelf daarom vooral niet te moeilijk. Probeer niet alleen grote, abstracte doelen te formuleren, zoals financieel onafhankelijk worden, de hypotheek afbetalen of een intensieve verbouwing van je huis. Eén zo’n overkoepelend doel is wel belangrijk, voor het grotere plaatje. Maar vaak heb je het dan over het sparen van flinke bedragen, en dat kost veel tijd en moeite. Bovendien worden veel variabelen, zoals bepaalde rendementen of kosten waarmee je rekent, steeds onvoorspelbaarder, naarmate zo’n doel verder in de toekomst ligt. Deze tips gebruik ik zelf om mijn gelddoelen simpel te houden: Dit zijn enkele nieuwe doelen die ik onlangs voor mezelf heb geformuleerd. Ik noem ze hier ter inspiratie. Andere mogelijk doelen kunnen zijn: Houd er niet te veel nieuwe doelen tegelijk op na. Kies om te beginnen een makkelijk doel. Kun je per maand geen 100 euro opzijzetten? Doe dan 50 euro. Lukt dat ook niet, doe dan 20 euro. Alle beetjes helpen. Het gaat niet alleen om het geld, maar ook om een beter bewustzijn van je financiële situatie. Dat maakt je weerbaarder.||https://www.volkskrant.nl/beter-leven/zo-stel-je-simpele-gelddoelen-die-je-financieel-weerbaarder-maken~b4c82593/
2022-09-08||Onschuldig en gevaarlijk, licht en duister: deze collage van Shertise Solano is alles tegelijk ||U kent de frustratie wel. U bent wakker geworden uit de meest fantastische droom en moet die absoluut navertellen, maar zodra u uw mond open trekt, ebt het enthousiasme weg. Niet alleen omdat de toehoorder (uiteraard) matig geïnteresseerd is. Vooral omdat het niet lukt zoiets in een logisch, lineair verhaaltje te proppen. In een droom gebeurt alles tegelijk. Wat net vanzelfsprekend was, slaat nu nergens meer op. Zo ongeveer gaat het ook wanneer je werk van de Rotterdamse kunstenaar Shertise Solano probeert na te vertellen. Haar beelden, nu te zien in een solotentoonstelling in expositieruimte 38CC, hebben een droomachtige logica die zich moeilijk in woorden laat vangen. Dat klopt ook wel, zegt de kunstenaar: ‘In een periode dat ik niet goed in mijn vel zat, ben ik in mijn eigen droomwereld gedoken.’ Wat ze daar zag, vertaalt ze in grote collages, die op wanden met lijsten van purschuim kriskras door de Delftse kunstruimte staan. Op het eerste gezicht lijkt deze collage eenvoudig. Er zijn maar drie kleuren: rood, zwart en wit. De geschilderde figuren steken als silhouetten af tegen een lichte achtergrond en hier en daar zijn uitgeknipte details van foto’s geplakt, zwarte stukjes van gezichten en vleeskleurige stukjes menselijke anatomie. Door het zwarte kader is het of je van buiten een ruimte in kijkt – misschien een grot. Tot zover de beschrijving, maar wat zie je echt? Wat voor figuren zijn dit, half mens, half dier? Zijn ze griezelig, of juist grappig, met die uitgeslagen rode klauwen? De mix van onschuld en gevaar doet denken aan het werk van de Amerikaanse Kara Walker, die in de jaren negentig bekend werd met monumentale muurtaferelen waarvoor ze silhouetten knipte uit zwart karton. Haar knipsels zien er op het eerste gezicht sprookjesachtig en wat tuttig uit: ze zijn geïnspireerd op romantische illustraties uit de 19de eeuw. Als je langer kijkt, zie je racistische karikaturen en verwijzingen naar het slavernijverleden in de VS. Over haar knipsels heeft Walker gezegd: ‘Net zoals een stereotype zegt een silhouet heel veel met heel weinig informatie.’ Voor haar horen silhouetten en stereotypen bij elkaar: allebei maken ze een figuur plat, lichaamloos, tegen de muur gedrukt. Die platheid combineert ze met ambiguïteit, want het zijn zowel zwarte als witte karikaturen die zich schaamteloos overgeven aan lust en geweld. Ook Solano speelt met ambiguïteit, maar dan anders. Op een gekke manier zijn haar silhouetten niet plat, ze trekken je juist diep een schaduwwereld in. Een wereld die duister is maar ook licht en waarin niets is wat het lijkt. Zo dacht ik te kunnen vaststellen dat deze figuren penissen hebben, want wat bungelt er daar anders tussen de benen? Mis! ‘Het zijn foto’s van het eerste ontwikkelingsstadium van de vulva bij een foetus’, aldus de kunstenaar. Alles op z’n kop. De grot waarin de figuren staan (schaduwen, Plato, die kant hadden we ook op kunnen gaan), is misschien wel helemaal geen grot maar een baarmoeder. Kijk naar die ketting om de voet van het drakenmens, lijkt die niet een beetje op een navelstreng? En die armpjes met klauwen zouden met een beetje fantasie ook eileiders kunnen zijn, die hebben aan het uiteinde, waar ze de eierstok raken, ook van die gekke vingertjes. Niets is wat het lijkt. Of is het precies wat het lijkt, maar dan alles tegelijk? In woorden is dat onmogelijk, in beeld kan het gewoon. Kijk maar.||https://www.volkskrant.nl/cultuur-media/onschuldig-en-gevaarlijk-licht-en-duister-deze-collage-van-shertise-solano-is-alles-tegelijk~b67456a3/
2022-09-08||De Ombudsclown voorziet niet in een gemoedstoestandsbooster||Wim Bijl, Wijk bij Duurstede: ‘Naast uw rubriek staat het Dagboek. Daar wordt eerst geciteerd uit een dagboek van, ja van wie? Dat zie je pas na het citaat. Ik dwing mezelf dan ook, tegen alle logica in, eerst ‘aan het eind’ te kijken naar wie in godsnaam de schrijver is van het dagboekcitaat, en besluit dan of het zin heeft het citaat zelf te lezen. Beste Ombudsclown, kan de volgorde van het Dagboek zo worden neergezet dat vanaf het begin duidelijk is wie zo nodig geciteerd moet worden? Het zou mijn gemoedstoestand een enorme boost geven.’ De Ombudsclown voorziet niet in een gemoedstoestandsbooster, maar spoort Wim Bijl liever aan tot het lezen van een anoniem dagboek. Dagboek-samensteller Erik van den Berg beveelt Een vrouw in Berlijn aan, uitgegeven in de jaren vijftig. Na haar dood is de naam van de schrijver achterhaald, maar het wordt nog steeds zonder haar naam gepubliceerd. De Ombudsclown bestelt een exemplaar. Klagen loont! didu@volkskrant.nl||https://www.volkskrant.nl/cultuur-media/de-ombudsclown-voorziet-niet-in-een-gemoedstoestandsbooster~bac18647/
2022-09-08||Ik genoot van de plukjes haar die in het rond vlogen en van het gesprek dat we niet voerden||Het moest eraf. De hele zomer was het maar gegroeid. Er zat geen model meer in en ’s ochtends was ik eindeloos in de weer om er enigszins toonbaar bij te lopen. En zelfs dan zag ik eruit alsof ik aan het trainen was voor een kampioenschap wie er het meest op Tom Egbers anno 1998 kan lijken. Ik heb geen vaste kapper. Lange tijd deed ik het zelf, met een tondeuse en wisselend succes. Een kapsalon waar ik weleens kwam, sla ik liever over, omdat het resultaat te grillig is. Eens stapte ik daar naar buiten met een kapsel dat het gevolg was van een documentaire over de Hitlerjugend die mijn kapper de avond ervoor gezien moest hebben. Ik vond een nieuwe kapper, op de hoek van een gracht. Ik ging zitten en liet hem een foto zien van David Beckham. Niet dat ik denk dat ik eruit kan zien als David Beckham, maar zijn kapsel, dat moet toch wel lukken. ‘Zo zou ik het graag willen’, zei ik, alleen dan zonder die opgeschoren hooliganzijkanten. Hij gaf in het Turks instructies aan een jongen van eind twintig. Ze bekeken de foto, wezen op mijn hoofd en toen ging de jongen aan de slag. Eerst met de tondeuse, snelle, korte halen. Daarna pakte hij een schaar en vlogen zijn vingers vlug en sierlijk over mijn hoofd. Het was alsof hij versneld werd afgespeeld. Zijn blik was er een van diepe concentratie en obsessie, zoals Michelangelo moet hebben gekeken toen hij met zijn David in de weer was. Misschien was dit wel de beste kapper die me ooit had geknipt. Ik genoot van de plukjes haar die in het rond vlogen en van het gesprek dat we niet voerden. Toen hij klaar was, bewonderden we gedrieën het resultaat in de spiegel. Dichter bij David Beckham ging ik niet komen, moest ik niet komen. Terwijl ik afrekende met de eigenaar vroeg ik hem hoe je bedankt zegt in het Turks. ‘Teşekkürler’ antwoordde hij. ‘Teşekkürler’, zei ik tegen de jongen en daarna tegen hem. En daarna misschien nog een paar keer. Verrukt met mijn nieuwe kapsel en de wetenschap dat ik mijn nieuwe vaste kapper had gevonden fietste ik teşekkürler mompelend naar huis. Mijn vriendin hoorde me niet binnen komen. Ik tikte haar op haar schouder. Ze draaide zich om en keek me aan. Haar ogen gingen over mijn gezicht en toen ze mijn haar hadden bereikt, werden ze groter. ‘Oh wow’, zei ze, terwijl ze iets terug deinsde. Toen: ‘Ja. Kort.’ Toen: ‘Even wennen weer.’ Nu moest ik haar natuurlijk bedanken, in het Turks. Maar ik was alweer vergeten hoe dat moest.||https://www.volkskrant.nl/mensen/ik-genoot-van-de-plukjes-haar-die-in-het-rond-vlogen-en-van-het-gesprek-dat-we-niet-voerden~b0ccfab4/
2022-09-08||De positieve energie van Antony Hermus, de goodguy onder de dirigenten, is buitengewoon aanstekelijk ||Antony Hermus (49) heeft een gezicht dat het goed zou doen op een poppenkastpop. De permanente grijns lijkt in zijn gezicht gebeiteld. Hij heeft reden om te lachen. Hermus – zeg maar Antony, de goodguy met zachte g onder de dirigenten – heeft een nieuwe baan. Vrijdag begint hij als chef-dirigent van het Nationaal Orkest van België. Maak kennis met de Haitink van Oosterhout (Noord-Brabant), die ondanks zijn bijnaam al jaren in Amsterdam woont. Voor een dirigent die zich zo lang als ‘single’ (zonder eigen orkest) op gastdirecties heeft gestort, zijn een vliegveld en intercitystation in de buurt wel zo handig. En de komende seizoenen reist hij dus heen en weer naar Brussel, naar die traditierijke zaal van Bozar. Er zijn maar weinig dirigenten die het succes zo wordt gegund. Antony is anders. Je hebt van die dirigenten die denken dat het afbreuk doet aan hun autoriteit als ze in dezelfde kantine zitten als de musici; hij duikt juist als hij een opera moet dirigeren direct na de eerste repetitie met de hele cast de kroeg in. Alcohol slecht voor je stem? Zal best, maar zo zijn de zenuwen bij de zangers meteen verdwenen en is de sfeer meteen goed – veel belangrijker. Die positieve energie, zegt pianist en vriend Thomas Beijer, is buitengewoon aanstekelijk. Als hij aan een project begint, staat hij erop iedereen persoonlijk te begroeten. De slagwerkers achteraan krijgen de dirigent doorgaans alleen te spreken als er iets misgaat. Nee, dan dit: ‘Hoi, ik ben Antony.’ Kan ik iets voor jullie doen? Inzet in maat 148? Dacht ik ook, ik help jullie. Zijn jongere broer Jeroen zegt het zo: Antony’s kracht is om de dynamiek in een groep om te zetten. Bijna een gave. Hij werkt zich te pletter, elk seizoen weer. Waarom weer een Mahler Vijf doen als je de Tiende symfonie nog nooit hebt gedaan? Qua repertoire is hij onverzadigbaar. En als hij ergens voor gaat, doet hij het met volle aandacht. Toen het Noord Nederlands Orkest hem als chef wilde hebben en hij bedankte en ‘slechts’ vaste gastdirigent werd, zat hij bij gebrek aan chef wél bij audities en vergaderingen. Zijn werkwijze? Zelf vindt hij dat hij de musici veel ruimte geeft. Orkestmusici denken er nog weleens anders over. Klein kritiekpuntje: hij kan een beetje te veel willen controleren en uitwerken, moeilijk loslaten. Het ligt aan de fase van het repetitieproces, zegt de dirigent. De Hermus-methode is immers als volgt: in de eerste fase moet iedereen het lekker zelf uitzoeken. Ze spelen de symfonie in haar geheel door, dat geeft de musici de gelegenheid overzicht van het stuk te krijgen, en het geeft hém de tijd te landen. Het blijft wat met je doen als je ergens binnenkomt en honderd mensen kijken jouw kant op, zo van ‘laat maar zien’. In die drie kwartier zien ze dat die dirigent dat stuk echt kent, althans, dat is de bedoeling. Dan dwing je wat af. Ondertussen heb je als dirigent de gelegenheid de boel te observeren. De moeilijkheden komen meteen bovendrijven. Dan: fase twee. Bij een tweede keer doorspelen blijkt 80 procent van de problemen al opgelost, die muzikanten horen het zelf ook wel hoor, je moet ze zeer op waarde schatten. En dan ga je de boel ontleden. Dit hoort bij dat, de altviolen moeten hier letten op de fagot. Ja, dan zit hij er wél bovenop, dan moet alles op zijn plaats vallen. En fase drie? Alles weer vergeten. Vertrouwen op de inspiratie van het moment. Hij is een ‘luisterende dirigent’, zegt hij, iemand die hoort wat musici te bieden hebben en ingaat op hun aanbod. Een hobo-solo kan best afwijken van hoe jij die in je hoofd had, maar als die werkt? Zolang het binnen het grotere plaatje past: houden zo. Hij gebruikt woorden die je als journalist niet graag opschrijft. Muziek gaat om ‘verbinding’. Hij is voor elke kans ‘dankbaar’. En hé, daar is de ‘helende kracht van muziek’. Maar zou je die clichés weglaten, dan krijg je geen goed beeld van Antony Hermus. Hij meent het, en hij heeft bewijzen. Neem die keer dat hij, kort voor corona, mee ging als begeleider op een reis voor gehandicapten. Hij had zijn accordeon meegenomen. Zat hij met de groep op een terras, speelde hij De vogeltjesdans, bleken de mensen die hij net met moeite schuifelend naar de wc had geholpen prima te kunnen dansen. Nou, die bracht-ie dus ook niet meer weg. Wie hem kent, weet: waar hij verschijnt, is muziek. Zijn huidige project: zijn neefjes en nichtjes muzikaal indoctrineren, altijd even piano met ze spelen. De liefde kreeg hij van huis uit mee, met een vader die dirigent was van het kerkkoor. Iedere zondag werd er een mis gezongen. Een heel muzikale man, maar zijn grootste kwaliteit? De club bij elkaar houden. Was je niet bij de repetitie, dan wist je dat je de volgende dag een telefoontje kreeg: waar was jij? Je hebt een verplichting. In de pauzes verscheen het bier op tafel, daarna werd er nog even Schubert gezongen. Dát clubgevoel, dat probeer je bij ieder professioneel orkest waar je komt te bereiken. Het begon allemaal bij de Oosterhoutse Nachtegalen, een ambitieus jeugdkoor dat elk jaar wel op internationale tournee ging. De VS, Canada, Tsjechië, Spanje: de Nachtegalen kwamen overal. Ze hadden er al snel door dat ons Antony beter was achter de klavieren dan als zanger. Goed voor je flexibiliteit, hoor, als je steeds op een ander orgel moet spelen, soms voor en soms achter, vaak op grote afstand van het koor. En maar observeren: wat doet de dirigent? Ze zien elkaar nog elk jaar minstens twee keer, de Nachtegalen van zijn lichting. Niemand in de vriendenclub was verbaasd dat Antony Hermus professioneel door zou gaan in de muziek. Zijn ouders zagen het anders. Straks word je pianoleraar! Nee, niets mis met pianoleraar, haast hij zich erbij te zeggen op een Amsterdams terras boven een krokante kipsalade. Maar hij kon ook nog wat anders met z’n hoofd. Het werd bestuurlijke informatiekunde aan de Tilburgse universiteit, met het conservatorium (piano) ernaast. Even dreigde hij toch voor de muziek verloren te gaan. Op zijn 24ste werkte hij als projectleider automatisering op de Fontys Hogeschool te Eindhoven. Maar inmiddels waren er ook dirigeerambities. Zijn docent Jac van Steen moedigde hem aan door te gaan en wist nog wel een stageplek bij een operahuis, in de Duitse stad Hagen. Het halfjaar onbetaald verlof werd, helaas voor de hogeschool, vrijwillig ontslag. Hij klom op van repetitor (zangers begeleiden) tot Studienleiter, met administratieve taken erbij. Nog een treetje verder op de ladder: hij werd kapelmeester, waardoor hij ook mocht dirigeren. Toen ze in 2003 een Generalmusikdirektor zochten, de hoogste baas, kwamen ze bij hem uit. Wisten ze het wel zeker? Echt zeker? Ik ken zes opera’s! Komt goed, wij helpen je. Dan is het handig als je een concertmeester hebt die zegt dat je die ene aria in Don Giovanni in tweeën moet slaan in plaats van in vieren. Vertrouw op de mensen met meer ervaring, altijd. In 2009 verruilde hij Hagen voor de veel grotere opera van Dessau, Saksen-Anhalt. Succesvolle cd’s, jubel, een Ring des Nibelungen van Wagner, een bezuiniging die werd afgewend. Maar in 2013 begon het te knagen. Zijn moeder overleed. Dat hakte erin. Waarom ben ik altijd 800 kilometer van mijn familie verwijderd? In 2015 kwam het besluit om terug te gaan naar Nederland, dicht bij zijn vader. En om voorlopig geen vaste orkesten meer te nemen. Even rustig rond te kijken. Na zeven jaar heeft hij dus weer een eigen orkest. Waarom wel het Nationaal Orkest van België, dat zich – de taalstrijd is beslecht – inmiddels Belgian National Orchestra noemt? De spelvreugde. De wil om te experimenten bij concerten. Het harde werken van het orkest. En eerlijk: noem hem gerust een ‘Belgofiel’. Tijdens zijn studie deed hij een uitwisselingsjaar in Brussel. Het was de eerste keer op kamers. Altijd even kijken in Bozar, of bij de opera, De Munt. Die Bourgondische cultuur, dat past gewoon. Het bier. Het lijkt ergens toch wel op Oosterhout.||https://www.volkskrant.nl/cultuur-media/de-positieve-energie-van-antony-hermus-de-goodguy-onder-de-dirigenten-is-buitengewoon-aanstekelijk~b1b1fbaf/
2022-09-08||Tracks van de week: grote emoties van Kenny Beats en Ozzy, en een zeer feestelijke nieuwe Phoenix||De grote hiphopproducer Kenny Beats komt vrijdag met een in warme soul verdronken solodebuut. Een emotionele achtbaan, luister naar het prachtige Moire. Een feestelijk, lekker springerig nummer van de Franse veteranenpopband Phoenix, opgebouwd rond een volhardend basriffje en de ingehuurde stem van Ezra Koenig. Wie denkt dat Ozzy ooit afhaakt, heeft het mis: the Prince of Darkness is eeuwig. Vrijdag verschijnt een album en we mochten ons alvast warmen aan Nothing Feels Right.||https://www.volkskrant.nl/cultuur-media/tracks-van-de-week-grote-emoties-van-kenny-beats-en-ozzy-en-een-zeer-feestelijke-nieuwe-phoenix~b45bd05e/
2022-09-08||Bij ‘Handen aan de couveuse’ is het moeilijk om niet ontroerd te raken ||Wat een vroeggeboorte met ouders kan doen is bijna niet voor te stellen, ook niet voor dokters, zegt kinderarts Sinno Simons. Het weerhield de makers van Handen aan de couveuse (EO) er niet van om toch een poging te doen. Maandenlang volgden ze ouders met hun piepkleine premature baby’tjes van soms maar 750 gram, verpleegkundigen en artsen op de afdeling neonatologie in het Sophia Kinderziekenhuis in Rotterdam. Het resultaat is een boeiend inkijkje waarbij het, ook voor mensen zonder moederhart, moeilijk is niet ontroerd te raken. Vanaf 24 weken zwangerschap wordt een baby in Nederland beschouwd als ‘levensvatbaar’. Artsen mogen een vroeggeborene dan behandelen om hem/haar een kans op overleven te geven. Presentator Anne-Mar Zwart volgt in het Rotterdamse ziekenhuis meerdere ouderparen. Zoals Lianne en John. Hun premature dochter Edith (940 gram) die met slangetjes in haar neus op de intensive care ligt, kwam na zes maanden ter wereld. In een spreekkamer probeert dokter Simons hen voor te bereiden op mogelijke complicaties. Het gaat relatief goed met hun drie weken oude dochter. Maar de weg naar huis, bij voorkeur in een Maxi-Cosi op de achterbank, is nog lang. Hoe groot de toewijding van het verplegend personeel is, wordt maar weer eens duidelijk als Zwart later naar de feestelijke slingers vraagt die rond Ediths warmtebedje zijn opgehangen. Een cadeautje van de verpleegkundigen voor de jarige moeder van het vroeggeboren baby’tje. De moeder glundert. ‘Kijk dan, ze hebben er zelfs een kaartje met voetafdrukken van Edith bij gedaan.’ Ze houdt een gele kaart met twee minivoetjes omhoog. Er is inmiddels ook een geboortekaartje verstuurd, vertellen ze. Na de eerste weken vol grote zorgen durfden ze het nu wel aan. Op de intensive care voor volwassenen ligt intussen Jennifer, een zwangere vrouw met corona die kunstmatig in coma wordt gehouden en op het punt van bevallen staat. Zij krijgt een keizersnede. Als de premature baby uit de baarmoeder wordt getild, geeft die in eerste instantie geen kik. In de naastgelegen kamer haasten kinderdokters zich de vroeggeboren Vajèn (1.030 gram) te reanimeren. Met succes. Vader Bonito wordt gefeliciteerd. Een verpleegkundige die het baby’tje heeft gewogen, stelt op de gang de grootouders gerust. Ze ademt nu zelfstandig, maar als dat later even niet lukt, dan helpen we gewoon, zegt ze. Dat ook voldragen zwangerschappen risico’s lopen, zien we in de intieme onlinedocumentaire Stil leven (KRONCRV). Daarin vertelt de jonge programmamaker Rowan Blijd dat haar eerste zoon Amari na 38 weken zwangerschap dood werd geboren. Door middel van getuigenissen van familie en vrienden en video’s van voor en na de bevalling laat ze zien wat zo’n gebeurtenis doet met een jonge vrouw vol toekomstdromen. Want hoe feestelijk haar zwangerschap ook was, het kende een verdrietig einde. En daarover, vindt Blijd, moeten we het vaker hebben.||https://www.volkskrant.nl/columns-opinie/bij-handen-aan-de-couveuse-is-het-moeilijk-om-niet-ontroerd-te-raken~b47c0c44/
2022-09-08||Vermeer overschilderde Melkmeisje: schenkkannen en vuurmand verdwenen||De veranderingen werden ontdekt tijdens onderzoek met infraroodtechnieken in het Rijksmuseum in Amsterdam. Begin volgend jaar opent daar de grootste Vermeer-tentoonstelling uit de geschiedenis. Er zullen dan ‘minstens’ 27 van de 35 schilderijen van Vermeer te zien zijn. De aanpassingen aan Het melkmeisje laten zien hoe Vermeer werkte, aldus Taco Dibbits, directeur van het Rijksmuseum. ‘We kijken wel eens naar zijn werk alsof het een snapshot is, een opname van de werkelijkheid, maar hij bouwde zijn composities heel zorgvuldig op.’ Gregor Weber, hoofd beeldende kunst van het Rijksmuseum, denkt dat Vermeer al schilderend moet hebben gedacht: less is more. En dat maakt Het melkmeisje zo’n kenmerkende Vermeer, legt hij uit: ‘Simpliciteit, sterke beelden, niet door veel details, maar door concentratie.’ Het was al langer bekend dat onder de witte muur op het schilderij andere verfkleuren verborgen zaten. Men nam aan dat het delen van een landkaart waren, die ook te zien zijn op andere werken van Vermeer. Vorig jaar deed de Gemäldegalerie Alte Meister in Dresden een pikantere ontdekking tijdens de restauratie van Brieflezend meisje bij het venster. Op de muur achter het meisje bleek een schilderij van een blote cupido verborgen te zitten onder een laag verf. Die cupido was overschilderd, decennia nadat het schilderij was gemaakt. Met een scalpel is de verflaag weggehaald. Pieter Roelofs, hoofd schilder- en beeldhouwkunst van het Rijksmuseum, liet toen weten dat die cupido niet alleen het schilderij veranderde, maar ook het beeld van Vermeer: ‘Vermeer is altijd de schilder van de verstilling en mathematiek geweest. Nu blijkt die verstilling een stuk minder te zijn.’ Het drastisch veranderde Brieflezende meisje uit Dresden zal straks ook in Amsterdam te zien zijn. Ook de ontdekkingen op Het melkmeisje leveren nieuwe inzichten op, vertelt Roelofs: ‘Je ziet met hoeveel bravoure en daadkracht Vermeer te werk ging, hoe hij zijn compositie met losse verfstreken opzette en daarna verfijnde.’ Zo is ook een duidelijke onderschets met zwarte verf te zien. Het Rijksmuseum overweegt niet om de onderschildering zichtbaar te maken, aangezien uit het onderzoek blijkt dat Vermeer de elementen nooit heeft afgemaakt en er zelf overheen schilderde. De tentoonstelling volgend jaar betreft een samenwerking tussen het Rijksmuseum en het Mauritshuis in Den Haag. In de tentoonstelling zullen de drie Vermeers uit de Frick Collection in New York te zien zijn. De verbouwing van dit Amerikaanse museum en de mogelijkheid deze Vermeers te lenen, vormden de aanleiding voor de tentoonstelling. Twee van deze werken zijn al honderd jaar niet uitgeleend. Het oeuvre van Johannes Vermeer (1632-1675) is, met nog ongeveer 35 bestaande schilderijen, klein, en verspreid over zeven landen. Daarom zijn er niet vaak uitgebreide overzichtstentoonstellingen te zien. De laatste grootste Vermeer-tentoonstelling in Nederland vond in 1996 plaats in het Mauritshuis. Toen werden 22 schilderijen bijeengebracht. Met ruim 450 duizend bezoekers is dat nog altijd de best bezochte expositie van het Haagse museum. Het Rijksmuseum wil de gehele lijst van 27 Vermeers die zijn bevestigd nog niet bekendmaken. Van de schilderijen die volgend jaar in het Rijksmuseum te zien zijn, komen er drie uit het Mauritshuis in Den Haag en vier uit de collectie van het Rijksmuseum. De andere werken reizen naar Amsterdam uit onder meer Washington, Dresden, Dublin, Frankfurt en New York. Over enkele andere schilderijen wordt nog gesproken met mogelijke bruikleengevers. Vanaf donderdag zijn kaarten voor de expositie te koop.||https://www.volkskrant.nl/cultuur-media/vermeer-overschilderde-melkmeisje-schenkkannen-en-vuurmand-verdwenen~b2e5f3a9/
2022-09-08||De nieuwe, zestiende Megadeth is ondermaats en liedschrijver Dave Mustaine onwaardig ★★☆☆☆||De klassieke thrashmetalband Megadeth is een genre op zichzelf geworden; uit duizenden herkenbaar dankzij de cynisch snerpende stem van Dave Mustaine, het onnavolgbaar riffende gitaarspel en de bijtende politieke teksten. Maar al klinkt Megadeth ook op dit zestiende album in eerste instantie vertrouwd, bij nadere inspectie valt op hoe ondermaats dit werk is vergeleken met de beroemde platen uit de jaren tachtig en negentig, en zelfs vergeleken met Dystopia uit 2016. Allereerst op tekstueel vlak. Mustaine, toch geen slecht schrijver, heeft zinnen opgetikt die pijn doen aan de oren. In Dogs of Chernobyl bijvoorbeeld, een herinnering aan de kernramp, zingt hij: ‘It was springtime. The minutes simply drifting away. Then everything stopped in the world.’ Au. Ook in het spel ontbreekt scherpte. Sacrifice en Junkie zijn rock-’n-roll-tracks waaruit ieder venijn is verdwenen, met ook al zulke obligate teksten: Megadeth onwaardig. Het enige nog een beetje gevaarlijke nummer, Life in Hell, is niet genoeg om dit album op te tillen.||https://www.volkskrant.nl/cultuur-media/de-nieuwe-zestiende-megadeth-is-ondermaats-en-liedschrijver-dave-mustaine-onwaardig~b1eb56c9/
2022-09-08||Herman Koch:  ‘Ik zou nog wel graag zo’n klassieker willen schrijven waar je niet omheen kunt’||Op woensdag 27 april jongstleden zat Herman Koch rustig aan de keukentafel zijn krantje te lezen toen hij zich met een schok realiseerde dat het Koningsdag was. Hij keek op de klok en zag dat het 11 uur was geweest. Koch: ‘Ooo!, dacht ik, het is er weer! Ze lopen weer door zo’n stad! Ik had ’m allang aan moeten zetten! Dus ik doe snel die tv aan en ben gaan observeren. Die meisjes, die redden zich wel; op de een of andere manier gaan ze daar goed doorheen. Die Máxima speelt gewoon Máxima. Maar die Willem-Alexander… Op een bepaald moment ging de burgemeester een toespraak houden. Willem-Alexander staat op de achtergrond en denkt dat hij niet meer in beeld is. En dan verschijnt er een soort gezicht waarvan je denkt: óf die man moet heel nodig naar de wc, óf hij wil hier heel graag weg, naar huis, misschien wel naar bed, met de gordijnen dicht. Hij denkt nu: over een kwartier is deze onzin afgelopen en dan gaan er meteen achter elkaar drie bier in. En geef hem eens ongelijk, ik zou er ook gek van worden. Maar ja, hij zit er wél.’ Ook de koning in Het Koninklijk Huis – Een modern koningsdrama, de zeer vermakelijke nieuwe roman van Herman Koch (69), wil tijdens koninklijke evenementen liever ergens anders zijn. Het boek is opgezet in de vorm van een Netflix-serie, met tien afleveringen waarin diverse leden van een Nederlands koningshuis meer en minder spannende dingen beleven nadat de koningin zich het hoofd op hol heeft laten brengen door een befaamde Amsterdamse kunstschilder. Hoewel de leden van Kochs koningshuis vrij veel overeenkomsten vertonen met de familie Van Oranje, zijn het verzonnen personages. De koningin, die Margarita heet, is een ravissante verschijning met lang blond haar die koningin geworden is dankzij haar huwelijk met Hendrik, een aardige man die ‘een vriendelijk soort nietszeggendheid’ uitstraalt. ‘Als een gezicht een stad was’, schrijft Koch, ‘dan was dat van de koningin het bruisende centrum en dat van de koning een grijze buitenwijk.’ Doorgaans worden nieuwe romans van gevestigde auteurs lang van tevoren aangekondigd, met wervende aanbevelingen in brochures en persberichten, maar Het Koninklijk Huis verscheen deze week als een dief in de nacht. Ideetje van hem en commercieel manager Maartje de Jong van Ambo Anthos, zegt Koch. ‘We bespraken een tijdje geleden bij een biertje hoe het zou zijn om, net als Beyoncé, opeens een boek te droppen. Deze roman leek me wel geschikt voor zo’n experiment, want met de gebruikelijke lange aanloop had je onvermijdelijk speculatie vooraf gekregen: en wat gaat die Koch dan wel over dat Koninklijk Huis schrijven? Nu ís het er gewoon. En ik doe verder ook geen interviews. Bij dit boek denk ik: hoe minder uitleg, hoe beter. Neem het zoals het is en ga niet van Koch willen weten – van ‘Koch’, moet je mij nou steeds horen… van de schrijver willen weten hoe hij zelf over de monarchie denkt. Dat is niet zo interessant. Lees gewoon het boek.’ ‘Het begon met overspel. Ik dacht na over grote 19de-eeuwse romans als Anna Karenina van Tolstoj en Madame Bovary van Flaubert, waarin overspel zo’n groot taboe is dat het zelfs tot zelfmoord leidt. En toen dacht ik: dat is nu niet meer zo. Overspel is nu gewoon geen taboe meer – of is het misschien toch nog ergens wél een taboe? Jawel! In een monarchie. Een president die allemaal vriendinnetjes heeft, vinden we zo gewoon als wat. Maar als nou een koningin iets begint met een ander – dat zou toch wel tot een crisis leiden, denk ik. Een crisis in de monarchie.’ ‘Ja, het is heel unfair. Toen ik op die gedachte was gekomen, ben ik naar de koningshuizen van Engeland, Spanje en Nederland gaan kijken. Die zitten allemaal wel een beetje in dit boek.’ ‘Natuurlijk. Ik ben niet aan dit boek begonnen met de bedoeling een satire over het koningshuis te schrijven, dat is helemaal niet leuk. Ik was oprecht benieuwd naar wat er in die mensen omgaat. En op het moment dat je gaat schrijven en dicht bij je personages bent, komt er altijd sympathie. Dat kan haast niet anders.’ ‘Dat zijn de momenten waarop je je fantasie loslaat, en denkt: zou dat niet zó kunnen zijn gegaan? Is dit misschien historisch? Het hele boek draait er natuurlijk om dat al die lui, die voornaamste hoofdpersonen, onzeker zijn over de vraag of mensen hen leuk vinden om henzelf of vanwege hun positie of status. Hendrik vraagt zich af: vindt mijn vrouw mij echt leuk of wilde ze vooral koningin worden? Margarita krijgt iets met een beroemde kunstschilder en voelt zich onzeker over de reden waarom hij op haar valt. Die schilder is een van de weinige écht onsympathieke figuren. Hij is echt een…’ ‘Ik wou zeggen: een opportunist, maar lul is beter.’ ‘Daarvan kun je óók zeggen dat het een lul is, maar dat is te kort door de bocht.’ ‘Ja, laten we het daarop houden. Hij is de enige die niet denkt: zouden ze me alleen maar leuk vinden om wie ik ben? Die denkt gewoon: natuurlijk vinden ze me leuk!’ ‘Nee. In de tijd dat ik dit aan het schrijven was, heb ik me zelfs voorgenomen dat áls ze me opeens zouden uitnodigen – je weet maar nooit –, ik dan niet zou gaan. Dan heb je ze in het echt gezien, dat is gevaarlijk. Peter van Straaten zei altijd dat hij Lubbers niet meer kon tekenen nadat hij hem had ontmoet, want hij vond hem een aardige man. En misschien had ik Willem-Alexander en Máxima ook wel aardig gevonden. Dan is het toch moeilijker om zo’n boek te schrijven. Maar we moeten oppassen met die figuren steeds met het origineel te vergelijken, hoor. Het is natuurlijk gewoon fictie, met gebruikmaking van een aantal bestaande mensen.’ ‘Nee. Eigenlijk niet. Een paar jaar geleden las ik toevallig een roman die was gebaseerd op de dagboeken van iemand die op Kasteel Drakensteyn kookte en ook daarin werd Claus geschetst als bijzonder onsympathiek. Onaardig tegen zijn personeel, het eten was nooit goed, niks deugde. Beatrix kwam uit dat boek ook als een terreurzaaier naar voren. Geen leuke mensen, laten we het zo zeggen. Ik denk dat dat voor een groot gedeelte van dat koningshuis geldt.’ ‘Nee, helemaal niet. Ik heb me laten inspireren door wat je zoal ziet en leest. En verder gaat het natuurlijk vooral over een familie. Mijn opzet was een ‘modern koningsdrama’ schetsen, zoals de ondertitel luidt. Een Macbeth-achtig iets met ook een beetje Game of Thrones en Tarantino erin, en dat alles dan verplaatst naar het Nederland van de 21ste eeuw. Vandaar ook de gewelddadigheid. Zonder iets te verklappen: het ontspoort natuurlijk totaal.’ ‘Nee hoor, in het vorige boek, Een film met Sophia, zit geen bloed.’ ‘Dat is waar. Ik vind dat lekker, ik houd van de films van Scorsese, en van The Sopranos. Maar ik ben niet echt een fan van expliciet geweld in films en zeker niet in boeken, ik vind de dreiging ermee en de suggestie ervan interessanter. In Game of Thrones, waarvan ik samen met mijn zoon zes afleveringen heb gezien, zit een scène waarin een vader zijn zoon laat zien hoe je met verraders omgaat – hij hakt het hoofd eraf – en dat is wel een beetje een fantasie die Hendrik ook heeft. In het Woord vooraf schrijf ik dat het een en al tandeloze middelmatigheid is, die koningshuizen; niemand treedt eens op. De leden van koningshuizen zijn óók geen rocksterren. Maar wat zijn het wel? Wat schieten we er eigenlijk mee op?’ ‘Niks! Het is idioot, zo’n koningshuis, het is totale gekte. Mijn generatie is eraan gewend, zoals we aan Zwarte Piet gewend waren. Deze mensen, in die kostuums en in zo’n koets, wij accepteren het gewoon. Maar jongeren zoals mijn zoon van 28 begrijpen er niks van. Die zien dat het kostuumdrama is. Poppenkast.’ ‘Nee, ik begin met niets. Met bijna niets, ik had alleen een eerste zin: ‘De koningin sliep.’ Dat is een verwijzing, voor de kenner, naar de eerste zin van La Regenta, van de Spaanse 19de-eeuwse schrijver Clarín: ‘De stad sliep.’ Toen ik aan dit boek begon wist ik dat ze wakker werd en de stad inging, Amsterdam, waar ze iemand zou ontmoeten. Ik wist nog niet wie. Ook bij al mijn andere boeken is het zo gegaan. Ik bedenk van tevoren nul plot. Nul schema. Ik zit, net als nu, aan de keukentafel, met een laptop en een schriftje te wachten op wat komen gaat.’ ‘Ja. Ik was al een paar keer eerder begonnen en weer afgehaakt, maar nu ben ik halverwege het tweede deel en geniet ik er echt van. Afgelopen zomer las ik de dagboeken van Roger Martin du Gard en zijn romans over Les Thibault. Héél goed. Zo’n heldere, mooie stijl. Die psychologie.’ ‘Dat ben ik op een gegeven moment geworden. Ik denk dat Odessa Star, uit 2003, mijn eerste boek was met een plot en toen merkte ik hoe leuk dat was. In de boeken daarvóór was er nooit een plot en had ik ook meer goeie recensies van critici die van boeken zonder plot houden. En die pissig werden op het moment dat ik een plot ging toepassen: ‘Gaat-ie nou commerciéél doen?’ Want het gebruiken van plots wordt al gauw met commercieel verward, heel wonderlijk.’ ‘Je vroeg net of ik schema’s gebruik. Nee dus, want juist het gaandeweg verzinnen van een plot is zo leuk. Ik wil van hoofdstuk tot hoofdstuk niet weten wat er gaat gebeuren, al mis ik daardoor ook weleens een afslag, dat ik erachter kom dat het helemaal niet kan wat ik aan het doen ben en stukken weer moet weggooien – het gaat niet allemaal vanzelf. Maar ik zou mezelf vervelen als ik aan het begin van een boek al wist hoe het afloopt. In Geachte heer M. verdwijnt een leraar, niemand weet waar hij is gebleven. En ik dacht: zolang ik dat zelf het grootste deel van het boek óók niet weet, kan ik het spannend houden. Ik wist het echt niet, pas heel laat bedacht ik: misschien is dát wel gebeurd. Het voordeel daarvan is dat de lezer het dus ook heel lang niet kan weten.’ ‘Dan sluipen er aanwijzingen in.’ ‘Een roman mag wel een paar losse eindjes bevatten. Ik vind een boek geslaagd als mensen na afloop van een lezing op me afkomen en zeggen: hoe zát dat nou? Was dat niet die of die? Dat er nog een los draadje is overgebleven. Het moet niet, als een soort Disney-einde, helemaal rond zijn.’ ‘Ja, ik ben niet iemand die zich daarvoor afsluit. Positieve recensies lees ik één keer en negatieve gemiddeld drie keer. Ik kijk dan toch of de recensent een beetje gelijk heeft, want ik wil ook kunnen leren. Negatieve recensies zijn vervelend, maar ik ben niet haatdragend. Als ik een recensent die mij negatief heeft besproken bij een borreltje zou tegenkomen, zou ik niet net doen of ik hem of haar niet kende. Ik zou juist wel nieuwsgierig zijn en met zo iemand in gesprek willen. Misschien denk ik ook wel dat mensen mijn werk anders zouden beoordelen als ze me zouden kennen, als ze zouden weten wie ik ben. In sommige recensies lees ik vooroordelen terug, van mensen die denken dat ik een cynische macho of seksist ben. Wat niet zo is.’ ‘Dat is, denk ik, vooral het plezier dat ik steeds heb in het volgende boek. Het schrijven is ook gewoon een heerlijke besteding van de tijd. Vaak begint tijdens het schrijven aan het ene boek al iets te borrelen: zou dit misschien het volgende kunnen zijn? Dus ik ben nieuwsgierig naar wat er nog komt, naar wat er nog in me zit. Maar met het ouder worden betrap ik me ook op de gedachte dat de wereld van mij wel kleiner mag worden. Tien jaar lang heb ik de wereld over gereisd, achter alle vertalingen aan; telkens weer een nieuw vliegveld met iemand die een bordje omhooghield met ‘Mr. Koch’ erop. Dan stond ik in Vancouver een biertje te drinken met Knausgård en dacht ik: zie mij hier nu toch eens staan, als schrijver en man van de wereld, wie doet me dit na? Dat gevoel dat je een enigszins glamourachtig leven hebt. ‘Maar helemáál leuk was het ook niet, ik voelde me toch wel vaak een bandje op tournee. Of zo’n eenzame tennisser die al die toernooien afgaat. Niet om blasé te doen, maar op een bepaald moment gaat alles op elkaar lijken. En toen kwam corona en dacht ik: weet je wat ik moet doen? Ik moet daar gewoon eens mee ophouden. Ik hoef niet meer alles te doen. Niet naar al die landen toe, niet meer in boekwinkels signeren. Alleen maar schrijven.’ ‘Ja, dat heb ik wel. Ergens in de komende tien à vijftien jaar wil ik proberen zo’n écht Anna Karenina-achtig boek te schrijven. Een liefdesaffaire, een dikke familieroman, een 19de-eeuws boek. Het mag niet geforceerd zijn, het moet echt uit mezelf komen, ik heb er nu nog geen heel concreet idee over. Maar ik zou wel graag zo’n klassieker willen schrijven waar je niet omheen kunt. Een boek dat bijvoorbeeld De nacht zonder sterren heet en dat mensen het massaal en over de hele wereld lezen, en dan tegen elkaar zeggen: ben jij ook De nacht zonder sterren aan het lezen? Wist je wel dat dat van die schrijver van Het diner is? Waarop die ander antwoordt: van wát?? Dat is mijn ambitie. Dat Het diner wordt vergeten en dat dat andere boek het overneemt.’ ‘Ja, best wel. Serieus. Het kan verleidelijk zijn een verse start te maken onder een andere naam; ik heb dat weleens overwogen, ook bij dit boek, ik dacht: dan wordt het niet verbonden aan de Herman Koch die iedereen kent. Maar ik kan me óók voorstellen dat ik een boek onder pseudoniem schrijf, gewoon omdat dat een bepaalde vrijheid geeft, en uiteindelijk denk: het is zó goed, eigenlijk zonde om dat pseudoniem te gebruiken. Waar ik trouwens ook weleens over heb gedacht, is een boek in het Engels te schrijven en dan direct in Amerika uit te brengen, onder pseudoniem dus, als debuterende schrijver. En dat de uitgeverijen hier dan maar moeten zien of ze de vertaalrechten kunnen bemachtigen, voor 100 duizend dollar. Haha!’||https://www.volkskrant.nl/cultuur-media/herman-koch-ik-zou-nog-wel-graag-zo-n-klassieker-willen-schrijven-waar-je-niet-omheen-kunt~beb69823/
2022-09-08||Een fris nieuw geluid voor de plechtige kamercountrystem van Marlon Williams ★★★☆☆||De Nieuw-Zeelandse singer-songwriter Marlon Williams lijkt over zijn liefdesverdriet heen. Zijn vorige album, net na zijn breuk met zangeres Aldous Harding, was een beetje sipjes, maar op My Boy is het zonnetje doorgebroken. Williams heeft zich omringd met een compleet nieuwe band en die duwt zijn rootsliedjes een mooie richting op. Zijn nog altijd emotionele, een tikje plechtige stem laat zich in de track River Rival inpakken door synths, droge drumcomputers en een overdaad aan koorstemmen. Williams klinkt gelukkig ook nog enigszins als Roy Orbison, bijvoorbeeld in de exotische nachtclub-rock-’n-roll van de track Easy Does It. Hawaiiaanse gitaren, tropische percussie en strijkers bouwen hier een warm decor voor een liedje over onontdekte eilanden, waar verloren liefdes moeten huizen. En in Don’t Go Back zingt hij dansbare feestjespop met gevoel voor de seventies en bijbehorend getrommel op de conga’s. De warme zorg voor de arrangementen, en natuurlijk de verleidelijke kamercountryzang van de hoofdrolspeler, maken My Boy tot een lekker frisse nieuwe Williams.||https://www.volkskrant.nl/cultuur-media/een-fris-nieuw-geluid-voor-de-plechtige-kamercountrystem-van-marlon-williams~be87a1f1/
2022-09-08||When the Wind Forgets Your Name bevat alles wat de band Built to Spill zo goed maakt ★★★★☆||Built to Spill uit de Amerikaanse staat Idaho klinkt alsof Neil Young zanger en gitarist van een wendbare, opgeruimde indierockband is geworden. Die ‘Neil’ is Doug Martsch, de zonderlinge frontman en al dertig jaar het enige vaste bandlid. De bandbezetting rond Martsch verandert doorlopend. Het nieuwe, negende album When the Wind Forgets Your Name nam hij in 2018 en 2019 op met een Braziliaanse incarnatie (Lê Almeida en João Casaes) die inmiddels alweer is vervangen door een vrouwelijke (Melanie Radford en Teresa Esguerra), die in 2020 een album met Daniel Johnston-covers uitbracht. Het ouderwets goede ‘When the Wind’ is het eerste album met eigen werk sinds Untethered Moon (2015). Songs als Understood en Elements bevatten alles wat Built to Spill zo goed maakt: gitaarlijnen die kronkelend op avontuur gaan, lichtvoetige melodieën en die hoge Neil Young-stem van Martsch. Na twintig jaar en zes albums voor majorlabel Warner blijkt Martsch neergestreken op Sub Pop, het legendarische indielabel uit Seattle dat hem past als een jas. Nieuwe mensen, nieuwe omgeving, géén nieuw geluid; Built to Spill klinkt altijd weer wonderlijk fris.||https://www.volkskrant.nl/cultuur-media/when-the-wind-forgets-your-name-bevat-alles-wat-de-band-built-to-spill-zo-goed-maakt~b07088bd/
2022-09-08||De Zambiaanse Sampa the Great heeft van haar tweede album een bruisend geheel gemaakt ★★★★☆||Met haar debuutalbum The Return (2019) won Sampa the Great prijzen in de categorieën ‘hiphop’, ‘soul, funk, R&B en gospel’ en ‘intercultureel’. Dat zegt iets over de kameleontische, ongrijpbare muziek die ze maakt, Sampa Tembo, een Zambiaanse die vanuit Australië opereert. Opvolger As Above, So Below is in alle opzichten de verbeterde versie van het debuut. In Lane komt Denzel Curry helpen en in Mask On Joey Bada$$, dus hiphop is er ook nu in overvloed. Tegelijkertijd is alles wat Sampa doet een hoorbare ode aan haar geboortecontinent, compleet met gesproken stukken in watervlug Swahili of Nyanja (Shadows), ratelende Afrikaanse ritmen en harmonieën en inderdaad, levenslustige gospel in songs met veelzeggende titels als Can I Live en Let Me Be Great. Ze heeft er een nog hechter, overtuigender geheel van gemaakt dan op The Return: ‘interculturele’ hiphop en bruisende neo-soul van het spirituele soort op een album als een kerkdienst. Het doet uitkijken naar haar Nederlandse concerten in oktober in Rotterdam (Bird) en Amsterdam (Melkweg).||https://www.volkskrant.nl/cultuur-media/de-zambiaanse-sampa-the-great-heeft-van-haar-tweede-album-een-bruisend-geheel-gemaakt~b403608d/
2022-09-08||Oliver Sim zingt sonoor en trefzeker over angst en schaamte op zijn solodebuut ★★★☆☆||Rond de Britse elektronische indieband The xx is het sinds het album I See You (2017) stil geworden. Muzikaal brein Jamie xx timmert aan de weg als producer, dj en remixer, maar ook van hem verscheen na In Colour (2015) geen studioalbum meer. Fans zullen opveren van Hideous Bastard, het solodebuut van Oliver Sim, bassist en zanger van de groep, geproduceerd door Jamie xx. Sim is in The xx de bedeesde mannelijke vocalist (naast Romy Madley-Croft), maar op zijn eigen album trekt hij andere registers open: sonoor, trefzeker, soms gedragen zingt hij zijn songs over angst en schaamte, door Jamie xx warmer ingekleurd dan de koele, afstandelijke pop van The xx. In Romance With a Memory kun je horen dat Sim Prince-bewonderaar is. Elders is hij stijlgenoot van iemand als de Nederlander Thomas Azier. Niet alle songs beklijven, waardoor het zich gaandeweg wat wreekt dat de indrukwekkendste meteen wordt weggegeven: Hideous, met de vermaarde falset van gastzanger Jimmy Somerville (Bronski Beat, The Communards). De openingszin (‘I’m ugly’) roept je al bij de les, maar het is vooral de moedige ontboezeming aan het eind die je de adem beneemt: ‘Been living with HIV since seventeen. Am I hideous?’ Je zou hem hard willen toeroepen van niet.||https://www.volkskrant.nl/cultuur-media/oliver-sim-zingt-sonoor-en-trefzeker-over-angst-en-schaamte-op-zijn-solodebuut~bd7e81b2/
2022-09-08||Fijn dat het Nationaal Jeugd Jazz Orkest een album uitbrengt, want de muziek verdient het ★★★☆☆||Voor het eerst wordt er een heel album uitgebracht met daarop de verdiensten van het Nationaal Jeugd Jazz Orkest dat iedere twee jaar wordt samengesteld uit de getalenteerdste jazzmuzikanten. De selectie krijgt ook steeds een andere coach, voor dit 19-tal musici was dat deze periode saxofonist Maarten Hogenhuis. Fijn dat zijn composities en hun grootse spel in zeven stukken verzameld zijn op het album Avalanche, want de muziek verdient het. Hogenhuis zelf soleert een enkele keer fraai, maar het is het ensemblegeluid dat hier toch een meerwaarde heeft. Zeker in het sterke titelstuk, vol suspense en muzikale wendingen, terwijl het klaterende Midgley’s World op een aangename manier laat horen dat jazz voor dit gezelschap een ruim begrip is. De keuze voor een versie van Eefje de Vissers Lise is wat minder geslaagd, ook omdat er al twee vocale stukken op het album staan die het bijzondere samenspel toch wat naar de achtergrond drukken. Maar het John Barry-achtige Diadem en het percussieve Afrikaans getinte Oladipo zijn avontuurlijk en swingend.||https://www.volkskrant.nl/cultuur-media/fijn-dat-het-nationaal-jeugd-jazz-orkest-een-album-uitbrengt-want-de-muziek-verdient-het~b15808d33/
2022-09-08||Tore Tom Denys laat Dionysos Now Willaert zingen. Alsof je aanschuift in Ferrara circa 1525 ★★★☆☆||De beroemdste Vlaamse componist in de 16de eeuw, Adrian Willaert, werd rond 1490 geboren nabij Roeselaere. Dat schept een band, vond de Roeselarenaar Tore Tom Denys, bekend van oude-muziekgroepen als Capilla Flamenca en Cinquecento. Nu, vanuit zijn woonplaats Wenen, onderneemt Denys met het ensemble Dionysos Now een langjarig Willaertproject. Adriano 3 heet het album rond een in Den Bosch teruggevonden Missa sine nomine. Deze meerstemmige mis zonder naam bevat een notenpatroon dat zou verwijzen naar een werkgever van Willaert in Ferrara, kardinaal Ippolito d’Este. Op deze derde cd in de Willaertreeks verschijnt het stuk dan ook als Missa Ippolito. De bezetting van Dionysos Now is enkelvoudig, met louter mannen. Ze zingen de oude polyfonie minder dionysisch dan de Vlaamse collega’s van Graindelavoix, minder aards ook dan sommige Fransen, maar gelukkig vezelrijker dan menig Engels koor. Sterker, er zit een naturel in de klank die de illusie schept dat je aanschuift in Ferrara circa 1525.||https://www.volkskrant.nl/cultuur-media/tore-tom-denys-laat-dionysos-now-willaert-zingen-alsof-je-aanschuift-in-ferrara-circa-1525~bd8d1607/
2022-09-08||Pianist Igor Levit onderneemt een fascinerende expeditie op Tristan ★★★★☆||Het zegt iets over de statuur van de Duitse, in Rusland geboren pianist Igor Levit dat het label Sony hem op zijn eerste niet-soloalbum vijftig minuten laat uittrekken voor een zelden gespeeld, niet drempelloos werk: Tristan van Hans Werner Henze. Die componeerde het stuk in 1973 als een hommage aan Richard Wagners onheilszwangere opera Tristan und Isolde. Henze richtte het in voor piano, symfonieorkest en tape, met daarop geluiden als een hartenklop en een jongensstem die vertelt over Isoldes liefdesdood. Levit onderneemt de fascinerende expeditie met het Leipzigse Gewandhausorchester en dirigent Franz Welser-Möst. Hij plaatst er 19de-eeuwse pianosolo’s omheen, deels in arrangement, zoals de ouverture tot Tristan und Isolde. Merkwaardig: onder Levits vingers klinkt deze iconische muziek eerder als een filosofisch traktaat, dan als het voorspel tot een bedwelmende liefde. In Liszt (Harmonies du soir) en Mahler (Adagio uit de Tiende symfonie) vallen in de hoogte een paar bitse aanslagen op.||https://www.volkskrant.nl/cultuur-media/pianist-igor-levit-onderneemt-een-fascinerende-expeditie-op-tristan~b43b8c02/
2022-09-08||Het Belinfante Quartet speelt met de verwachtingen: vertrouwd oud klinkt verrassend nieuw ★★★★☆||De prijs voor vindingrijk programmeren mag morgen worden uitgereikt aan het jonge Nederlandse Belinfante Quartet. Behalve de moerstaal hebben de componisten op hun debuutalbum Ellipse weinig gemeen. John Playford, Benjamin Britten en Caroline Shaw: andere eeuwen, andere continenten. En toch loopt er door de tracks een rode draad. Deels komt dat door het arrangeerwerk van Arthur Klaassens. De hoboïst (die zelf niet meespeelt) liet zijn fantasie los op de 17de-eeuwse dansmuziek van John Playford. Vertrouwd oud klinkt opeens verrassend nieuw, inclusief roffelen en zingen. Bij Benjamin Britten klinkt relatief nieuw soms relatief oud, zoals in de Waltz van de Three Divertimenti (1933) uit zijn studietijd. De hedendaagse Caroline Shaw trekt het spel met de verwachting door. In Plan and Elevation (2015) strooit de Amerikaanse hier met Mozart en daar met minimal. Fijn gespeeld allemaal door het Belinfante Quartet, dat tot in de kleinste resonanties uitstekend is opgenomen.||https://www.volkskrant.nl/cultuur-media/het-belinfante-quartet-speelt-met-de-verwachtingen-vertrouwd-oud-klinkt-verrassend-nieuw~b7ca946b/
2022-09-08||Wetenschappers krijgen gegevens oversterfte niet voor onderzoek – vanwege de privacy, zeggen RIVM en de GGD’s||Momenteel overlijden er wekelijks honderden mensen meer dan in de jaren voor corona. Misschien door corona, misschien door uitgestelde zorg, of misschien om een andere reden. Om dat grondig uit te zoeken, hebben wetenschappers gegevens nodig over wie er al dan niet is gevaccineerd, wie positief testte op corona en wie er overleed. Maar de privacyregels verhinderen dat zulke cijfers aan elkaar worden geknoopt, zeggen zowel het RIVM als de GGD’s. En dat is een ‘zorg’, zo staat in een brief die donderdag bij de Tweede Kamer belandt en die afkomstig is van onderzoeksfinancier ZonMW en een expertgroep van wetenschappers die de zaak bestudeert. In december gelastte de Kamer na een motie van Pieter Omtzigt dat er ‘academisch onderzoek’ moet komen naar de oversterfte. Maar aan die motie kan de wetenschap niet voldoen, ‘door gebrekkige toegang tot relevante gegevens’, aldus de experts. Dat duidt er overigens niet op dat het RIVM iets onder de pet houdt, benadrukt zorgonderzoeker Robert Verheij, een van de initiatiefnemers. Omdat er veel onduidelijkheid is over de privacyregels, tonen organisaties als het RIVM ‘risicomijdend gedrag’, denkt de groep. ‘Het mag niet van de Algemene verordening gegevensbescherming, de AVG, is dan het uitgangspunt’, mopperen de experts. Daarin moet verandering komen, vindt de groep. ‘Hiervoor is een maatschappelijke discussie nodig over de gewenste balans tussen het belang van onderzoek enerzijds, en de zeggenschap van individuen en organisaties over data die op hen betrekking hebben anderzijds’, zo staat in de brief van de experts te lezen. Zorgonderzoekers ergeren zich al jaren groen en geel aan de privacywet. Instanties als zorgverzekeraars en kennisinstellingen beroepen zich op de privacywet om allerlei cijfers voor zichzelf te houden, terwijl wetenschappers die gegevens vaak nodig hebben om te kunnen bestuderen wat er in de haarvaatjes van het zorgsysteem gebeurt. Uiteraard geanonimiseerd, en goed afgeschermd voor niet-onderzoekers, benadrukken de experts. Het RIVM zelf zegt het daarmee eens te zijn. Zo had het RIVM tijdens de coronacrisis zelf ook de grootste moeite om vaccinatiegegevens en ziekenhuiscijfers aan elkaar te knopen, iets dat nodig is om de effectiviteit van vaccins te kunnen berekenen. ‘We lopen zelf ook tegen dit probleem aan’, zegt hoofdepidemioloog Susan van den Hof. De afgelopen tijd onderzochten het Centraal Bureau voor de Statistiek en het RIVM de oversterftegolf die eind vorig jaar in ons land zo’n 11.300 levens eiste. Die oversterfte komt grotendeels door corona, was toen het oordeel. Maar Verheij, die meekeek met het onderzoek, vindt dat onvoldoende: onafhankelijke wetenschappers kunnen de bevindingen immers niet controleren. ‘We hebben geen aanleiding om te veronderstellen dat er iets niet in de haak is, maar het is onverstandig dat onderzoek alleen kan worden uitgevoerd door partijen die ook betrokken zijn bij de uitvoering van het beleid, zoals het geval is met RIVM en GGD’, vindt Verheij. ‘Controleerbaarheid, repliceerbaarheid en onafhankelijkheid zijn hier in het geding. Dat fundamentele probleem speelt ook elders in de zorgsector.’||https://www.volkskrant.nl/nieuws-achtergrond/wetenschappers-krijgen-gegevens-oversterfte-niet-voor-onderzoek-vanwege-de-privacy-zeggen-rivm-en-de-ggd-s~b3222f2a/
2022-09-08||Hulptroepen Alliantie kan megaclaim Sywert van Lienden voorbereiden na sepot strafrechtelijk onderzoek||Het sepot van het strafrechtelijk onderzoek hangt samen met het besluit van de rechtbank van Amsterdam in juli om Van Lienden en Damme te ontslaan als bestuurders van Hulptroepen. De nieuw aangestelde bestuurder van de stichting, de advocaat Wouter Jongepier, heeft van de rechtbank de opdracht gekregen om te bekijken of de door Van Lienden en compagnons opgestreken miljoenen teruggevorderd kunnen worden. Door het sepot heeft Jongepier nu de handen vrij om zo'n miljoenenclaim voor te bereiden. Volgens het OM is er door het vertrek van Van Lienden en Damme bij de stichting – Van Gestel stapte eerder zelf al op – geen ‘maatschappelijke noodzaak’ meer om het strafrechtelijk onderzoek naar de non-profit organisatie voort te zetten. Het OM wijst er ook op dat het nieuwe bestuur heeft aangekondigd ‘schoon schip’ te maken. Het sepot maakt duidelijk dat de stichting Hulptroepen Alliantie inmiddels wordt gezien als slachtoffer van Van Lienden, Damme en Van Gestel. De drie mannen zouden het non-profit initiatief, dat tijdens de coronacrisis beloofde ‘zonder winstoogmerk’ mondmaskers veilig te stellen voor de zorg, hebben misbruikt om grote orders binnen te halen. Vervolgens werden die orders doorgesluisd naar de eigen commerciële bv, Relief Goods Alliance. De winsten vloeiden daardoor niet naar de non-profit stichting, maar naar de privérekeningen van Van Lienden, Damme en Van Gestel. Door de gelijkenis tussen de namen (Hulptroepen Alliantie en Relief Goods Alliance) hadden afnemers vaak niet door met wie ze zaken deden. Het OM verdenkt de drie mannen van verduistering: ze zouden orders hebben onttrokken aan de stichting, die daardoor miljoenen misliep. Partners als Coolblue en Randstad, die het initiatief steunden, werden naar eigen zeggen misleid en waren niet op de hoogte van de commerciële activiteiten. Zij hebben aangifte gedaan van oplichting. Ook ex-medewerkers en vrijwilligers hebben verklaard dat ze voorgelogen zijn over de geheime deals van de drie mannen. Marcel Evers, de advocaat van de ex-medewerkers, noemt de beslissing van het OM ‘een belangrijke stap'. ‘De stichting is slachtoffer van de misstanden van de oud-bestuurders. Dat wordt nu bevestigd. Het sepot stelt de stichting in staat om zich nu helemaal te richten op het treffen van maatregelen tegen de oud-bestuurders.’ Het strafrechtelijk onderzoek naar de drie ex-bestuurders en hun privé-ondernemingen is volgens het OM nog ‘in volle gang’. Van Lienden en zijn compagnons verdienden het meest aan een mega-order van 100,8 miljoen euro van het ministerie van VWS. Ze hielden daar zo’n 28 miljoen aan over. Daarnaast incasseerden de mannen forse managementfees. Deloitte doet namens VWS al ruim een jaar onderzoek naar de totstandkoming van de deal met Van Lienden. Binnen het ministerie en bij de experts van inkooporganisatie LCH bestond grote weerstand tegen de order voor de mediapersoonlijkheid. Uiteindelijk werd die toch doorgedrukt door de top van het ministerie. Het onderzoek van Deloitte moet duidelijk maken waarom dat gebeurde en wie daarbij betrokken was. Van Lienden heeft altijd beweerd dat VWS ervan op de hoogte was dat hij de deal met zijn commerciële bv sloot. Het ministerie zelf is daar altijd onduidelijk over geweest. Andere afnemers, zoals het ministerie van Justitie en Veiligheid en Artsen zonder Grenzen, kwamen er pas later achter dat hun order was doorgezet naar de commerciële bv van Van Lienden. Ze dachten indertijd zaken te doen met de non-profit stichting Hulptroepen Alliantie.||https://www.volkskrant.nl/nieuws-achtergrond/hulptroepen-alliantie-kan-megaclaim-sywert-van-lienden-voorbereiden-na-sepot-strafrechtelijk-onderzoek~b87d14de/
2022-09-08||Elke week overlijden er honderden Nederlanders meer dan normaal, en niemand weet waarom||Het is nogal een bom die donderdag bij de Tweede Kamer op de digitale deurmat valt. Al haast een halfjaar lang overlijden er iedere week honderden Nederlanders meer dan in deze tijd van het jaar gebruikelijk is. En hoewel de Kamer, na een eerdere oversterftegolf in het najaar van 2021, al in december via een motie van Pieter Omtzigt opdracht gaf om uit te zoeken hoe dat komt, moet de wetenschap die opdracht teruggeven. Reden: academische onderzoekers kunnen niet bij de cijfers die nodig zijn om antwoord op die vraag te geven. ‘We constateren dat het oversterfteonderzoek niet goed kan plaatsvinden. Daarmee is de motie-Omtzigt niet uitvoerbaar.’ Was getekend: transparantie in de zorg aan de Universiteit van Tilburg en programmaleider bij onderzoeksinstituut Nivel Robert Verheij, met achter zich onderzoeksfinancier ZonMW en een groep experts die zich de laatste maanden over de kwestie probeerde te buigen. Probéérde, want het lukt dus niet om de onderste steen boven te krijgen, constateert de groep. Onafhankelijke onderzoekers hebben geen overzicht welke overledenen wel of niet gevaccineerd waren, wie al dan niet werd getest op corona en wat de uitslag daarvan was. Zulke overzichten bestaan wel, maar liggen bij het RIVM en bij de GGD’s – waar men ze niet vrijgeeft. ‘Ik denk niet dat er moedwillig dingen onder tafel worden gehouden, of dat er een of ander complot is’, benadrukt Verheij desgevraagd, op zijn werkkamer in Utrecht. ‘Maar om het vertrouwen van het publiek te waarborgen, wil je die verdenking ook helemaal niet op je laden. Alleen al om die reden is het zo essentieel dat deze gegevens beschikbaar komen voor onderzoek.’ Het RIVM en de GGD verwijzen echter naar de Algemene verordening gegevensbescherming (AVG), de privacywet. Wie is getest of gevaccineerd, heeft geen toestemming gegeven dat zijn gegevens aan anderen worden doorgespeeld. En dus mag het niet. ‘Het is heus niet zo dat we op die data zitten’, zegt hoofdepidemioloog Susan van den Hof van het RIVM. ‘Maar op de site van de Rijksoverheid staat duidelijk dat het RIVM geen data deelt met derden. Daaraan zijn we gebonden.’ Verheij wijst erop dat de privacyregels wel degelijk speelruimte geven. Zeker als het gaat om belangrijke kwesties, zoals corona. ‘Er is een belangrijk onderscheid tussen primair gebruik van data, door bijvoorbeeld een behandelaar, en secundair gebruik, bijvoorbeeld voor onderzoeksdoeleinden. De ruimte die er is, wordt ons alleen niet geboden. Wij pleiten ervoor dat onderzoekers, onder strikte voorwaarden, van die gegevens gebruik kunnen maken.’ De zaak met de oversterftecijfers draait, ten diepste, om de meest emotioneel beladen coronavraag van allemaal: of de koers van lockdowns, QR-codes en schoolsluitingen wel de juiste was. De verschillende denkrichtingen klampen de oversterfte daarbij aan als hét bewijs van hun gelijk. Zo zien overtuigde tegenstanders van het coronabeleid de oversterfte als direct gevolg van de lockdowns zelf: kennelijk deden de maatregelen meer kwaad dan goed. Mensen die de aanpak van corona te slap vonden, zien juist het omgekeerde: de oversterfte zou aantonen dat corona nog veel meer schade aanricht dan gedacht. En dan is er nog de kleine, maar luidruchtige minderheid die tegen vaccinaties ageert. Volgens hen komt de oversterfte doordat er massaal mensen overlijden aan vaccinbijwerkingen, onopgemerkt of zelfs expres verzwegen door artsen en media. Onderzoekers zoals Verheij zien de oversterfte vooral als breekijzer voor een dieper probleem: namelijk, dat wetenschappers dikwijls niet bij de cijfers kunnen die ze nodig hebben voor allerlei onderzoek naar de zorg. Bij sommige studies moet je immers in de haarvaten van de dossiers kunnen kijken, om zicht te krijgen op de patronen van wat patiënten en hun artsen meemaken. En daar speelt de AVG op. Kenniscentra zoals het RIVM, maar ook GGD’s, zorgverzekeraars en zorgorganisaties zouden als moeder de hen op hun data zitten. Omwille van de privacy, maar volgens critici zoals Verheij kunnen er ook strategische belangen meespelen. Informatie is macht, immers. Wie zijn data te makkelijk openstelt, kan projecten mislopen, onderzoeksgeld aan zijn neus voorbij zien gaan en maakt zich bovendien kwetsbaar voor pottenkijkers en concurrenten.. Maar hoofdepidemioloog Van den Hof spreekt met klem tegen dat er bij het RIVM andere belangen zouden spelen. Integendeel: ‘Ook wij zouden heel graag willen dat we de data beschikbaar kunnen maken voor belangrijke onderzoeksvragen. Daarover zijn we in overleg met het ministerie van VWS. We lopen er zelf ook tegenaan dat we geen toegang hebben tot de testdata van de GGD’s’, benadrukt ze. En nu zetten de oversterftecijfers die discussie op scherp. Na de coronagolven van de afgelopen jaren was er eind vorig jaar een oversterftepiek van in totaal 11.300 overlijdens die het Centraal Bureau voor de Statistiek (CBS) níét helemaal kan verklaren. Na aftrek van 7.900 waarschijnlijke coronadoden, bleven er 3.400 ‘onverklaarde’ doden over. Vanaf eind maart steeg de sterfte opnieuw. In mei overleden er wekelijks 200 mensen meer dan in die maand gebruikelijk is, in juni 225, en in juli liep dat aantal op tot 340 sterfgevallen per week ‘teveel’. Zodoende zijn er, losjes opgeteld, sinds de lente zo’n vijfduizend Nederlanders meer overleden dan in de vijf laatste jaren vóór corona gebruikelijk was. Dat kan allerlei verklaringen hebben, zegt CBS-onderzoeker Ruben van Gaalen desgevraagd. Met stip op een: corona, een doodsoorzaak die er vóór 2020 immers nog helemaal niet was. Uit een veel aangehaalde Amerikaanse studie volgt dat ex-patiënten nog zeker een jaar lang tot wel vier keer verhoogd risico hebben op allerlei levensbedreigende hart- en vaataandoeningen: van hartstilstand tot beroerte. Bovendien is bekend dat corona snel kan toeslaan en lang niet altijd wordt herkend. Dat zou verklaren waarom de oversterftepieken van afgelopen tijd precies samenvallen met de besmettingsgolven van de omikronvariant. Aan de andere kant: uit de cijfers blijkt niet zonder meer dat het aantal hart- en vaatdoden veel hoger is. Dat voert naar verdachte nummer twee: uitgestelde zorg. Doordat de zorg tijdens corona overbelast was, standaardcontroles niet werden uitgevoerd en veel operaties werden uitgesteld, kan er een stuwmeer zijn ontstaan van patiënten die daarvoor nu de tol betalen, is de gedachte. ‘Er waren minder arts-patiëntcontacten. En als er minder mensen onder het vergrootglas liggen, komen er ook minder aandoeningen aan het licht’, zegt Van Gaalen. Anderzijds: er zijn niet opeens meer kankerdiagnoses, zoals men aanvankelijk vreesde. En de oversterfte is eigenlijk te abrupt ontstaan om te worden verklaard door gemiste diagnoses, vinden sommige Britse experts. Zou er dan toch een late bijwerking van vaccins in het spel kunnen zijn? De wetenschappelijke onderzoeken pleiten daar vooralsnog tegen: zo vonden wetenschappers die langdurig de bijwerkingen turfden na 298 miljoen gezette prikken in de VS, afgezien van de al bekende bijwerkingen, geen enkele doodsoorzaak die verdacht was toegenomen. ‘Ik zie zelf ook weinig aanleiding om te denken dat vaccins erachter zitten’, zegt Verheij. ‘Maar het is wel belangrijk dat mensen in elk geval in staat worden gesteld om het te onderzoeken. Dat is met het ontbreken van de gegevens over testuitslagen en vaccinaties nu wel lastig.’ Het is denkbaar, zegt Van Gaalen, dat de oversterfte uiteindelijk niet één oorzaak heeft, maar een hele reeks: een beetje van dit, een beetje van dat. Zo wijst hij op de extreme hitte van afgelopen zomer: opvallend dat ook zuidelijke landen als Spanje en Portugal toen een oversterftepiek inboekten, terwijl noordelijke landen als Zweden en Noorwegen buiten schot bleven. Ook de zachte winter – waardoor sommige ouderen destijds niet overleden – of de veranderde patronen van andere luchtwegziekten zoals de griep dragen misschien bij. ‘We zitten nu twee jaar in een pandemie, dat heeft natuurlijk effect’, zegt Van Gaalen. ‘Uiteindelijk is het zo dat de patronen zoals we die kenden, flink door elkaar zijn gehusseld.’ De Nederlandse situatie is dan ook niet uniek. Ook in veel andere Europese landen wiebelen de sterftelijntjes anders op en neer dan men gewend was. Zo breekt men zich in het Verenigd Koninkrijk het hoofd waarom de sterfte er al enkele maanden lang zo’n 10 procent hoger ligt dan vóór corona. Oversterfte is er ook in Duitsland, Denemarken en Griekenland – terwijl er in landen als Frankrijk, Polen en België juist weer heel weinig oversterfte is. Of we dat ooit volledig snappen, betwijfelt ook hoogleraar Verheij. ‘Maar om meer zicht hierop te krijgen, moet je het hele traject kunnen overzien: van vaccinaties en testuitslagen tot en met het bezoek aan de huisarts, het ziekenhuis en de ic, en uiteindelijk dus het overlijden’, schetst hij. ZonMW heeft intussen een oproep uitgevaardigd: wetenschappers die de zaak willen onderzoeken, kunnen bij de financier solliciteren naar onderzoeksgeld. Voor Verheij en veel van zijn collega-onderzoekers is dat nog maar het begin. Een heel gebied aan onderzoeksvragen naar hoe zorg precies werkt, komt braak te liggen als de cijferbergen van verzekeraars, zorgverleners en kennisinstituten zoals het RIVM beschikbaar kwamen voor wetenschappelijk onderzoek, geanonimiseerd en vastgetimmerd achter allerlei beveiligingen. Hij noemt wat voorbeelden: onder welke omstandigheden en bij wie ontstaat het postcoronasyndroom, kun je sommige chronische aandoeningen al ontdekken bij de tandarts, hoeveel neemt de ambulancezorg toe als de huisartsenpost ergens overbelast raakt? Stuk voor stuk vragen ‘waarvoor je het hele zorgpad wilt kunnen reconstrueren’, zegt hij, in onderzoekersjargon. ‘Wat ik hoop is dat de discussie wordt aangezwengeld over de vraag: wanneer mag je wát, met wélke gegevens? En wie mag dat dan?’, zegt hij. ‘Daar is nu al zeker twintig jaar onduidelijkheid over. Terwijl dit gaat om data die met gemeenschapsgeld tot stand zijn gekomen. Het zou niet zo moeten zijn dat die alleen beschikbaar zijn voor verzekeraars, de GGD of het RIVM.’||https://www.volkskrant.nl/nieuws-achtergrond/elke-week-overlijden-er-honderden-nederlanders-meer-dan-normaal-en-niemand-weet-waarom~b7db5648/
2022-09-08||Wolkeloos en heet, en overal is het stil ||Weer een groote dag. Met Miep op de fiets naar het Kinselmeertje en Ransdorp. Omtrent kwart over tien over den Zeeburgerdijk naar het Merwedekanaal en de zee. Wolkeloos en heet, de zee wazig, zelfs Muiden niet te zien. Overal zwemmers. Met het motorbootje om de sluis naar Schellingwou, fijn. Het brakke water opgesnoven. Naar Durgerdam. Zeer stil. Op den dijk bij Durgerdam was nu Muiden even nevelig te zien, ook het slot zeer klein. Een visschertje uit 1500 zat op het dijkje. Om half 1 naar Ransdorp. Het stille dorp met de onvindbare winkeltjes, alles anno 1894. Het scheeve vervelooze houten huis aan het eind van het dorp op de scherpe hoek van het weggetje naar Holy­sloot. Teruggeloopen en Miep over een bruggetje naar een onvindbaar bakkerswinkeltje zoo groot als een stoof. Het cafétje de Zwaan met planken vloer. Het gras en de boomen voor de kerk, met gewelven van kruinen. De, openstaande, toren beklommen tot de eerste omgang. Miep wou niet verder en ik kon het klemmende luik naar de top niet opduwen. Prachtig metselwerk. In een leege kamer (wat lager) lag het haantje van den toren plat in een groote vensternis. Grootsch oneindig zeegezicht, met nevelig Muiden en Weesp. En beneden de huisjes en het weggetje.||https://www.volkskrant.nl/cultuur-media/wolkeloos-en-heet-en-overal-is-het-stil~b3665a73/
2022-09-08||Russen schieten gevluchte Oekraïners te hulp: ‘We begrijpen dat het niet prettig is in het land te zijn dat jouw land is binnengevallen’||‘We hadden vandaag een zware dag.’ Lida Moniava maakt op een warme zomeravond in Moskou de balans op. Als zij het heeft over een zware dag, dan wil dat wat zeggen. ‘We kregen een hulpverzoek van een gezin. We belden om te horen wat er nodig was en hoorden een verhaal waarvan geloof ik heel ons team van driehonderd vrijwilligers moest huilen.’ Het verhaal van een gezin over de bombardementen op Marioepol eerder dit jaar. Vader, moeder en drie kinderen trokken in bij opa en oma. Toen ze zich opmaakten om buiten op een houtvuur eten klaar te maken, ging de vader op zoek naar brandhout. Twee voltreffers raakten de flat. Toen hij terugkwam waren de kinderen en zijn schoonmoeder dood, vrouw en schoonvader gewond. Zij verloor een oog. Lida Moniava is sinds 2018 de drijvende kracht achter Dom S Majakom (‘Het huis met de vuurtoren’), Ruslands eerste hospice voor kinderen. Zij en een team van vrijwilligers doen zeven dagen in de week wat ze kunnen om ernstig zieke kinderen een waardige laatste levensfase te bieden. Bij die zware taak is sinds 24 februari de zorg gekomen voor duizenden vluchtelingen uit Oekraïne. De mensen van Dom S Majakom verlenen volgens Moniava hulp aan meer dan duizend gezinnen die het geweld zijn ontvlucht. Via sociale media vragen ze het publiek om steun. ‘Van zulke verhalen wil je het uitschreeuwen, maar de mensen komen niet naar ons toe om onze tranen, maar om concrete hulp’, vervolgt Moniava de hartekreet op haar Facebookpagina. ‘Het is allemaal verschrikkelijk en je kunt er eindeloos over praten en ook huilen. Maar op dit moment hebben die mensen niets om eten te koken, ze vragen om een pan en een koekenpan. En ook een beha, maandverband, een jas voor de herfst. Grutten, ingeblikt vlees. En een psycholoog.’ Over heel Rusland zijn sinds februari duizenden vrijwilligers actief, die zich, vaak anoniem, inspannen om vluchtelingen met raad en daad bij te staan, te huisvesten of te helpen Rusland uit te komen. Het gaat om vele honderdduizenden mensen, niemand weet precies hoeveel. De schattingen lopen uiteen van een tot twee miljoen, en dat terwijl de bestaande tijdelijke opvangcentra in de Russische regio’s, van de westgrens tot het Verre Oosten, alles bij elkaar onderdak bieden aan nog geen honderdduizend vluchtelingen. ‘Een regeringsbesluit van 12 maart bepaalt quota voor alle Russische regio’s, als je die bij elkaar optelt kom je op minder dan 96 duizend’, zegt Svetlana Gannoesjkina, die zich met haar organisatie Grazjdanskoje Sodejstvie (‘Burgerhulp’) al decennia lang inzet voor vluchtelingen en ontheemden. ‘Waar zijn dan alle anderen? Want ze zeggen dat er nu al tegen de twee miljoen zijn binnengekomen. Dat kan een overdrijving zijn, maar onze Oekraïense collega’s hebben het over 1,7 miljoen. Iets meer of minder maakt niet uit, als die quota gezamenlijk uitkomen op 96 duizend.’ Al die anderen moeten het zelf zien te rooien. En dus is het altijd druk in en om het kantoor van de 80-jarige Gannoesjkina, die er ondanks haar respectabele leeftijd niet over denkt te stoppen met haar vluchtelingenwerk. Haar organisatie helpt met het vinden van werk en onderdak en geeft ook geld, voor zover de eigen beperkte middelen dat toestaan, vooral aan invaliden en grote gezinnen. ‘Die mensen hebben geen geld, ze hebben niets, geen enkel perspectief. Ze hebben tijdelijk asiel gekregen en dat is het, daarna ben je vrij om te gaan en staan waar je wilt. Maar met dat tijdelijke asiel en zelfs met de status van vluchteling – die overigens niemand krijgt – hebben ze volgens de wet geen recht op een uitkering. Als je dat vertelt, zijn de mensen verbaasd.’ Hoe significant ook, de initiatieven van mensen als Moniava en Gannoesjkina blijven een druppel op de gloeiende plaat. ‘Het zijn er gewoon heel veel. Wat mij inspiratie geeft is dat er naast onze al lang bestaande organisaties veel groepen vrijwilligers zijn ontstaan’, zegt Gannoesjkina. ‘Dat is een enorme beweging en zij zijn goed georganiseerd. Iedere vluchteling heeft een curator, ze volgen iedere persoon afzonderlijk. Zij zijn er in de eerste plaats op gericht om iemand Rusland uit te krijgen, voor wie dat wil, maar ze helpen ook diegenen die hier zijn.’ Zoals Darja (niet haar eigen naam), een 20-jarige studente uit Rjazan. ‘We wilden niet met de armen over elkaar zitten’, zegt ze. ‘Niet de pose van een slachtoffer aannemen, alsof wij niets zouden kunnen doen in deze situatie. We wilden hulp bieden voor zover dat nu mogelijk is, we begrepen dat die noodzakelijk is. Veel van de mensen die wij helpen zeggen dat ze verder van niemand hulp kregen. Wij waren de eersten die te hulp schoten, we gingen niet aan hen voorbij, we waren niet onverschillig. Iedereen doet wat in zijn vermogen ligt.’ In Rjazan, een kleine 200 kilometer onder Moskou, is er een harde kern van ongeveer twintig vrijwilligers die het meeste werk doen. Nog eens tachtig Russen meldden zich aanvankelijk in een chatgroep, maar lieten het al snel afweten. ‘Eerst zijn de mensen enthousiast om te helpen’, vertelt Darja. ‘Maar later worden ze onzeker of bang, want je moet voortdurend met mensen communiceren, allerlei plekken bezoeken, contact onderhouden met de autoriteiten. Het gevolg is dat de vrijwilligers die het meeste werk op zich nemen soms een burn-out krijgen.’ Die vrijwilligers zijn van alle leeftijden. ’We zijn heel verschillend, er zijn scholieren van 12 of 13 jaar oud, maar ook bejaarden en een paar jonge mensen van 20-25. Als iemand wil helpen, is leeftijd niet belangrijk.’ Volgens Darja is er bovenal behoefte aan levensmiddelen, medicijnen en kleding, maar ook serviesgoed of speelgoed voor de kinderen. Ze steken er eigen geld in of vragen mensen overbodige spullen te doneren. ‘We proberen Oekraïners te helpen die hier weg willen. We begrijpen dat het niet prettig is in het land te zijn dat jouw land is binnengevallen, je stad heeft verwoest. Wij helpen koffers te vinden, geld. Toch zijn velen vooralsnog niet van plan uit Rusland te vertrekken, ook al vanwege de taalbarrière in het buitenland.’ Svetlana Gannoesjkina stelt met enige verbazing vast dat opmerkelijk veel vluchtelingen uit het oosten van Oekraïne zijn beïnvloed door Russische propaganda en daarom naar Rusland wilden. ‘De vluchtelingen zijn heel verschillend. Dat er onder hen mensen zijn die naar Rusland willen en hier willen blijven was voor ons zwaar en heel onverwacht, dat is moeilijk te accepteren en nog moeilijker uit te leggen, vooral aan mensen uit het Westen. Dat mensen naar Rusland wilden, dat mensen zich door onze propaganda een bepaald beeld hadden gevormd van Rusland, dat was voor mij volkomen nieuw.’ Gannoesjkina hielp een vrouw uit Marioepol met kind en kleinkind naar Europa te vertrekken. ‘Tijdens een bombardement kwamen haar twee zoons van 32 en 14 en een schoondochter onder het puin terecht. De oudste zoon werd dood van onder het puin gehaald, de schoondochter leefde nog enkele dagen. De jongen had een gebroken rug en hersenletsel. Er was ook nog een kleinzoon van anderhalf. Die jongen van 14 overleefde, maar zit in een rolstoel. Die vrouw zei: ik wil niet in dit land wonen. Ik zei: natuurlijk begrijp ik u. En hoewel ze niet de voogdij over haar kleinzoon had, mocht ze toch vertrekken, we waren heel bang dat dat niet zou lukken. Ze zijn nu in Europa.’ Verhalen over de zogeheten filtratie horen de hulpverleners geregeld, al zijn details schaars. De mensenrechtenorganisatie Human Rights Watch publiceerde onlangs een rapport met nieuwe bewijzen voor filtratiepraktijken in de door Rusland bezette delen van Oekraïne en ook voor gedwongen deportatie naar Rusland. HRW sprak met tientallen Oekraïners uit vooral de stad Marioepol en de provincie Charkiv die zelf deze strenge selectiepraktijken hebben doorlopen. ‘Dat familieleden achterblijven in Oekraïne komt veel voor’, vertelt Darja uit Rjazan. ‘Er zijn nu mensen in Rjazan van wie familieleden nog in Marioepol zitten. Of er is bijvoorbeeld een moeder, zij is nu hier, maar haar kind is in Donetsk en ze kunnen het daar niet weg krijgen. Het is voor ons moeilijk met die ‘volksrepublieken’ te communiceren.’ Gannoesjkina heeft de berichten over de filtratiepraktijken aangekaart bij de Russische ombudsvrouw voor mensenrechten, Tatjana Moskalkova, maar dat lijkt aan dovemansoren gericht. ‘In de regel wordt een vluchteling twintig minuten ondervraagd’, zegt ze. ‘Soms worden de gegevens van de telefoon gekopieerd, mannen moeten zich uitkleden, er wordt gekeken naar tatoeages en kennelijk eelt, wat kan wijzen op wapengebruik.’ Dat vrouwen zich moeten uitkleden, daarover heeft Gannoesjkina geen informatie. ‘Maar tegen vrouwen worden wel obscene grappen gemaakt. Een jonge vrouw in het gezelschap van vijf gewapende mannen die seksistische grappen maken voelt zich natuurlijk niet op haar gemak. Maar ik heb niet gehoord van aanrandingen of soortgelijke incidenten.’ De vluchtelingen zijn aan de grens volledig overgeleverd aan de willekeur van de grenswachten. ‘Iemand kan twintig minuten worden ondervraagd, maar ook drie uur en zelfs zes uur. Waarom is volstrekt onduidelijk, er zijn geen duidelijke criteria, ze doen wat ze willen. Er zijn klachten dat mensen zijn geslagen.’ De meesten mogen uiteindelijk door, maar sommigen worden onder valse voorwendselen vastgehouden, bijvoorbeeld omdat iemand schuttingwoorden zou hebben geuit. ‘Dat is klassiek’, zegt Gannoesjkina. ‘Er zijn mensen die daarom tot wel drie keer achter elkaar zijn opgesloten. Zo iemand krijgt vijf dagen cel en wordt na vrijlating onmiddellijk weer vastgezet om hetzelfde vergrijp. In Krasnodar zat iemand zo eens anderhalve maand vast, een Tadzjiek. Het is gewoon pesterij.’ Een minderheid wordt strafrechtelijk vervolgd en dan is het is lastig hulp te bieden. ‘Op wat voor grond wordt zo iemand gearresteerd? Omdat hij in het Oekraïense leger zat. Maar in dat geval is hij een krijgsgevangene, dus hoezo strafvervolging?’ Gannoesjkina vertelt van een meisje van wie een broer aan de grens niet was doorgelaten. ‘Toen ze vroeg wat er met hem zou gebeuren zei een of andere vechtersbaas dat hij er al een stuk of tien net als hij persoonlijk had gefusilleerd. Een grap.’||https://www.volkskrant.nl/nieuws-achtergrond/russen-schieten-gevluchte-oekrainers-te-hulp-we-begrijpen-dat-het-niet-prettig-is-in-het-land-te-zijn-dat-jouw-land-is-binnengevallen~b001e328/
2022-09-08||Oppositie maakt zich op om de asieldeal te kraken, maar is zelf diep verdeeld||In de eerste week na het zomerreces grijpt de oppositie in de Tweede Kamer meteen de kans om het kabinet te bevragen over het asielakkoord dat nog geen twee weken geleden werd gepresenteerd. Kamervoorzitter Vera Bergkamp heeft voor deze donderdag de hele agenda leeggeveegd, waaruit kan worden opgemaakt dat de bewindslieden Eric van der Burg (Asiel en Migratie, VVD) en Hugo de Jonge (Volkshuisvesting, CDA) een flinke roast te wachten staat. Maar de vraag is of dat ook ergens toe zal leiden. Uit de manier waarop het debat dinsdag werd aangevraagd, valt al in grote lijnen af te leiden hoe het inhoudelijk zal verlopen. Terwijl de coalitiepartijen kampen met morrende achterbannen, zij het tot nu toe in beheersbare mate, komt de kritiek van de oppositie uit alle windrichtingen. Waar de coalitie gematigd verdeeld is, is de oppositie juist extreem verdeeld in uitgesproken flanken op links en rechts. Dat verzwakt haar effectiviteit. Kamerlid Wybren van Haga (Groep Van Haga) vond dat het debat moet gaan over ‘een asielstop invoeren, het Vluchtelingenverdrag opzeggen en mensen opvangen in de regio’. Hij kreeg daarvoor steun van Joost Eerdmans (JA21) en Gidi Markuszower. Deze PVV-woordvoerder zei: ‘Wij willen het graag hebben over de problemen voor Nederland die asiel veroorzaakt.’ Maar daar gingen andere oppositiepartijen als SP, PvdA, GroenLinks en Denk niet in mee. Uiteindelijk formuleerde SP-Kamerlid Jasper van Dijk de aanvraag als een debat over alle ‘zorgwekkende berichten’ van afgelopen zomer, door de Kamerleden Ruben Brekelmans (VVD) en Anne Kuik (CDA) samengevat als ‘één groot asieldebat’. Daarin kon iedereen zich vinden. In de ‘besluitvorming opvangcrisis’, zoals het asielakkoord van de coalitie op 26 augustus heet, is met name de passage over gezinshereniging omstreden. Als tijdelijke maatregel wil het kabinet een beperking opleggen aan statushouders die hun gezin willen laten nareizen. Door het woningtekort verblijven voormalige asielzoekers die een verblijfsvergunning hebben gekregen vaak nog lang daarna in een asielzoekerscentrum (azc). Zij worden dan in het azc herenigd met hun gezin, terwijl die plekken eigenlijk bestemd zijn voor andere asielzoekers. Onder de 15.400 statushouders in de opvang zijn 7.200 nareizigers. Het kabinet wil de beslistermijn voor nareiszaken, in Nederland zes maanden, oprekken naar negen maanden. Volgens de brief van 26 augustus biedt de EU-gezinsherenigingsrichtlijn, waaraan Nederland zich moet houden, daar ruimte voor. Er is wel een wetswijziging voor nodig. Na de beslissing over nareizen volgt nog een visumprocedure. Nederland is van plan pas een visum te verstrekken als de gemeente waaraan een statushouder wordt gekoppeld een ‘passende woning’ beschikbaar heeft. Kamerleden Suzanne Kröger (GL) en Kati Piri (PvdA) willen meer duidelijkheid over de juridische basis onder deze maatregelen. Zij hebben daar zelf grote twijfels over en zullen in het debat een motie indienen die vraagt om een spoedadvies van de Raad van State. Tot die tijd zou de maatregel niet van kracht mogen zijn. Van der Burg is inmiddels ook opgeroepen door een commissie van het Europees Parlement om uitleg te komen geven. Bij de traditionele opening van het parlementaire jaar antwoordde PvdA-leider Attje Kuiken dinsdagochtend met een stellig ‘nee’ op de vraag of deze asieldeal te sluiten zou zijn geweest met haar partij. ‘Dit is geen asielcrisis, dit is een gecreëerde opvangcrisis. Dat je gezinshereniging koppelt aan woningbouw, maakt het heel erg kwetsbaar en heel erg cynisch.’ Haar opstelling is relevant, omdat maatregelen die een wetswijziging vergen ook nog langs de Eerste Kamer moeten. Daar heeft de coalitie geen meerderheid. Bij diezelfde gelegenheid kondigde D66-fractieleider Jan Paternotte aan dat zijn partij de deal zal verdedigen. ‘Ben ik er blij mee? Nee. Dit is een heel moeilijke boodschap. Maar er is nu gewoon geen plek in de opvang en mensen buiten laten slapen is geen oplossing.’ Hij bagatelliseerde de afwezigheid van een meerderheid in de senaat. ‘Dat gaat tot nu toe goed. Ik heb daar alle vertrouwen in.’ Hij kan dat mede hebben omdat voor ‘moeilijke boodschappen’ altijd die andere oppositionele flank te porren is. Zo blijft het asielbeleid een compromis dat steeds in het midden uitkomt.||https://www.volkskrant.nl/nieuws-achtergrond/oppositie-maakt-zich-op-om-de-asieldeal-te-kraken-maar-is-zelf-diep-verdeeld~bb7d6ed0/
2022-09-08||Met deze vijf ingrepen wil Brussel de energiecrisis in Europa te lijf gaan||De EU wil niet langer meedoen in het spel waarbij Rusland met vergezochte technische problemen steeds weer de gasprijs opdrijft. Zeker omdat Rusland nu tientallen miljarden verdient die het kan gebruiken in de oorlog met Oekraïne. Daarom wil de EU een maximale prijs waarvoor Europese afnemers nog gas via Russisch pijplijnen mogen afnemen. Hoe hoog die prijs moet zijn, en hoe dit precies is af te dwingen, vermeldt het voorstel niet. Het is ook de vraag of dat er echt toe doet. Het lijkt namelijk uitgesloten dat Rusland akkoord zal gaan met een maximumprijs. Dus betekent het voorstel in feite dat Europa afscheid neemt van Russisch gas. Von der Leyen stelt zelfverzekerd dat dit moet kunnen. Binnen een halfjaar is de import van Russisch gas al teruggelopen van 40 tot 9 procent van het totale Europese gebruik, stelt ze vast. Ook zijn de gasvoorraden nu al voor 82 procent gevuld, ruim boven het doel voor eind oktober. Russisch gas is grotendeels vervangen door lng, dat over zee wordt aangevoerd. En die stroom groeit. Donderdagavond zal in de Eemshaven bijvoorbeeld een drijvende lng-terminal worden geopend waar 8 miljard kubieke meter aardgas aan land gebracht kan worden. Daarmee is in één klap 15 procent van de weggevallen gasstroom door de Nord Stream-pijpleiding vervangen. De Commissie wil de vraag naar elektriciteit op piekmomenten verminderen. Bij grote vraag schiet de prijs immers omhoog. Daarom moet het stroomverbruik tijdens de piek met een verplicht percentage worden verminderd. Uitvoering is lastig. Von der Leyen suggereert dat bedrijven verleid moeten worden met een bonus als ze tijdelijk minder elektriciteit afnemen, maar het probleem lijkt niet bij de industrie te liggen. De grootste piek in de stroomvraag ligt doorgaans tussen 5 en 8 uur in de avond, als iedereen thuiskomt, gaat koken, de e-auto aan de lader hangt en het licht aandoet. Op dat moment is de elektriciteitsprijs het hoogst. Om deze avondpiek te verlagen, en dus de prijs te drukken, moeten vele gigawatts vermogen worden bespaard, en dan vooral door burgers. ‘Het betekent dat heel Nederland zijn gedrag moet veranderen, door bijvoorbeeld pas rond 9 uur te gaan eten’, zegt Joost Greunsven, teamleider marktanalyse Nederland bij netbeheerder Tennet. ‘Besparen is altijd een goed idee, en met een campagne kun je misschien wel iets bereiken, maar ik vraag me af of gigawatts aan besparingen mogelijk zijn.’ Zeker in de winter, als er minder aanbod is van zonnestroom, is de kostbare avondpiek in de stroomvraag nauwelijks glad te strijken, verwacht hij. Veel afnemers van groene stroom verbazen zich erover dat ook zij zoveel meer moeten betalen voor hun energie. Daar komt toch geen gas bij kijken? De reden is dat er op de elektriciteitsmarkt geen onderscheid bestaat tussen groene en grijze stroom. En op die markt is gas de bepalende factor. Hierdoor maken veel uitbaters van wind- en zonnepanelen flinke winst. Deze overwinsten moeten afgeroomd en ten goede komen aan kwetsbare huishoudens en bedrijven, vindt de Europese Commissie. Hoe dat precies moet, is aan de lidstaten. Wel verwijst de Commissie naar een systeem zoals dat in Groot-Brittannië. Producenten van duurzame stroom maken daar gebruik van een subsidieregeling waarbij ze een minimumprijs voor hun elektriciteit gegarandeerd krijgen. Daar staat tegenover dat ze ook weer geld afdragen als de energieprijs hoger wordt dan die prijs. ‘In principe is dat goed voor nieuwe projecten’, zegt Olof van der Gaag van de Nederlandse Vereniging voor Duurzame Energie. Maar voor bestaande projecten is het volgens hem nu onbruikbaar, omdat veel groene stroomproducenten niet veel winst maken. ‘Zij hebben vaak een groot deel van hun stroom met langetermijncontracten verkocht en maken helemaal geen winst.’ Om precies na te gaan wie er wel en niet veel verdient aan groene stroom, zou je dus overal in de boeken moeten kijken. Van der Gaag: ‘Het is logisch om bedrijven te belasten die nu veel winst maken, maar dat kan veel efficiënter door de winstbelasting te verhogen.’ De klassieke oliemaatschappijen als Shell, BP en TotalEnergies boeken recordwinsten dankzij de sterk gestegen energieprijzen. Daar profiteren nu vooral aandeelhouders van. De Commissie wil een ‘solidariteitsbijdrage’ afdwingen, die lidstaten kunnen gebruiken om financieel kwetsbare burgers te helpen en om te investeren in duurzame energie. Nog onduidelijk is hoe hoog deze bijdrage moet zijn en hoe de Commissie dit afromen wil afdwingen. Shell is na zijn vertrek uit Nederland naar Engeland geen onderdeel meer van de EU, net als BP. TotalEnergies is in Frankrijk al gedwongen een deel van de winst terug te geven aan de consument, in de vorm van flink lagere prijzen aan de pomp. Er zijn natuurlijk meer fossiele energiebedrijven, maar de grootste vissen lijken lastig te vangen. Diverse landen hebben afgelopen maanden met miljarden euro’s moeten bijspringen om hun energiebedrijven overeind te houden. Door de hoge en snel fluctuerende energieprijzen moeten bedrijven enorme ‘margin calls’ storten. Dat komt erop neer dat zij waarborgsommen overmaken aan afnemers of leveranciers waarmee zij zakendoen. Het geld dient als verzekering voor wanneer een gunstige energiedeal door een faillissement ineens niet zou kunnen doorgaan. De gedupeerde partij kan de waarborgsom dan gebruiken om de energie te kopen bij een andere aanbieder. Die margin calls lopen nu zo op dat bedrijven in geldnood komen en dus failliet zouden kunnen gaan. Waardoor vervolgens ook weer andere energiebedrijven meegesleurd kunnen worden. Ook maakt het dat steeds minder bedrijven zich nog kunnen veroorloven op iets langere termijn energie in te kopen. Lidstaten kunnen al veel doen om bedrijven daarbij te ondersteunen. Maar voor sommige oplossingen staan Europese bank- en staatssteunregels in de weg. De Europese Commissie belooft die obstakels zoveel mogelijk weg te nemen.||https://www.volkskrant.nl/economie/met-deze-vijf-ingrepen-wil-brussel-de-energiecrisis-in-europa-te-lijf-gaan~b55e2f11/
2022-09-08||Tweede verdachte van fatale steekpartijen Canada overleden na arrestatie||In het ziekenhuis werd het overlijden van Sanderson officieel vastgesteld, zo maakte de politie van Saskatchewan op een persconferentie bekend. Vlak voor middernacht (Nederlandse tijd) werd bekend dat hij was gearresteerd. De politie was afgekomen op een melding van een gestolen voertuig dat werd bestuurd door een man met een mes. Agenten reden het voertuig klem, waarna het van de weg raakte. Volgens een betrokkene zou Sanderson zich vervolgens van het leven hebben beroofd, maar dat is door de politie niet bevestigd. Volgens adjunct-commissaris Rhonda Blackmore van de Royal Canadian Mounted Police moet autopsie de precieze doodsoorzaak uitwijzen. De politie hield sinds zondag een grote klopjacht naar Sanderson, die samen met zijn broer Damien wordt verdacht van het doodsteken van tien mensen en het verwonden van achttien anderen in de inheemse gemeenschappen van James Smith Cree Nation en Weldon. Damien werd eerder al dood gevonden met zichtbare verwondingen. Myles wordt er ook van verdacht zijn broer te hebben doodgestoken. De politie liet vlak na de arrestatie weten dat het gevaar voor de gemeenschap in de provincie Saskatchewan met de arrestatie was geweken. Over het motief van de mannen zijn nog geen mededelingen gedaan. Zes van de tien doden hebben dezelfde achternaam, liet de Canadese politie woensdag weten. Of zij familieleden zijn is niet bekend. De slachtoffers zijn tussen de 23 en 78 jaar oud. Of er over het motief nog duidelijkheid gaat komen nu beide verdachten niet meer in leven zijn, is onduidelijk. ‘We hebben al met meer dan honderd getuigen gesproken en daaruit is nog altijd geen motief naar voren gekomen. Het blijft nu misschien wel voor altijd een mysterie’, aldus Blackmore. Eerder werd wel meer bekend over de criminele achtergrond van Myles Sanderson. Volgens Canadese media was hij veroordeeld voor onder meer mishandelingen, bedreigingen, diefstal en het aanvallen van een politieagent. Hij was sinds februari voorwaardelijk vrij uit de gevangenis, waar hij een ruim vier jaar lange celstraf uitzat wegens mishandeling en diefstal. Inheemse leiders in James Smith Cree Nation denken dat de steekpartijen mogelijk te maken hebben met drugscriminaliteit. De ouders van de verdachte riepen hem woensdag in een interview met CBC News op zichzelf aan te geven. ‘Myles, mijn jongen, alsjeblieft, doe het juiste en kom terug’, sprak zijn moeder. Zijn vader deed dezelfde oproep en ‘hoopte dat niemand anders meer gewond raakt’. De twee boden hun excuses aan. ‘Ik zou willen dat ik dit had gedroomd’, aldus de vader. Zondagochtend om 05.40 uur kwamen de eerste meldingen binnen van de dodelijke steekpartijen in de James Smith Cree Nation, in de Canadese provincie Saskatchewan. Woensdagmiddag om 03.30 uur (lokale tijd) eindigde de vier dagende durende klopjacht met de arrestatie en vervolgens dus het overlijden van Myles in de buurt van Rosthern, op ruim een uur rijden van de plek waar de steekpartijen plaatsvonden, aldus de politie.||https://www.volkskrant.nl/nieuws-achtergrond/tweede-verdachte-van-fatale-steekpartijen-canada-overleden-na-arrestatie~b52a99b9/
2022-09-08||Lees hier het liveblog over de oorlog in Oekraïne van donderdag 8 september terug||||https://www.volkskrant.nl/nieuws-achtergrond/lees-hier-het-liveblog-over-de-oorlog-in-oekraine-van-donderdag-8-september-terug~b4109e7e/
2022-09-08||De Volkskeuken: Hip en goedkoop vegan||Veganistisch eten heeft een imagoprobleem. Of eigenlijk: het heeft twee imagoproblemen. Aan de ene kant het imago dat het zuinig voelt en smaakt en ook nog eens een hoop gedoe is. En niet eens echt lekker. Dat imago stamt uit de jaren zeventig, toen macrobiotisch eten een kortstondige hype was. Het ándere imago van vegan eten is dat het grootstedelijk hip en duur is. Weliswaar lekker, maar al die pokébowls met avocado en frappuccino’s met amandelmelk zijn duur en bovendien niet duurzaam. Die hippe vegan eettentjes zijn inderdaad prijzig. Maar ja, hippe barbecue-eettentjes met pulled pork zijn ook niet goedkoop. Terwijl je als je zelf kookt lekker én goedkoop vegan kunt eten. En voor u nu sputtert dat edelgistvlokken nogal prijzig zijn: parmezaanse kaas is ook niet goedkoop. Daar gebruik je dan ook niet veel van. Aan de slag dus! Lenna Omrani geeft prima voorbeelden in het boek Every Day Vegan (Uitgeverij Kosmos; € 22,50): toegankelijke recepten, ingedeeld naar bereidingstijd, met een reële (lage) prijs per persoon erbij. Ze zien ze er ook nog eens lekker uit: ik was om en maakte haar granolacups en de teriyaki tahoe en dat laatste recept deel ik met u. Ingredienten: 500 g tahoe, uitgelekt en in blokjes 3 eetl. maizena zout, peper 2 eetl. olijfolie Voor de teriyakisaus: 50 ml groentebouillon 50 ml zoute sojasaus 5 eetl. agavesiroop 3 eetl. rijstazijn 1 theel. gemberpoeder 1 theel. knoflookpoeder 2 eetl. maizena 300 g witte rijst 500 g sperziebonen, schoongemaakt 1 eetl. zoete ketjap 1 theel. sambal oelek 2 bosuitjes in ringetjes 2 eetl. sesamzaadjes Zet de oven op 200 graden, bekleed een braadslede met bakpapier. Maak een papje van de maizena, wat zout en peper en olijfolie. Meng de tahoeblokjes erdoor, spreid ze uit op de bakplaat en bak ze in de oven in 25 minuten knapperig. Keer ze halverwege om. Meng in een pannetje de bouillon, zoute sojasaus, agavesiroop en rijstazijn. Breng op smaak met knoflookpoeder en gember, breng aan de kook en bind met de maizena. Laat even pruttelen, zet dan het vuur uit. Kook de rijst volgens de verpakking. Kook de sperziebonen in 8 tot 10 minuten gaar en meng ze met de zoete ketjap en de sambal. Meng de knapperige tahoeblokjes met de teriyakisaus. Schep de rijst in drie borden, verdeel de sperziebonen en de tahoe erover, garneer met bosuitjes en sesamzaadjes. Snel eten, want dan is de tahoe nog knapperig.||https://www.volkskrant.nl/beter-leven/de-volkskeuken-hip-en-goedkoop-vegan~b3162174/
2022-09-08||Wijt voedselcrisis niet alleen aan oorlog of pandemie, stelt Oxfam Novib in nieuw rapport||Dat stelt de internationale hulporganisatie Oxfam Novib in een nieuw rapport. Al voor het begin van de oorlog (tussen april 2020 en december 2021) schoten de tarweprijzen met 80 procent omhoog. Bovendien leed voor de Russische invasie al bijna eentiende van de wereldbevolking honger (ongeveer 828 miljoen mensen). ‘We kunnen de vicieuze cirkel van stijgende voedselprijzen en honger niet doorbreken zonder de diepe ongelijkheid van het voedselsysteem zelf aan te pakken’, zegt Madelon Meijer, beleidsadviseur landbouw en voedsel bij Oxfam Novib en mede-auteur van het rapport. Door de droogte – al vier jaar viel er in het regenseizoen in de Hoorn van Afrika amper neerslag – raakten een miljoen mensen op drift, op zoek naar voedsel en hulp. Hun ellende wordt nog vergroot door gebeurtenissen ver van huis: de oorlog in Oekraïne heeft de prijs van graan, benzine en kunstmest wereldwijd enorm opgedreven, wat vooral in de armste landen ter wereld hard aankomt. De gevolgen zijn dramatisch. Al maanden sterft in oostelijk Afrika naar schatting elke 48 seconden iemand van de honger, en nog eens 47 miljoen mensen meer kunnen door de gevolgen van de oorlog in Oekraïne met acute honger te maken krijgen. Toch is de voedselcrisis niet nieuw, schrijft Oxfam Novib in zijn rapport. De structurele tekortkomingen van het voedselsysteem worden door de oorlog vooral meer zichtbaar. ‘Ons systeem was voor de oorlog al kapot’, aldus Meijer. ‘Het mondiale voedselsysteem is onderdeel van een economisch systeem dat efficiëntie boven welzijn plaatst.’ De focus op verhoogde productiviteit, gestimuleerd door subsidies en marktafscherming, leidde na de Tweede Wereldoorlog tot overproductie in het Westen, licht Meijer toe. De export van die overschotten tegen lage prijzen zorgde voor ongelijke concurrentie met boeren in lagelonenlanden. Zij genoten minder bescherming door hun overheden en konden niet concurreren met de prijzen van het geïmporteerde voedsel. ‘Door de doorgeslagen liberalisering wordt voedsel op dezelfde manier verhandeld als elke andere grondstof, terwijl het een fundamenteel mensenrecht is’, zegt Meijer. ‘De wereld produceert namelijk genoeg voedsel voor iedereen. Het probleem is de ongelijke verdeling en beperkte toegang tot betaalbare voeding.’ Een hogere voedselproductie of vertrouwen op de marktwerking helpen honger volgens Oxfam dus niet de wereld uit. De hulporganisatie pleit enerzijds voor eerlijkere handelsregels en anderzijds voor een duurzamere manier van landbouw, waardoor sterke lokale voedselsystemen kunnen ontwikkelen. Oxfam stelt dat er in de voedingssector genoeg middelen zijn om de wereldwijde crisis te verhelpen. ‘Door extreme winsten van bedrijven in de sector te belasten, kunnen overheden budget vrijmaken om armoede, ongelijkheid en honger aan te pakken’, schrijven de auteurs.||https://www.volkskrant.nl/nieuws-achtergrond/wijt-voedselcrisis-niet-alleen-aan-oorlog-of-pandemie-stelt-oxfam-novib-in-nieuw-rapport~b2d1def7/
2022-09-08||Tekort aan kamers loopt snel op door grote aanwas van buitenlandse studenten||Door de toeloop van internationale studenten loopt het kamertekort voor studenten snel op, constateert de Landelijke Monitor Studentenhuisvesting 2022, een donderdag verschenen rapport. Bij aanvang van dit studiejaar is er een tekort van 26.800 woningen. Exacte cijfers over tekorten van eerdere jaren zijn niet bekend. De woningschaarste houdt nauw verband met de aanwas van 12 duizend extra uitwonende studenten, voornamelijk afkomstig uit het buitenland. In vijf jaar tijd is het aantal internationale studenten opgelopen van 66 duizend naar 112 duizend. Deze trend zet naar verwachting de komende jaren door en daarmee ook de behoefte aan woonruimte. Zo’n 95 procent van de extra vraag naar woonruimte is afkomstig van internationale studenten, zegt directeur Jolan de Bie van Kences, opsteller van het rapport. Sommige Nederlandse studenten vertrekken weliswaar naar het buitenland – circa 20 duizend per jaar – maar deze aantallen zijn veel lager dan de instroom uit het buitenland. Vooral in Amsterdam, Rotterdam, Nijmegen, Den Bosch, Leiden en Utrecht is er grote krapte aan huisvesting voor studenten. Door het ruimtegebrek zijn ook de huurprijzen opgelopen. Een uitwonende student is gemiddeld 47 procent van zijn budget kwijt aan woonlasten. De bouw van nieuwe studentenwoningen verloopt traag, zegt De Bie. Investeerders bouwen vooral studio’s, omdat dit vanwege huursubsidieregels gunstiger uitpakt, terwijl veel studenten liever een kamer met gedeelde leefruimten willen. De Bie: ‘De overheid betaalt via de huurtoeslag gemiddeld 333 euro per maand aan alle partijen die in studio’s investeren. Partijen die in nieuwe kamers investeren, krijgen helemaal niks. Dat klopt niet.’||https://www.volkskrant.nl/nieuws-achtergrond/tekort-aan-kamers-loopt-snel-op-door-grote-aanwas-van-buitenlandse-studenten~be67d9ea/
