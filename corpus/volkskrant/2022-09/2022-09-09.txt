2022-09-09||Koolhof maakt indruk bij dubbelfinale US Open, maar staat weer met lege handen ||Ook twee jaar geleden stond Koolhof in de finale, in hetzelfde stadion, maar toen waren de tribunes akelig leeg vanwege de coronapandemie. Dit keer was de imposante tennistempel, met plaats voor ruim 23.000 toeschouwers, tijdens de vrijdagmiddagpartij voor een groot deel gevuld. ‘Het was drukker had ik had gedacht’, zegt Koolhof, een klein uur nadat hij het New Yorkse publiek heeft bedankt in zijn toespraak tijdens de prijsuitreiking. Samen met zijn partner, de Brit Neal Skupski, moest Koolhof het afleggen tegen de titelverdedigers, de Amerikaan Rajeev Ram en Joe Salisbury uit Groot-Brittannië (7-6, 7-5), maar verschil tussen de twee duo’s was er nauwelijks. Een handvol foutjes was beslissend. Koolhof en Skupski hadden bij winst de koppositie van de wereldranglijst overgenomen. Die bleef nu in handen van de Amerikaans-Britse tandem. Koolhof maakte niettemin indruk tijdens de finale. De degelijke Nederlander serveerde probleemloos, en toonde zijn snelle reflexen aan het net. Geregeld liet hij een bal met soepele pols buiten het bereik van Ram en Salisbury, kort achter het net neerploffen. Maar niet alles ging goed. Een gemiste volley in de laatste game zit de man uit Duiven een klein uur na de partij nog dwars, en anders wel de verspeelde voorsprong van 4-1 in de tie-break van de eerste set. Toch kan Koolhof tevreden terugkijken. ‘We hebben hier een geweldige tweeënhalve week gehad.’ Zijn moeder Monique, voormalig hockeyster, is de hele trip bij hem geweest. Koolhof komt uit een sportfamilie: hij is de zoon van de in 2019 overleden Jurrie Koolhof, die als profvoetballer voor onder meer PSV en het Nederlands elftal speelde. Zoon Wesley werd dus tennisser. De afgelopen jaren werkte hij zich richting de top van het mondiale dubbeltennis. Als enkelspeler kwam hij nooit verder dan de 462ste plaats van de wereldranglijst, maar met een partner naast hem bleek hij beter uit de voeten te kunnen. Op de individuele ATP-ranking voor dubbelspelers staat hij momenteel vierde. Op 33-jarige leeftijd heeft Koolhof nog een leven als dubbelspecialist voor zich. De meeste spelers leggen zich pas op latere leeftijd toe op het dubbelspel, als individueel succes verder uit zicht raakt. Koolhof was er in dat opzicht vroeg bij toen zich in 2013 ging toeleggen op het specialisme. Het duurde even voor hij de juiste partner vond, maar met Skupski vormt hij een geoliede machine. De twee spelen pas sinds begin dit seizoen samen, maar wonnen al zes toernooien. Het is bijna de helft van Koolhofs complete oogst van dertien. Dichterbij een grandslamtitel dan in New York was de Brits-Nederlandse combinatie nog niet geweest. Bij de Australian Open en Roland Garros reikte het duo tot de kwartfinale. ‘We moeten niet vergeten dat we een geweldig jaar hebben gehad’, klinkt Koolhof optimistisch. ‘Dit zou misschien meer pijn doen als dit onze enige uitschieter was geweest.’ Het duo plaatste zich al eerder voor de ATP Finals, het officieuze tennis-WK in november. Komende week dubbelt Koolhof namens Nederland bij de Davis Cup Finals. Na de finale in New York vliegt hij eerst naar huis om wat spullen weg te brengen, op zondag reist hij af naar Glasgow, waar het team van coach Paul Haarhuis al verblijft. Nederland zit in een poule met onder meer de Verenigde Staten en Groot-Brittannië. Koolhof zal dus waarschijnlijk zijn partner Skupski treffen, maar ook de Brit Salisbury en Amerikaan Ram. Het kwartet dat vrijdag op de baan staat tijdens de US Open-finale, vormt samen de top-4 van de wereldranglijst. ‘Het zal misschien een beetje raar zijn, maar ik kijk ernaar uit om een keer tegen Neal te spelen’, zegt Koolhof over Skupski. ‘De dubbel kan doorslaggevend zijn in de Davis Cup. Het niveau in onze poule zal extreem hoog zijn.’||https://www.volkskrant.nl/sport/koolhof-maakt-indruk-bij-dubbelfinale-us-open-maar-staat-weer-met-lege-handen~b1a4f2eb/
2022-09-09||Weemoedig nemen de Britten afscheid van hun vorstin – en van wat nooit weerom komt||Zeventien dagen duurt officieel de periode van nationale rouw in het Verenigd Koninkrijk na het overlijden van koningin Elizabeth II. Vandaag, D2, twee dagen na het moment van haar dood, volgt de Proclamatie van haar opvolger, koning Charles III, voorheen bekend als de eeuwige kroonprins Charles. Op D10 vindt naar alle waarschijnlijkheid de begrafenisdienst plaats in Westminster Abbey, en daarna wordt de rouw nog zeven dagen voortgezet. Rouw is een vreemd fenomeen, dat zich niet officieel laat programmeren, maar in Groot-Brittannië denken ze daar anders over. Aan de officiële procedure van wat er dient te gebeuren na het overlijden van het staatshoofd wordt al gewerkt sinds de kroning van Elizabeth, op 2 juni 1953. Alles is bijna van minuut tot minuut gepland, geoefend en telkens opnieuw aangescherpt met het oog op de veranderende tijden – met de begrafenis van de echtgenoot van de koningin, prins Philip Mountbatten, op 17 april 2021, acht dagen na zijn overlijden en twee maanden voor hij honderd zou zijn geworden, als generale repetitie. Elizabeth zelf was steeds bij de voorbereiding van de praktijken rond haar verscheiden betrokken, voor haar komt geen van de rituelen als een verrassing. De koningin werd op 21 april jongstleden 96 jaar oud: haar dood kan voor niemand als een nare surprise zijn gekomen, ook al bereikte haar moeder de eerbiedwaardige leeftijd van 101 en was er wellicht de hoop dat ze het nog een paar jaar zou volhouden. Voor niet-betrokken buitenstaanders leek er niettemin meer reden om haar lange leven op gepaste wijze te vieren zonder dat de emoties buiten hun oevers zouden treden. Toch lijkt er de afgelopen dagen in het oude koninkrijk sprake van een collectieve vorm van rouw, van een door velen ervaren gevoel van verlies. Donderdagavond vloeiden de tranen rijkelijk op het plein voor Buckingham Palace, ook bij jonge mensen bij wie je dat niet zou hebben verwacht. De meest gehoorde verklaring daarvoor was dat met de dood van Elizabeth Alexandra Mary Windsor een einde kwam aan een tijdperk. Dat is op zich ook geen reden voor rouw – aan alles komt nu eenmaal een eind – maar het is wel reden voor weemoed. Voor Groot-Brittannië is de notie van het einde van die era onlosmakelijk verbonden met verlies. Een era waarin het land zijn koloniale macht verloor – ook al werd het grootste land van het keizerrijk, India, al vijf jaar voor Elizabeth aantrad zelfstandig. Daarmee ging veel van de luister van het land verloren en voegde het voormalige imperium zich langzaam maar zeker bij de gewone huis-tuin-en-keuken-naties. Het Gemenebest bood nog enige tijd de illusie van grootsheid en de Britse zon die altijd wel ergens scheen, maar ook dat idee verloor gaandeweg aan kracht. Na haar huwelijk, in 1947, trok de kroonprinses met haar gemaal langs de domeinen op vier continenten waar de Britse vlag fier wapperde – het leek alsof er nooit een eind aan zou komen. Toen dat een misverstand bleek, bleef Elizabeth in haar grote paleizen in Londen de levende herinnering aan die glorieuze tijden. Dat verklaart de weemoed die het land deze dagen heeft bevangen. Maar het verklaart niet het verdriet, zeker niet bij mensen die de aloude glorie slechts kennen uit de verhalen. Om die te verklaren is het goed terug te gaan naar de nóg massalere rouw die Groot-Brittannië overviel na de dood van Diana, prinses van Wales – de ex van kroonprins Charles en de moeder van de nieuwe kroonprins William – die in 1997 om het leven kwam door een auto-ongeluk in Parijs. In de week na haar overlijden leek het land wel één groot rouwcentrum, waarin miljoenen mensen zich overgaven aan het in het openbaar belijden van hun diepe verdriet. Dat was nieuw, in het stoïcijnse Groot-Brittannië, en het had deels te maken met dezelfde Diana, die immers had verklaard dat ze meer vanuit haar gevoel dan vanuit haar verstand reageerde op de tegenslagen die haar overkwamen. Het was alsof ze de Britten daarmee toestemming had gegeven uitbundig uiting te geven aan hun sentimenten. Er is na haar dood uitgebreid onderzoek gedaan naar het waarom van het unieke vertoon van grootscheepse rouw. Daaruit kwam naar voren dat het niet alleen ging om het verdriet om het overlijden van een dierbare – ook de meeste Britten kenden Diana alleen van tv en de tabloids en er was tijdens haar leven veel kritiek op de gedragingen van de prinses. Het ging om een dieper gevoel van verlies – om weemoed. Diana had de Britten bevrijd van hun immer aanwezige stiff upper lip, het gevoel dat elke tegenslag met opgeheven hoofd tegemoet getreden moest worden. Diana verenigde Groot-Brittannië in een collectief gevoel van verlies – waarbij het de vraag was welke behoefte meer telde, die van het uiten van verlies of de behoefte aan gezamenlijkheid in een sterk geïndividualiseerd land. De reacties na Elizabeths dood wezen in dezelfde richting. ‘Het voelt als onmogelijk om je een Groot-Brittannië voor te stellen zonder haar’, zei Labour-leider Starmer. Daarbij kwam onmiddellijk het soort zelfvergroting waarin de Britten onverbeterlijk zijn en dat de indruk wekte dat een totaal unieke persoon was heengegaan, wat het idee van onherstelbaar verlies bevestigde. De nieuwe premier Truss sloeg alles, met haar opmerking dat met Elizabeth ‘een van de grootste leiders die de wereld ooit heeft gezien’ was heengegaan. Elizabeth gold als een mens in wie dienstbaarheid, waardigheid en integriteit waren verzameld. Of dat waar is, is niet duidelijk, maar in de rouw klonk ook de behoefte door aan leiders in wie dezelfde waarden herkenbaar zijn – ook in Groot-Brittannië worden die alsmaar schaarser. De nieuwe koning Charles is 73 en voor hem is het te hopen dat hij nog een lange regeerperiode tegemoet gaat. Maar in één aspect zal hij zijn moeder niet kunnen overtreffen: hij vormt geen verbinding met wat voorgoed voorbij is. Bij zijn sterven zal de rouw daarom anders zijn.||https://www.volkskrant.nl/nieuws-achtergrond/weemoedig-nemen-de-britten-afscheid-van-hun-vorstin-en-van-wat-nooit-weerom-komt~b3cb3b48/
2022-09-09||Getergde Poetin belt Russische spion Olga Kolobova||Vladimir Poetin: ‘Ik houd het kort, want ik heb deze maanden meer aan mijn hoofd. Onderzoeksjournalisten hebben je ontmaskerd. Voor ons ben je niet meer van nut. Je bent ontslagen. Morgen de sleutel van je penthouse en je Audi inleveren bij de balie van de militaire inlichtingendienst. Alle pruiken, zonnebrillen, mantelpakken en valse paspoorten erbij. In tijden van sancties moeten we zuinig zijn op dat soort spullen.’ Maria Adela Kuhfeldt Rivera, echte naam: Olga Kolobova, erotisch spion van de Russische militaire inlichtingendienst GROe, jarenlang actief in de buurt van het Navo-hoofdkwartier in Napels, eind augustus ontmaskerd door het onderzoekscollectief Bellingcat: ‘Sorry hoor Poetin, maar dat vind ik echt stank voor dank. Als de GROe een facelift voor me betaalt, kan ik zo weer ergens aan het werk om Navo-officieren geheimen te ontfutselen.’ Poetin: ‘Heb jij in het Westen divakuren gekregen!? In de Koude Oorlog beschikte de Sovjet-Unie over honderden erotische spionnen in westerse steden. Ze declareerden in een jaar minder dan jij in een week. Vooral van Italiaanse diplomaten wisten ze zeeën aan inlichtingen te bemachtigen. Pas na het einde van de Koude Oorlog hoorden die Giovanni’s dat ze intiem waren uitgehoord door zogenaamde KGB-hoeren... Ze werden nooit ontmaskerd.’ Maria Adela: ‘Luister Poetin, mijn collega’s uit de Sovjet-tijd hadden het makkelijk. Je had toen nog geen sociale media en geen Bellingcat, je had niet eens iPhones!’ Poetin: ‘Luister brutale madame, ik heb het spionnenvak zelf uitgeoefend en ik heb op Bellingcat.com gelezen hoe jij opereerde. Zelfs een simpele regel dat je op recepties geen alcohol drinkt maar alleen doet alsóf, sloeg je in de wind. Tien cocktails, honderd sporen op sociale media, kwebbelen met vriendinnen: fout, fout, fout. Die naam ‘Maria Adela Kuhfeldt Rivera’ alleen al was vragen om moeilijkheden. Denk je dat ik ooit een succesvolle spion was geworden als ik mezelf ‘Fernando Grachvogel de la Feuerstein’ had genoemd?’ Maria Adela: ‘Sorry hoor Poetin, maar ik meen toch dat ik een ander soort vak uitoefende dan jij. Of gingen die Giovanni’s van de Navo soms met jóú mee naar een hotelkamer om militaire strategieën te verklappen? Liep jij soms rond in spannende lingerie? Laten we eerlijk zijn: aan een engerd met een pokerface verklapt niemand geheimen. Zelfs een dronken Italiaanse diplomate had haar mond gehouden als jij een KGB-gigolo was geweest!’ Poetin: ‘Ik ga hier niet op in. Je bent ontslagen én je krijgt acht jaar Siberië voor het beledigen en voor schut zetten van de Russische Federatie.’ Maria Adela: ‘Had je al bedacht dat ik aantrekkelijkheden bezit voor andere werkgevers?’ Poetin: ‘Ik kan niets bedenken. Er is nergens emplooi voor een alcoholische ouwe hoer.’ Maria Adela: ‘Sorry hoor Poetin, maar was jij nou spion of niet? Denk even goed na: ik heb jullie gedetailleerd gerapporteerd wat Giovanni, Jacques en Jim mij op intieme momenten verklapten over de Navo, maar ik kan Jacques en Jim natuurlijk óók interessante dingen vertellen over Russische plannen. Vergeet niet dat ik alles weet over de geheimen van de militaire inlichtingendienst. Ken je het woord ‘dubbelspion’? De laatste keer zei Jim nog tegen mij: ‘Maria Adela, jij hebt zo’n sexy accent, jij mag me 24 uur per dag bellen.’ Poetin: ‘Pfffff… oké, houd dan maar die Audi en dat penthouse, maar houd voortaan je kop!’ Maria Adela: ‘Nee Poetin, zo makkelijk kom je nu niet meer van me af. Als je wilt dat ik niet met de Navo ga praten, wil ik voor 9 uur een koffertje met 200 duizend dollar.’||https://www.volkskrant.nl/columns-opinie/getergde-poetin-belt-russische-spion-olga-kolobova~b3c61fbd/
2022-09-09||Charles bedankt zijn moeder in eerste toespraak als koning||In zijn eerste toespraak als koning beloofde de 73-jarige vorst dat hij zijn landgenoten zal dienen in de tijd die God hem nog zal gunnen, waarmee hij de belofte herhaalde die zijn moeder in 1947 deed op haar 21ste verjaardag. De vijf minuten durende videoboodschap, die eerder op de vrijdag in Buckingham Palace was opgenomen, werd vrijdagavond vertoond aan het begin van een gedenkdienst voor Elizabeth II in St Paul’s Cathedral. ’s Ochtends was Charles vanuit Schotland naar Londen gevlogen. Bij aankomst in het werkpaleis werd de Royal Standard gehesen, de koninklijke vlag die aangeeft dat de monarch in de residentie is. Charles sprak met de massaal opgekomen rouwende mensen en schudde handen bij de met bloemen behangen hekken van het paleis. Een vrouw kuste de hand van de nieuwe koning. Een zichtbaar emotionele Charles sprak de natie toe, met een foto van zijn moeder naast zich op tafel. Hij bevestigde dat zijn vrouw Camilla de titel Queen-Consort (koningin gemalin) krijgt, terwijl William en Kate prins en prinses van Wales worden. Tevens wenste hij Harry en Meghan alle geluk toe. Hij prees de karaktertrekken van zijn ‘darling mama’, zoals warmte, humor en haar ‘feilloze vermogen het beste in mensen te zien’. Hij sprak de hoop uit dat ‘een vlucht engelen haar op weg naar eeuwige rust toezingt’. Bij de dienst in St Paul’s waren tweeduizend Britten aanwezig, veelal gewone burgers. Er klonken lofliederen en de nieuwe premier Liz Truss las voor uit het Bijbelboek Romeinen. Zaterdag zal de nieuwe koning in St James’s Palace een ontmoeting hebben met Truss en haar ministersploeg. Charles benadrukte dat hij als koning helaas niet langer al zijn tijd en energie kan geven aan het liefdadigheidswerk en de onderwerpen waar hij zoveel om geeft. Na de dienst klonk het volkslied, dat nu God save the King heet.||https://www.volkskrant.nl/nieuws-achtergrond/charles-bedankt-zijn-moeder-in-eerste-toespraak-als-koning~b3efbf73/
2022-09-09||En zo dreigt ook deze parlementaire enquête weer een voorspelbare whodunit-serie te worden||‘Hier, een glaasje water,’ zegt de Kamerbode. Ik probeer snel een slokje te nemen. Mijn hand trilt. Vijf paar ogen kijken me indringend aan. Wantrouwen en achterdocht lees ik in hun blikken. Onzin, dat is verbeelding. Een parlementaire enquête gaat immers om waarheidsvinding. Het is geen tribunaal! Mijn innerlijke bezwerende woorden zijn net overtuigend genoeg om de ergste trilling in mijn handen te laten verdwijnen. Voor even. Het kruisverhoor begint. Tot ik zwetend wakker schrik. Mijn ver weggestopte Fyra-nachtmerrie steekt weer de kop op. Oorzaak is de parlementaire enquête over de gaswinning in Groningen. Sinds ik zelf destijds voor de parlementaire commissie Fyra moest verschijnen, ben ik gegrepen door het fenomeen. Een heftige ervaring. In potentie ook een krachtig instrument. Hoewel de Groninger gascrisis volgens een opiniepeiling van EenVandaag slechts op nummer tien van de crisisprioriteitenlijst van de Nederlandse bevolking staat, is het een belangrijk onderzoek. Vooral vanwege de lessen voor de toekomst. Met ruim zestig verhoren brengt de enquêtecommissie 63 jaar Gronings gas in beeld. Ze zet gedupeerde particulieren, die in angst leven door instortgevaar en al jaren op hun schadevergoeding wachten, in de spotlights. Evenals een toezichthouder, die vertelt hoe politiek, ministerie en oliebedrijven stelselmatig waarschuwingen over veiligheidsrisico’s van nieuwe aardbevingen negeerden. Oliebazen en ambtenaren met tegenstrijdige verklaringen. Acute vormen van vergeetachtigheid. Met elk verhoor wordt duidelijker wat er is gebeurd: veiligheid verloor het van geld. De enorme kloof tussen Den Haag en de regio wordt pijnlijk zichtbaar. De gevolgen zijn desastreus. Niet alleen voor de gedupeerde Groningers, maar ook voor het vertrouwen in de overheid en politiek. Helaas rijst ook nu als vanzelf de vraag: wie was er verantwoordelijk? Nog voor de commissie haar werk heeft afgerond en met conclusies is gekomen, tekent zich in de media al een hoofdschuldige af: Kamp, de oud-minister van Economische Zaken, die zelfs toen hij cruciale informatie kreeg niet tot actie overging.vrijdag moest hij zich verantwoorden voor zijn afwachtende houding. Verder dan dat er destijds een hoop onduidelijk was, kwam Kamp tijdens zijn weinig overtuigende verdediging niet. Al zal dat hem weinig deren, vermoed ik, want niet hij, maar de huidige staatssecretaris Vijlbrief van Mijnbouw is de sigaar. Verschillende media hinten al weken op zijn aftreden. Dat Vijlbrief helemaal geen rol heeft gespeeld in de besluitvorming – om ondanks de veiligheidsrisco’s vrolijk door te pompen – doet blijkbaar niet ter zake. ‘Dat zijn nou eenmaal de parlementaire mores’, schrijft een weekblad. Doodnormaal. En zo dreigt ook deze enquête weer een voorspelbare Whodunit-serie te worden, in plaats van een misschien saai maar degelijk feitenonderzoek met bruikbare lessen. Terwijl een parlementaire enquête juist daarvoor dient. Niet voor het aanwijzen van een schuldige. Enquêtevoorzitter Van der Lee vertelde bij de start dat zijn commissie, naast inzicht in de ontwrichtende en complexe werking van het gasdossier, ook een bijdrage wil leveren aan het oplossen van de problemen in Groningen. Dat klinkt sympathiek. Toch zie ik liever dat hij zich richt op waar de enquête voor bedoeld is: het werkelijk willen leren van fouten. Hopelijk ruilen de commissie maar ook de Tweede Kamer en het kabinet dit niet in voor de onder mediadruk veel gebruikte reflex van Barbertje-moet-hangen. Dan kan het gedoodverfde zoenoffer dat Hans Vijlbrief heet voortvarend verder met het oplossen van de Groningencrisis. Op een dag strepen we dan misschien tenminste één crisis van ons lijstje. En kan Groningen weer slapen, niet gestoord door weggestopte nachtmerries.||https://www.volkskrant.nl/columns-opinie/en-zo-dreigt-ook-deze-parlementaire-enquete-weer-een-voorspelbare-whodunit-serie-te-worden~ba9272cb/
2022-09-09||Wat is dat toch met die Schotten: ze willen onafhankelijkheid maar houden ook zielsveel van de Queen||Wat doet een Schotse republikein in een lange rij voor de residentie van de Britse koninklijke familie in Edinburgh? De 37-jarige Ken begrijpt er zelf niks van. ‘Normaal zit ik strontchagrijnig thuis tijdens feestdagen rond de koninklijke familie. Maar ik voel iets, het is heel merkwaardig, het is sterker dan toen mijn grootouders overleden.’ Hij schaamt zich zo dat hij hier in de rij staat, dat hij liever geen achternaam geeft. Want stel dat zijn republikeinse vrienden en mede-onafhankelijkheidsstrijders erachter komen dat hij twintig minuten in de motregen heeft gestaan voor Holyroodpalace. Niet eens in de rij om even te komen kijken, maar in de rij met de harde kern royal-aanhangers: de rij met mensen die een mooie foto willen maken van een ingelijst A4’tje aan het hek, met daarop een officiële mededeling van de Britse koninklijke familie. Schotland, het land waar koningin Elizabeth II donderdag overleed, heeft een ongemakkelijke band met de royals. Minder dan de helft van de bevolking wil de monarchie behouden, zo blijkt uit peilingen. Voor veel Schotten staan de royals voor niet-gekozen, ongewenste overheersing uit Londen. Een obstakel voor Schotse onafhankelijkheid. Nationalisten zullen zich altijd herinneren dat Elizabeth duidelijk maakte dat ze tegenstander was van een onafhankelijk Schotland. In 1977 zei ze de Schotse aspiraties ‘gemakkelijk te begrijpen’ om daaraan toe te voegen: ‘Maar ik kan niet vergeten dat ik gekroond ben tot koningin van het Verenigd Koninkrijk, van Groot-Brittannië en Noord-Ierland.’ In aanloop naar het Schotse referendum in 2014 waarschuwde ze dat Schotten ‘heel goed moesten nadenken over de toekomst’. Oud-premier David Cameron klapte na de uitslag uit de school door te zeggen dat de koningin tevreden ‘door de hoorn snorde’ toen hij haar informeerde dat de Schotten ‘nee’ hadden gestemd. De feestvreugde rond de Platinum Jubilee van Elizabeth was dit jaar beduidend zwakker in Schotland dan in de rest van het koninkrijk. Schotland deed niet mee met een project van de Britse regering om alle scholen een kinderboek te sturen ter ere van 70 jaar Elizabeth op de troon. Parlementariërs van de Green Party liepen weg tijdens een viering van het jubileum in het Schotse parlement. Langs wegen verschenen billboards met de tekst: ‘Make Elizabeth the Last #AbolishTheMonarchy.’ En toch staan er vrijdagmiddag Schotse nationalisten in de rij om een foto te maken van het koninklijke, zwart-witte A4’tje, bedrukt met drie zinnen: ‘De Koningin is deze middag vredig overleden op Balmoral. De Koning en The Queen Consort blijven vanavond in Balmoral en keren morgen terug naar Londen. Donderdag, 8 september 2022.’ Misschien komt het doordat Elizabeth zich als een van de weinigen gedroeg in de koninklijke familie, bedenkt Ken. ‘Ze deed geen racistische uitspraken, lag niet in beschamende echtscheidingen en was niet betrokken bij seksschandalen.’ Anderen in de rij zoeken het antwoord in de speciale relatie die Elizabeth had met de Schotten. ‘Het raakte me dat ze zo graag naar Balmoral Castle kwam’, zegt Janice Henderson, 63 jaar en een Olympus-zakcamera in de hand. ‘Balmoral is alles waar Schotland om draait. Heuvels, velden.’ Het kasteel in Aberdeenshire waar Elizabeth overleed, is de plek waar ze het liefst was. De plek waar de liefde van haar leven, prins Philip, haar in 1946 een aanzoek deed. De plek van de huwelijksreis in de jachthut. De plek van de barbecues tijdens maandenlange zomervakanties met het gezin. Philip die het vlees klaarmaakte, zij die na afloop de afwas deed. De Schotten bewaren ook warme herinneringen aan de officiële bezoeken van Elizabeth aan Schotland. Zoals haar bijzondere visite bij de kolenmijn Rothes Colliery, waar Elizabeth in 1958 met een mijnwerkershelm op en met een wit overal aan, 500 meter diep de grond in ging om zelf de schachten te zien. ‘Ze hield van Schotland, zij wist wie wij zijn’, zegt Henderson. ‘Hier kon ze zichzelf zijn, in tegenstelling tot daar in Westminster.’ Bij het uitspreken van Westminster maakt Henderson een wegwerpgebaar. En dan begint ze aan een betoog voor Schotse onafhankelijkheid dat eindigt met: ‘We worden overheerst door vreemdelingen uit Engeland. Wij verdienen beter!’ De populariteit van Elizabeth in Schotland verklaarde het voornemen van de Schotse National Party om Elizabeth als koningin te houden. Met haar breken zou te veel stemmen kosten. Maar nu is ze er niet meer. Wordt Elizabeth II na haar dood Elizabeth the Last in Schotland? Tegenstanders van Schotse onafhankelijkheid maken zich zorgen. ‘Het is zorgwekkend dat de Unie waarschijnlijk meer in gevaar is nu Elizabeth er niet meer is’, schrijft de bekende journalist Andrew Neil, een Schot, maar wonend in Londen, vrijdag in de Daily Mail. ‘Koning Charles zal net zoveel van Schotland houden als de koningin. Maar hij heeft simpelweg niet haar gezag.’ Hoe dichterbij het A4’tje komt, des te groter de spanning onder de wachtenden. ‘Ik geloof pas dat ze er niet meer is, als ik de officiële aankondiging gezien heb’, zegt Cosette Bolt, een student in de rij. Ze gaat de foto naar familieleden in het buitenland sturen ‘om te laten zien wat voor drama wij meemaken’. Henderson, de Schotse nationalist met de Olympus-camera, heeft andere plannen met de foto. Ze klikt wel tien keer en glundert dan. ‘Dit wordt de nieuwe bureaubladachtergrond op mijn laptop.’||https://www.volkskrant.nl/nieuws-achtergrond/wat-is-dat-toch-met-die-schotten-ze-willen-onafhankelijkheid-maar-houden-ook-zielsveel-van-de-queen~b55eda8c/
2022-09-09||Niemand weet wat de koningin werkelijk dacht of vond||Toen ik in 1964 correspondent in Londen werd, verliet Winston Churchill, Elizabeths eerste premier, het parlement. Een jaar later verhief Elizabeth op Buckingham Palace de Beatles tot Members of the British Empire. John Lennon reed rond in een ouderwetse Rolls Royce, maar wel in psychedelische kleuren. Swinging London. Ik keek mijn ogen uit. Een rariteitenkabinet. Tot mijn verbazing ontdekte ik dat de koningin alomtegenwoordig was en dat de Britten nog altijd officieel haar onderdanen zijn. Boeven gaan zelfs naar Her Majesty’s gevangenis en op iedere rode brievenbus staat een kroontje met daaronder EIIR (Elizabeth II Regina). Ik vond zelfs nog een oude brievenbus van koningin Victoria. In de Oranjes had ik me nooit echt verdiept, maar aan de Windsors was niet te ontsnappen. Irritant, maar ook fascinerend. Zij houden het sprookje als geen ander wonderwel in stand. Met hun tradities, rituelen en zeker ook schandalen. Zeer bij de tijd veranderden zij dat verhaal in een koninklijke soap, Goede Tijden, Slechte Tijden. Met als bonus dat de Britten weten wat theater is. Kijk naar het Lagerhuis, een en al drama. En ook dat gaat niet zonder de Queen. Boris Johnson liet de koningin het parlement schorsen, wat hij nooit had mogen doen. Hij moest zijn excuses aanbieden. En op de avond voor de begrafenis van haar echtgenoot prins Philip, die vorig jaar tijdens de strenge lockdown stierf, was het op Downing Street een vrolijke boel. Weer moest Johnson zich verontschuldigen. Wat moet het haar goed hebben gedaan hem nog net voor haar dood de deur te wijzen. Het zijn allemaal veronderstellingen, want – en dat maakt het extra interessant – niemand weet wat de koningin werkelijk dacht of vond. Dat is nog altijd het geheim van Buckingham; zo nu en dan gaf ze iets prijs, zoals bij het bezoek van de toenmalige president Trump. Toen droeg zij een broche die ze van diens voorganger Obama had gekregen. Zij was de goede fee die zich er heel goed van bewust was dat de monarchie het daglicht niet kan verdragen. Haar koninkrijk raakte in verval, en daarom was het haar taak dat zo goed mogelijk te verdoezelen. Zij speelde haar rol ontroerend mooi en was de vlag die de lading dekte. De soap krijgt een nieuwe hoofdrolspeler. Maar Elizabeth II zorgde ervoor dat haar ongetwijfeld grandioze begrafenis zal bewijzen, dat althans qua dramatiek , nog altijd geldt: Britannia rules the waves. Ik zou hier kunnen beweren dat ik de Britse koningin als correspondent in Londen altijd op de voet heb gevolgd en dat ik haar een warm hart toedroeg, maar daarmee zou ik de waarheid geweld aandoen. Queen Elizabeth II interesseerde me niet bovenmatig, de poppenkast waarvan ze deel uitmaakte vond ik – net als die van ons – meestal lachwekkend en de intriges ten paleize waarover je soms las in de Britse media gaf ik plichtsgetrouw door aan de lezers van de Volkskrant die wel in de avonturen van de royals waren geïnteresseerd. Dat waren er trouwens best veel, vooral ten tijde van het drama rond prinses Diana. Vreemd genoeg groeide haar dood uit tot een van de journalistiek bepalende momenten van mijn Engelse jaren. In september 1997 kwam de ware aard van het Britse volk en de Britse samenleving scherper dan ooit naar voren, evenals de ware aard van het koninklijk huis en het staatshoofd. Het volk, heel on-Brits, huilde. Het koninklijk huis had geen idee hoe het moest reageren, anders dan stoïcijns en ogenschijnlijk onaangedaan. En de ex-schoonmoeder van de beroemdste vrouw ter wereld gedroeg zich als de arrogante aristocrate van Duitse komaf die ze feitelijk is – aanvankelijk weigerde ze zelfs naar Londen te komen. Pas toen premier Blair er indringend op had aangedrongen dat ze haar onderdanen zou toespreken omdat er anders een pr-fiasco dreigde, ging ze overstag, liet de vlag op het paleis halfstok hangen en verscheen voor de camera’s. Wat je zag, was een verkrampte oude dame die empathie speelde. Ik heb de koningin maar een keer live gezien. Dat was in 1999 op de renbaan van Ascot, tijdens wat Royal Ascot heet (sinds 1711), de koninklijke week met paardenraces op de beroemdste baan van Europa. Ik had een peperduur ticket aangeschaft voor het hoogst haalbare, de Grandstand-tribune naast de Royal Enclosure, de afgescheiden ruimte waar de royals en degenen uit hun kring naar de paarden kwamen kijken. Opvallend waren de hoeden van de vrouwen – Ascot is eigenlijk een mode-evenement. Ik wachtte op de koninklijke familie, zoals iedereen om me heen, want het was bekend dat de koningin tijdens Royal Ascot nooit een racedag oversloeg, de beste paarden uit haar stal namen deel. ‘Op Ascot kun je voelen, zien en ruiken hoe anders we zijn’, had een Engelse kennis gezegd, ‘hoe anders we wíllen zijn.’ Lords uit de shires in Bentleys en Rollsen, de nouveau-riche in koetsen met vierspan. Beurshandelaren die de speciale trein van Waterloo Station hadden genomen en hun geld nu eens inzetten op paarden. Om twee uur maakte de Britse koningin onder gejuich haar entree, samen met haar echtgenoot Philip en het koninklijk gevolg. Haar moeder (toen 99) was er ook nog bij, ze was dol op een gokje. De koninklijke stoet begaf zich naar de Royal Enclosure. Wie zich toegang heeft weten te verschaffen tot die heilige ruimte, hoort bij het Engelse establishment. Ascots befaamde bolhoedenbrigade controleerde een en ander, vanaf de Grandstand keek de Britse middle-class toe – het plebs stond voor een luizige 15 euro in de Silver Ring Enclosure. Ascot bleek de levende weerspiegeling van de Engelse klassemaatschappij, met de koningin boven aan de pyramide. Toen zag ik een kleine vrouw die door een verrekijker naar de race course keek. Om haar heen – maar op afstand – stond de fine fleur van de Britse samenleving. Het was de koningin die, had ik weleens gehoord, meer om paarden dan om mensen gaf. ‘Braaf, onverstoorbaar en eerlijk’, kopte ik boven een necrologie over koningin Elizabeth die ik in 2002 klaarzette voor het geval dat. Ze had toen net haar gouden jubileum gevierd. Dat ze nog twintig jaar koningin zou blijven en ook haar diamanten en platina jubilea zou vieren kon ik ook niet vermoeden. Op een zogenoemde Garden Party voor buitenlandse correspondenten op Buckingham Palace dat jaar vond ik haar al een oud dametje dat minzaam glimlachend voorbijliep op weg naar de thee. Maar de kop van toen geldt nog steeds. Terwijl de leden van het Britse koningshuis in de bijna duizendjarige geschiedenis zich continu in een poel van ellende stortte, onder wie ook haar eigen kinderen, bleef zij het ideale rolmodel. Ze vergaloppeerde zich nooit, liet zich niet uit de tent lokken en bleef de stabiele factor in een tumultueus tijdperk van het verlies van het imperium, in en uit de EU, de swinging sixties, punk en cool Britain van de jaren tachtig. Zij had geen boodschap aan de tijdgeest, was de stabiele factor voor het land, de monarchie en haar gezin zonder ergens haar stempel op te drukken. ‘Het braafste meisje van de klas’, concludeerden tientallen biografen die geen faux pas konden vinden. Ze meed superlatieven. Toen haar speechwriter een keer schreef dat het erg fijn was om in Kingston upon Hull te zijn, schrapte ze meteen het woord erg. Ze had een minzame glimlach maar daaronder school ook een kille vrouw die zich altijd bewust was van het glazen huis waarin ze leefde. Zolang zij geen brokken maakte, kon de monarchie overleven. Langdurig respect was veel belangrijker dan kortstondige populariteit. Ook daarin was ze heel traditioneel. Het beste is nu de necrologie over Charles III te gaan schrijven voor het geval dat. Hij zal vast het een en ander willen moderniseren. In tegenstelling tot zijn moeder heeft hij sterke opinies. Hopelijk loopt het met hem niet af zoals met zijn verre voorganger Charles 1 die hier Karel 1 werd genoemd. Zijn koningschap eindigde met een onthoofding en een republiek. In de vierenhalf jaar dat ik in Londen woonde, was het als vanouds een komen en gaan van politici, schandalen, crises en de soms eindeloze motregen: de drizzle. Van het staartje van het premierschap van de flamboyante Tony Blair, de oersaaie Gordon Brown tot de komst van de aalgladde David Cameron. Groot-Brittannië is een bijzonder land, met bijvoorbeeld een kloof tussen arm en rijk waarbij die in Nederland verbleekt – ga maar eens kijken in de eindeloze council estates. En een meedogenloos medialandschap waarin een molshoop razendsnel in een vulkaan kan veranderen. Maar achter al dat tumult was er altijd een constante factor die een zekere rust uitstraalde: de koningin. Niet dat ze veel in het nieuws was, of veel bijzonders deed. Integendeel. Ze wás er gewoon, als water uit de kraan. Een paar maal was ik te gast op Buckingham Palace, onder meer bij de 88ste verjaardag van haar echtgenoot prins Philip, die een rondje handen schudden deed met buitenlandse correspondenten. Hiervoor werden door de staf strakke instructies uitgevaardigd: voor mannen was ‘het minimaal acceptabele’ een pak met stropdas, waarbij jasje en das nooit uit mogen. Ter begroeting van de prins werd een korte buiging met de nek geëist. Het was moeilijk om niet onder de indruk te raken. We stonden in een paleis met 430 kamers en 450 personeelsleden. Een paleis voor slechts twee mensen, in het bezit van elfduizend schilderijen, waaronder honderden Hollandse meesters. Op het enorme binnenplein werd het gravel driemaal daags aangeharkt om ‘storende’ voetstappen te wissen. Het doel was natuurlijk om Britse grandeur, traditie en onkreukbaarheid uit te stralen, naar het buiten- maar ook binnenland. Want Elizabeth wist als geen ander dat haar instituut – bijgenaamd The Firm – permanent werd bedreigd. Haar naaste familieleden deden ook toen al hun uiterste beste de reputatie van het koningshuis te besmeuren, en slaagden daar glansrijk in. Haar lievelingszoon Andrew gold als boef die onder het mom van Britse handelsgezant de wereld rondvloog naar feestjes van dubieuze machthebbers en superrijken – van de familie Kadhafi tot Oezbeekse olichargen. ‘Lang voordat hij begon om te gaan met Jeffrey Epstein, de veroordeelde pedofiel en hedgefund-miljardair, toonde Andrew al de bereidheid zich te omringen met mensen met wie zijn moeder nog niet dood in een greppel gevonden zou willen worden’, schreef The Times destijds. Maar échte schade bleef steevast uit, door de onberispelijke reputatie van Elizabeth, die boven iedereen uit torende. Juist door zo weinig mogelijk te doen of te zeggen, wat haar ook een reputatie van kilheid opleverde. Don’t rock the boat.||https://www.volkskrant.nl/nieuws-achtergrond/niemand-weet-wat-de-koningin-werkelijk-dacht-of-vond~b58536ee/
2022-09-09||Wat willen de inwoners van de Zweedse probleemwijk Botkyrka zelf?||Al van jongs af aan weet Jonathan Birhanu dat er twee groepen mensen in zijn buurt wonen, en dat je bij één van hen uit de buurt moet blijven. Hij noemt die groep de mensen die met slechte dingen bezig zijn. Misdaad, drugs, geweld. ‘Mijn moeder zei weleens: ‘Die jongen is niet jouw vriend.’ Dan vroeg ik: ‘Hoezo?’ Later begreep ik dat die jongen met slechte dingen bezig was. Als iemand vraagt hoe je weet of iemand fout is, zeg ik altijd: Vraag het aan je moeder.’ De 21-jarige Birhanu, kind van een Somalische moeder en Zweedse vader, leidt ons met zijn pitbull Neo door zijn buurt in Botkyrka, een van de Zweedse steden die lijdt onder toenemend bendegeweld. Vanwege de vele schietpartijen staat de plek al een tijd op de radar van de politie. Ze wordt ook vaak genoemd door politici, in ieder geval nu, want zondag zijn er verkiezingen. Premier Magdalena Andersson was hier zondag op campagne. De dag erna werd iemand neergeschoten. Birhanu: ‘Het is een economisch probleem. De verleiding om het verkeerde pad op te gaan is hier groot.’ Botkyrka ligt ten zuiden van Stockholm aan het einde van de metrolijn. De werkloosheid is er hoog, op de scholen scoren leerlingen ondermaats en de bewoners – van wie 60 procent een migratie-achtergrond heeft – leven in kleine driekamerappartementen in flats uit de jaren zeventig. Maar Zweedse achterbuurten zijn nog altijd het aanzien waard, ook Botkyrka. Het is er groen, op een paar honderd meter ligt een prachtige baai en in het afgebladderde maar schone winkelcentrum (een supermarkt, een kapper, twee shoarmazaken en een Assyrisch koffiehuis) drentelen moeders met kinderen. De uitlaatroute van Birhanu’s hond ligt langs een vers gemaaid cricketveld. ‘Hier spelen de Pakistanen. Ze schijnen een goed team te hebben.’ Birhanu, die een baan heeft en met autistische patiënten werkt, benadrukt dat het een fijne buurt is. Dat zegt ook Mariem Haddaji (25), een ict-student die 3,5 jaar geleden uit Marokko voor haar huwelijk naar Zweden kwam. Ze is met haar dochtertje in de kinderwagen op weg naar huis. ‘Het is een prima wijk, lekker groen’, zegt ze in vloeiend Zweeds. ‘Alleen wel onveilig natuurlijk, met die gangsters.’ De politie telde sinds 2018 zo’n veertig schietpartijen in Botkyrka. Er vielen zeven doden en minstens zoveel zwaargewonden. Elke bewoner heeft ervaring met dit geweld. In april werd het verjaardagsfeestje van Haddaji’s dochter opgeschrikt door schoten. Birhanu was een keer Neo aan het uitlaten toen er vlakbij werd gevuurd. Toch zegt hij: ‘Je hebt er geen last van, als je je met je eigen zaken bemoeit.’ Helaas is dat niet altijd waar. Op het parkeerterrein bij de McDonald’s in Botkyrka hangt een bordje ter nagedachtenis aan de 12-jarige Adriana die hier twee jaar geleden werd doodgeschoten met een kalasjnikov. De schutter had het gemunt op twee bendeleden maar vermoordde het kind, dat haar hond aan het uitlaten was. De moeder van Adriana was woensdagavond aanwezig bij het premiersdebat tussen Andersson en Ulf Kristersson, leider van de grootste oppositiepartij, de conservatief-liberale Gematigden. ‘Hoe denk je dat het voelt om je 12-jarige dochter te verliezen omdat jullie de bendes niet hebben kunnen stoppen?’, vroeg ze. Er volgde een lange stilte. De Zweedse partijen hebben zich voor de verkiezingen traditiegetrouw aan een rechts of een links blok verbonden. De afgelopen jaren regeerde het linkse blok met een minieme meerderheid. Nu hoopt Kristersson, met steun van de radicaal-rechtse Zweden Democraten, op een overwinning van het rechtse blok. Zijn campagne zette zwaar in op de bendecriminaliteit. ‘Nu gaan we orde op zaken stellen in Zweden’, luidde zijn slogan. Hij belooft meer politieagenten en (nog) zwaardere straffen. Volgens Birhanu is het gebrek aan vertrouwen in de autoriteiten het grootste probleem. Zijn vrienden die wel over het randje zijn gegaan, voelen zich geen deel van de samenleving. Ze worden om de haverklap gecontroleerd door de politie, hij zelf ook. Wie een grote mond heeft, vertelt hij, wordt door kilometers verderop in een bos gedropt. ‘Ze komen thuis met een nog grotere haat tegen de politie.’ Een ander probleem is volgens hem dat zoveel kinderen uit huis worden geplaatst door de ‘machtige’ sociale dienst. Dat gebeurde ook met zijn eigen zusje, op haar 15de, nadat de school aan de bel had getrokken. Birhanu wil er niet al teveel op ingaan. Wel zegt hij: ‘Het probleem is: ze komen slechter terug dan ze gingen. En ze leren anderen kennen die met dezelfde slechte dingen bezig zijn.’ De gemeente Botkyrka doet haar best, ziet Birhanu. Vanuit een hoger gelegen parkeerplaats, met zicht op de buurt, wijst hij naar zijn eigen oude basisschool. Daar beginnen ze al in de kleuterklas met een preventieprogramma. Met een poppenspel proberen docenten duidelijk te maken dat jeugdbendes geen goed voorbeeld zijn. Naast het cricketveld ligt een gloednieuw voetbalveld. Birhanu ziet zelf het meeste heil in het legaliseren van drugs, om de macht van de bendes te breken. Daarnaast moet er volgens hem een goed getuigenbeschermingsprogramma komen, want nu wil niemand praten met de politie. ‘Je krijgt er niks voor terug en als je het doet, ben je zo goed als dood.’ De Zweeds-Marokkaanse Haddaji gaat op de Milieupartij stemmen, omdat ze meer groen wil in de wijk. Maar als het gaat om de criminaliteitsbestrijding, is ze voor een harde aanpak. Jonge schutters mogen van haar best volgens het volwassenenrecht berecht worden, om andere potentiële daders af te schrikken. Ze ziet ook wel iets in een voorstel van de Zweden Democraten om 9-jarigen publieke taakstraffen te geven. ‘Ik zie te veel kinderen die met hun gedrag en uiterlijk gangsters imiteren.’ Minstens zo belangrijk is meer begeleiding door jongerenwerkers. Jongeren moeten volgens Haddaji tijd en ruimte krijgen een eigen identiteit te vinden, in plaats van een gangsteridentiteit. Niemand in de wijk gelooft in een snelle oplossing. Haddaji wil de inspanningen niet afwachten. ‘Als ik elders een appartement vind, zijn we vertrokken.’||https://www.volkskrant.nl/nieuws-achtergrond/wat-willen-de-inwoners-van-de-zweedse-probleemwijk-botkyrka-zelf~bad8332a/
2022-09-09||Welke macht heeft de koning van het Verenigd Koninkrijk nog?||Als koning Charles III het niet eens is met een in het parlement aangenomen wet, dan kan hij die blokkeren. Hij kan op eigen houtje de minister-president ontslaan als die hem niet zint, kan weigeren het parlement te ontbinden als de premier hier om vraagt en heeft de macht landen de oorlog te verklaren. Althans, dat is in theorie allemaal zo. De praktijk is anders. De laatste keer dat een Britse monarch weigerde een wet te ondertekenen, was bijvoorbeeld in 1708. Tegenwoordig is de macht die hoort bij de ‘royal prerogative’ – het koninklijke voorrecht – uitbesteed aan het Britse kabinet. De beperkingen zijn overigens veelal niet per wet geregeld: het gaat om zwaarwegende conventies. Toch is het niet ondenkbaar dat de vorst enige macht kan aanwenden. Zo zette The Guardian begin vorig jaar de schijnwerper op het zogeheten ‘royal consent’, de koninklijke goedkeuring. Aankomende wetsvoorstellen die directe invloed hebben op het koninklijk huis, moeten eerst langs de vorst. Die gaat altijd akkoord, is het gebruik, maar uit documenten van de National Archives zou blijken dat het koninklijk huis in de jaren zeventig na enig lobbywerk achter de schermen wel wetsvoorstellen aangepast kreeg. Het ging onder meer om een wet die tot transparantie moest leiden over de financiën van het koningshuis. Het staatshoofd werd ervan uitgezonderd. Van dergelijke onderonsjes worden geen notulen gemaakt en er mag niets over naar buiten komen. De koning zal de premier nergens toe kunnen dwingen en dient politiek neutraal te blijven, maar kan wel invloed uitoefenen met ‘adviezen en waarschuwingen’, zoals het Koninklijk Huis schrijft. Charles zal niet alleen de premier over de vloer krijgen. Als formele baas van het Britse leger ontvangt hij bijvoorbeeld notulen van vergaderingen die de nationale veiligheid betreffen, een zaak waarover hij geregeld zal spreken met de minister van Defensie. Daarnaast zal hij achter gesloten deuren gesprekken voeren met allerlei andere gewichtige bezoekers, van buitenlandse diplomaten tot religieuze leiders. Hij is koning van maar liefst veertien andere landen, waaronder Canada, Australië, de Bahama’s en de Salomonseilanden. Ook hier zal hij dus op munten en postzegels verschijnen, en zullen bewindslieden en soldaten trouw aan hem zweren. Deze landen zijn stuk voor stuk lid van het Gemenebest van Naties: de Commonwealth. Dit samenwerkingsverband komt voort uit het Britse Rijk en Charles is er als Britse koning de ceremoniële voorzitter van. De afgelopen decennia heeft de Commonwealth sterk aan belang ingeboet, en het aantal leden dat de Britse monarch als staatshoofd wil, krimpt. Het is tekenend voor de afgebrokkelde status van het Verenigd Koninkrijk als wereldmacht. Vorig jaar nog koos de Caribische eilandstaat Barbados ervoor een republiek te worden. Veelzeggend is een toespraak die Charles deze zomer gaf. Hij benadrukte dat elke lidstaat zelf mag weten of hij nog een monarchie wil zijn, en dat het proces om een republiek te worden volgens hem ‘kalm en zonder wrok’ kan verlopen. Zeker. Zo heeft Charles als enige Brit geen paspoort nodig als hij naar het buitenland wil, volgens het koninklijk huis. Verder is aan de speciale privileges van de vorst duidelijk terug te zien dat het Britse wetboek op vele honderden jaren geschiedenis stoelt. Naast alle belangwekkende zaken over het ontbinden van parlementen en benoemen van premiers, geeft de ‘royal prerogative’ Charles bijvoorbeeld het recht om alle walvissen, dolfijnen en steuren in Britse wateren op te eisen als zijn bezit. Verder is de koning, naast twee eeuwenoude kledingwinkels in Londen, de enige die formeel aanspraak mag maken op knobbelzwanen. De watervogels waren ooit een kostbare delicatesse. Afgevaardigden van de drie partijen gingen jaarlijks de Thames om de aantallen zwanen te tellen en onder te verdelen, het zogeheten swan upping. Dit gebeurt nog altijd, maar vooral om te controleren hoe het met de beschermde dieren gaat.||https://www.volkskrant.nl/nieuws-achtergrond/welke-macht-heeft-de-koning-van-het-verenigd-koninkrijk-nog~b6c9a6e9/
2022-09-09||Wat gaat er voor u, de patiënt, de komende jaren veranderen in de zorg?||Het ‘Integraal Zorgakkoord’ (IZA) is geen vrolijk stemmende lectuur en niet alleen omdat het zoveel bureaucratisch jargon bevat. De ‘zorgkwaliteit’ staat onder druk, artsen en verpleegkundigen gaan gebukt onder een hoge werkdruk, de al jaren stijgende zorgkosten kunnen niet blijven stijgen, en extra mensen om die groeiende zorgvraag op te vangen zijn er ook al niet. Dus dat zal ‘grofweg met hetzelfde aantal mensen’ moeten gebeuren. De bezweringsformule die dit mogelijk moet gaan maken heet ‘passende zorg’. Zorg in samenspraak met de patiënt, zo veel mogelijk digitaal, duurzaam en efficiënt, niet in een duur ziekenhuis als het ook thuis kan, en hopelijk arbeid- en geldbesparend. De coalitie heeft er alvast een besparing van structureel 1,1 miljard euro voor ingeboekt. Het betekent ook dat het basispakket van de zorgverzekering ontdaan moet worden van alle zorg die bewezen niet-effectief is; een wens die al jarenlang bovenaan de wensenlijstjes van de beleidsmakers staat. ‘Maar dit zijn taaie processen’, zegt Wim van Harten, bestuurder van ziekenhuis Rijnstate in Arnhem en hoogleraar zorgtechnologie. ‘Bovendien heb ik nog nooit betrouwbare cijfers gezien van de hoeveelheid bewezen ineffectieve zorg en wat dat concreet voor instelling x of y betekent.’ Een zorgwekkende ontwikkeling bovendien, vindt Armand Girbes, hoofd van de intensive care van het Amsterdam UMC. ‘Ik ben bevreesd voor de terreur van de epidemiologische en gezondheidseconomische perspectieven, waarbij gerandomiseerde onderzoeken de gouden standaard zijn, omdat de inhoud van het artsenvak niet begrepen wordt.’ Voorbeeld volgens de arts: in de jaren negentig legde Girbes patiënten al op hun buik tijdens de beademing, ‘omdat ik de fysiologie begrijp’. In de eerste jaren van deze eeuw zou uit een onderzoek blijken dat deze manier van beademen niet leidde tot levensverlenging bij patiënten, ‘maar ik stond naast de patiënt aan het bed en zag dat het werkte’. Weer tien jaar later volgde uit een nieuwe studie dan toch het bewijs van het nut van de buikligging bij beademing. Girbes: ‘Dat is dus het gevaar als je alleen de epidemiologische waarheid volgt. Dan is de hand vasthouden van een stervende patiënt ook geen bewezen zorg.’ Het weren van zorg uit het basispakket vergt daarnaast een rechte rug van politici, zegt Marco Varkevisser, hoogleraar marktordening in de zorg aan het Erasmus Universiteit Rotterdam. Want een akkoord als het IZA is goed in het schetsen van vooruitzichten waar iedereen het mee eens kan zijn, maar echt spannend wordt het pas als er werkelijk knopen moeten worden doorgehakt. ‘De Wetenschappelijke Raad voor Regeringsbeleid heeft al eerder gewaarschuwd dat we, als we de zorg beheersbaar willen houden, als maatschappij een fundamenteel debat moeten voeren welke medische handelingen die we wel kunnen, in sommige gevallen toch niet meer zullen doen.’ Knie-operaties vanaf een bepaalde leeftijd bijvoorbeeld, medicijnen die levensreddend zijn maar ook te duur, logopedie bij kinderen. Varkevisser: ‘We zullen in de situatie komen dat dit soort beslissingen nodig zijn. Dan moet de Tweede Kamer, die uiteindelijk over de samenstelling van het basispakket gaat, beslissingen durven te nemen.’ Liefst 110 keer wordt in het IZA gesproken over de digitalisering van de zorg. Tot grote vreugde van de Patiëntenfederatie. De zorg nu is namelijk veel te ouderwets georganiseerd, vindt directeur Dianda Veldman. De transformatie die de supermarkten en banken allang hebben ondergaan, moet in de zorg met dit akkoord van de grond komen. Angst dat zorg en digitalisering niet samengaan, heeft Veldman niet. ‘Het is juist fijn dat veel meer digitaal kan. Het enige moment van zorg dat patiënten nu vaak krijgen, is als zij naar de spreekkamer gaan. Het is beter als dat op elk moment van de dag kan, als je vanuit huis of vanuit werk contact met de zorgprofessional kunt hebben, dat je niet vrij hoeft te nemen omdat je met zieke ouder mee naar het ziekenhuis moet.’ Niet alleen moeten patiënten met de zorgverlener de inhoud van een behandeling bespreken, maar ook de manier waarop die behandeling gaat plaatsvinden. De afspraak is dat in 2026 elke zorgaanbieder 70 procent van de zorg die digitaal kan ook werkelijk digitaal aanbiedt, en dat minstens de helft van de patiënten daar gebruik van moet maken. Let wel, zegt Van Harten. ‘Beleidsmakers gaan er vaak vanuit dat digitale zorg ook goedkoper is. Dat is lang niet altijd het geval. En er is een belangrijke groep, onder wie ouderen en mensen uit een laag sociaal-economische klasse met beperkte digitale vaardigheden, die juist wel grote zorgverbruikers zijn.’ Niet voor het eerst beloven de zorgpartijen in het IZA dat de ellenlange wachtlijsten in de GGZ binnenkort – in dit geval: 2027– tot het verleden zullen behoren. Daarvoor toveren ze een onverwachte vondst uit de stapels beleidspapier. Elke regio krijgt kleinschalige ‘mentale gezondheidscentra’, naar een voorbeeld van twee Brabantse ggz-organisaties die zulke centra hebben opgetuigd. Mensen met mentale problemen kunnen daar, dicht bij de eigen wijk of stad, terecht voor een ‘verkennend gesprek’: wat zijn de problemen, spelen er schulden, komt de neerslachtigheid wellicht door woonproblemen, is er iets aan de hand op het werk? De gedachte is dat medische zorg lang niet altijd de oplossing is, maar dat bijvoorbeeld schuldhulpverlening, een coach op werk, of een gesprek met de woningbouwcorporatie meer perspectief bieden. Medewerkers van de centra helpen ook met die contacten. De hoop is dat er op deze manier 50 duizend patiënten per jaar minder in de ggz belanden. Nog zo’n heet hangijzer waar Kamer, verzekeraars en zorgorganisatie al jarenlang ritueel omheen dansen: de positie van de ongecontracteerde zorgverlener, beter bekend onder het label ‘vrije artsen keuze’. In ons zorgstelsel sluiten zorgverzekeraars contracten met zorgaanbieders waarin afspraken staan over de tarieven en de inhoud van de zorg. Maar zorgverleners kunnen er ook voor kiezen geen contract af te sluiten (dat gebeurt vooral veel in de GGZ en de wijkverpleging): dan kunnen zij zonder afspraken met de zorgverzekeraar hun werk doen, maar krijgen zij ook minder uitbetaald. Dat is gemiddeld 75 tot 80 procent van het tarief van hun gecontracteerde collega’s. Dat percentage is het gevolg van rechtszaken. Patiënten moeten altijd op een voor hen betaalbare manier bij elke zorgverlener die zij wensen terecht kunnen. In het jargon: er mogen geen onoverkomelijke ‘hinderpalen’ zijn. Om de agenda van passende zorg te laten slagen, moet het aandeel gecontracteerde zorg omhoog, vinden de IZA-partijen. Daarom komen zij met twee maatregelen. Ten eerste: ongecontracteerde zorgaanbieders moeten voorafgaand aan het behandeltraject een offerte opstellen waarin zij duidelijk vermelden hoeveel de behandeling de patiënt gaat kosten. Ten tweede: de vergoeding voor ongecontracteerde zorg gaat omlaag. Bij die laatste maatregel hoort wel een disclaimer: de verlaging van die vergoeding mag niet ten koste gaan van het hinderpaalcriterium. ‘Een onmogelijke spagaat’, zegt hoogleraar Varkevisser. ‘Als je de vergoeding verlaagt om te stimuleren dat mensen gecontracteerde zorg gaan gebruiken, is een hinderpaal dus precies wat je beoogt. Dat criterium moet je dan buitenspel zetten, anders is het een wassen neus.’ Overigens kan ook de Patiëntenfederatie, toch groot voorstander van de vrije-artsenkeuze, zich vinden in de wens voor meer gecontracteerde zorg. Directeur Veldman: ‘Wij vinden dat patiënten moeten kunnen kiezen uit een breed aanbod van zorgaanbieders. Daarom hebben we afgesproken dat zorgverzekeraars meer partijen gaan contracteren, ook nieuwe partijen die met een innovatieve aanpak komen. Patiënten komen vaak onbedoeld en ongewild uit bij een ongecontracteerde aanbieder. Daar komen ze pas achter als ze moeten betalen. Daarom hebben we ook afgesproken dat er betere voorlichting moet komen over ongecontracteerde zorg.’ Voor het eerst is er in een dergelijk zorgakkoord ruime aandacht voor preventie, zegt Jochen Mierau, hoogleraar economie van de volksgezondheid. ‘Dat is een omslag. De brede oorzaken waardoor mensen ziek zijn, staan behoorlijk centraal. De nadruk op eigen regie, en het uitgangspunt dat mensen volledig zelf verantwoordelijk zijn voor hun gezondheid, is vaarwel gezegd.’ Concrete doelen zijn er ook. Zo moeten de gezondheidsverschillen tussen mensen uit een lage sociaal-economische klasse en uit een hoge met 30 procent afnemen. Ook moeten minder mensen ziek worden door hun leefomgeving of ongezonde leefstijl. Jammer is wel, zegt Mierau, dat de data die wetenschappers kunnen helpen bij het onderzoeken van de gezondheidsverschillen, of die gemeenten goed zouden kunnen gebruiken om hun inwoners te begeleiden, ook met het IZA ongebruikt ‘in een kluis’ blijven liggen bij bijvoorbeeld de zorgverzekeraars. Die mogen ze vanwege privacywetgeving niet delen. Mierau: ‘Zorg er nou voor dat deze gezondheidsdata, mits anoniem, gebruikt kunnen worden voor onderzoek. Nu kunnen we er bijna niet bij, en dat vertraagt de overgang van de aandacht voor ziekte naar de aandacht voor gezondheid. Nu meten we vooral op ziekte in de ziekenhuizen en dus sturen we op ziekte.’ U kunt straks niet meer in elk ziekenhuis voor elke behandeling terecht. In het IZA spreken de zorgpartijen af dat de zogeheten volumenormen voor bepaalde aandoeningen omhoog gaan. Oftewel: gespecialiseerde ingrepen moeten ziekenhuizen minimaal 50 (of 100) keer per jaar doen. Doen ze er minder, dan verdwijnt die ingreep uit het ziekenhuis. Het gaat in eerste instantie om specialistische oncologie-operaties en vaatchirurgische ingrepen. Logisch, vindt ziekenhuisbestuurder Van Harten. ‘Onze kennis neemt toe, de technologie neemt toe, personeel wordt schaarser, we krijgen steeds meer informatie over de kwaliteit van behandelingen. Dan is het onvermijdelijk dat je zorg gaat concentreren, zodat artsen zich verder kunnen specialiseren. Dat gebeurt overal in de westerse wereld.’ De genoemde aantallen van minimaal 50 of 100 behandelingen is daarbij ‘een greep in de lucht’, zegt Van Harten. ‘Maar nu geldt vaak een minimum van twintig. Het is wel duidelijk dat dat te weinig is.’ ‘Het is een beweging waar we blij mee zijn’, zegt Veldman van de Patiëntenfederatie. ‘Bijvoorbeeld operaties bij blaaskanker zijn ontzettend complex, je kunt als chirurg allerlei andere dingen raken in het lichaam. Het is onverantwoord daarmee door te gaan als je te weinig van dit soort operaties per jaar doet.’ Daarbij is het wel belangrijk, zegt Veldman, dat patiënten dan niet ook voor alle controles naar een ziekenhuis 50 kilometer verderop moeten. ‘Voor een eenmalige ingreep is dat natuurlijk niet erg, maar de rest van de zorg moet gewoon dicht bij huis kunnen.’ Na de eerste ‘tranche’ aan concentratie-geschikte behandelingen, gaan de zorgpartijen aan een ‘Ronde Tafel’ bekijken welke aandoeningen nog meer in aanmerking komen voor concentratie, wat voor gevolgen dat heeft voor welk ziekenhuis, en welke ziekenhuizen dan geschikt zijn voor welke aandoeningen. ‘Een garantie voor een langdurig en tijdsintensief overlegtraject’, zegt hoogleraar Varkevisser. ‘Als je concentratie op grote schaal gaat uitrollen, heeft dat grote gevolgen voor de machtsverhoudingen in het zorgveld.’||https://www.volkskrant.nl/wetenschap/wat-gaat-er-voor-u-de-patient-de-komende-jaren-veranderen-in-de-zorg~b03d9628/
2022-09-09||DNB: meer ‘gerichte’ aanpak nodig bij fraudebestrijding||De toezichthouder heeft twijfels over de effectiviteit van het huidige anti-witwasbeleid. De speciale afdelingen waar banken klanten en transacties monitoren om fraude te bestrijden, kosten de instellingen klauwen met geld zonder het gewenste resultaat te bereiken. Als het aan DNB ligt, gaan de banken zich daarom voortaan vooral richten op klanten met hoge risico’s. Als toezichthouder moet DNB controleren of de banken en financiële instellingen de Wet ter voorkoming van witwassen en financiering van terrorisme (Wwft) voldoende naleven. Dat bleek de afgelopen jaren niet altijd het geval te zijn. Onder meer ING, Rabobank en ABN Amro werden beboet, omdat de fraudebestrijding ernstig tekortschoot: klanten werden niet gescreend en transacties niet gemonitord. De banken hebben inmiddels een zogenoemd ‘hersteltraject’ ingezet om de dossiers op orde te krijgen. Maar dat brengt omvangrijke investeringen met zich mee, schrijven de onderzoekers. Zo kost het anti-witwasprogramma van de ABN Amro, waarvoor inmiddels een kwart van de medewerkers werkzaam is, dit jaar 465 miljoen euro. Een nieuwe, meer risicogebaseerde aanpak zou die kosten en de werklast voor banken moeten verminderen. Bovendien wil DNB met de nieuwe aanpak voorkomen dat onschuldige klanten onterecht geweigerd worden of uitgesloten worden van het betalingsverkeer, zoals nu nog regelmatig het geval is. Door alleen nog verdachte en geen ongebruikelijke transacties meer door te geven aan meldpunt FIU. In het rapport steekt DNB de hand ook in eigen boezem: de effectiviteit van de keten moet versterkt worden door betere coördinatie, schrijven de onderzoekers. Ook prioriteiten stellen, is van belang. Door minder tijd aan klanten met een laag risico te besteden, kunnen de anti-witwasafdelingen zich volgens DNB beter richten op verdachte transacties en rekeningen. Daarvoor moeten de banken wel eerst bepalen welke klanten onder welke risicogroep vallen, en waarom. De toezichthouder wil dit samen met de onder toezicht staande instellingen onderzoeken. Naast ‘guidance’ van de DNB kan ook technologische innovatie daarbij helpen. Zo kunnen de risico’s per klant bijvoorbeeld aan de hand van ‘machine-learning’ in kaart worden gebracht. Mits privacy en non-discriminatie daarbij verzekerd kunnen worden, benadrukt DNB.||https://www.volkskrant.nl/economie/dnb-meer-gerichte-aanpak-nodig-bij-fraudebestrijding~badaf527/
2022-09-09||EU-landen stemmen voor ‘ongekende’ ingreep energiemarkt, maar zijn het nog niet eens over prijsplafond||‘Whatever it takes’, typeerde de Tsjechische Industrie-minister Sikela het noodpakket, verwijzend naar de fameuze woorden waarmee toenmalig ECB-voorzitter Draghi in 2012 de euro overeind hield. Volgens Sikela is de energiecrisis vergelijkbaar met de eurocrisis. Hij sprak over een ‘energie-oorlog’ met Rusland dat de gasexport naar Europa nagenoeg heeft stilgelegd. ‘Poetin probeert onze economie te vernietigen, onze levensstijl en sociale cohesie. Maar daarin zal hij niet slagen.’ De energieministers van de EU-landen vroegen de Europese Commissie haar eerder deze geopperde ideeën met grote spoed – uiterlijk volgende week – om te zetten in concrete wetsvoorstellen. Het gaat onder meer om een vermindering van de vraag naar elektra gedurende de piekuren. De Commissie denkt aan 5 procent minder verbruik. Als het niet op vrijwillige basis lukt, komen er bindende doelen voor de lidstaten, benadrukte EU-voorzitter Tsjechië. Brede steun was er ook voor het plan om de buitensporige winsten af te romen die zonne- en windenergieproducenten maken bij de het leveren van elektra. Deze producenten hebben nauwelijks extra kosten, maar vangen de volle elektraprijs die bepaald wordt door het extreem dure gas. De lidstaten willen ook een ‘solidariteitsbijdrage’ van fossiele energiereuzen als Shell en BP. Een ‘ongekende’ ingreep in de energiemarkt, erkende Commissaris Simson (Energie). Het geld is bedoeld om consumenten en bedrijven te helpen bij het betalen van hun energierekeningen. Betrokken EU-ambtenaren denken dat het afromen van de winsten van niet-gascentrales 60 miljard euro oplevert, de solidariteitsbijdrage 20- tot 30 miljard euro. Er is geen verdeling van deze miljarden over de lidstaten voorzien via een Europees fonds. Op verzoek van de ministers komt de Commissie ook met een voorstel om staatssteun toe te staan voor energieleveranciers. Een deel daarvan zit in zware financiële problemen, omdat ze contractueel verplicht zijn energie te leveren die ze momenteel alleen tegen extreem hoge prijzen kunnen inkopen. De hoge elektraprijs komt grotendeels door het wegvallen van de Russische gasexport. Maar ook de lage waterstanden (minder aanvoer kolen, minder koeling kerncentrales, minder energie uit waterkracht) en de lange windstille periodes (minder windenergie) duwen de prijs van gas en elektriciteit omhoog. Staatssecretaris Vijlbrief (Mijnbouw), die minister Jetten (Energie) verving bij het overleg in Brussel, noemde het noodpakket ‘heel belangrijk’ voor burgers en bedrijven. De bewindslieden werden het niet eens over een maximumprijs voor Russisch gas dat via pijpleidingen naar Europa komt. De Commissie wil dit om de oorlogskas van Moskou te treffen. De Baltische ministers, maar ook hun Poolse, Italiaanse, Franse en Belgische collega’s, bepleitten het. Maar zij stuitten op een hard ‘nee’ van vooral Hongarije en Slowakije, landen met een grote afhankelijkheid van Russisch gas. Nader onderzoek is nodig, concludeerde EU-voorzitter Tsjechië. Onder druk van een grote groep (veelal zuidelijke) lidstaten komt de Commissie wel met een wetsvoorstel voor een maximumprijs voor gas uit alle landen. Simson toonde na afloop van het overleg twijfels over dit plan. Ze wees op het gevaar dat gasproducenten simpelweg naar andere afnemers gaan als Europa niet genoeg betaalt. Om de komende winter zonder energietekorten door te komen, kan de EU geen risico’s nemen. ‘Onze energiezekerheid is nogal een uitdaging de komende maanden’, aldus Simson. Nederland is fel gekant tegen zo’n algemeen prijsplafond, Duitsland is eveneens sceptisch. Beide landen vrezen voor een ernstige verstoring van de energievoorziening. Wel zijn ze bereid te praten over een nieuw prijsmechanisme voor elektra waarin aardgas niet langer de prijs bepaalt.||https://www.volkskrant.nl/nieuws-achtergrond/eu-landen-stemmen-voor-ongekende-ingreep-energiemarkt-maar-zijn-het-nog-niet-eens-over-prijsplafond~bb7b3fef/
2022-09-09||Grieks Watergate gaat door: oud-minister claimt ook doelwit te zijn van spionage ||De politicus van de linkse oppositiepartij Syriza, die van 2015 tot 2019 minister was, diende vrijdag een klacht in bij het hooggerechtshof. Hij stelt dat in november vorig jaar, terwijl hij in de oppositie zat, een poging is gedaan om de spionagesoftware Predator op zijn telefoon te installeren. Eerder deze zomer deed de leider van oppositiepartij Pasok, Nikos Androulakis, aangifte om dezelfde reden. Beide politici zouden een link ontvangen hebben die bij aanklikken de illegale spionagesoftware zou installeren. Androulakis is ook lid van het Europees parlement en kwam er via die weg achter dat de Griekse geheime dienst hem volgt, tijdens een veiligheidscontrole van zijn telefoon in Brussel. Naast de twee politici deed ook financieel onderzoeksjournalist Thanasis Koukakis in juli aangifte vanwege spionage. De eerdere onthullingen leidden al tot het aftreden van zowel de rechterhand van premier Kyriakos Mitsotakis als de directeur van de geheime dienst, maar daarmee is de storm in Griekenland nog niet geluwd. Het parlement keerde eind augustus vervroegd terug van vakantie om over de zaak te debatteren. De kwestie ligt extra gevoelig in Griekenland, waar de herinnering aan het afluisteren van dissidenten onder de militaire dictatuur (1967-1974) nog vers in het geheugen ligt. Oppositieleider Alexis Tsipras doopte de zaak al tot ‘het Griekse Watergate’. Ook beschuldigt zijn partij Syriza de premier ervan een omerta op te leggen aan partijleden, wat betreft de parlementaire enquête die volgende week moet beginnen. Mitsotakis’ partij Nea Dimokratia, die een meerderheid heeft, liet namelijk tientallen getuigen die de oppositie graag had willen horen van de lijst halen. Ook in Brussel leven zorgen over het Griekse afluisterschandaal. Donderdag getuigde een groep Griekse journalisten tijdens een hoorzitting in het Europees parlement over de afluisterpraktijken, die breder zijn dan alleen het vermeende (door Griekenland nog altijd ontkende) gebruik van Predator. Vorig jaar werd door de rechtbank toestemming verleend voor het ‘normaal’ afluisteren van ruim vijftienduizend mensen, in het kader van nationale veiligheid. Nederlandse Europarlementariër Sophie in ’t Veld (D66) liet donderdag op Twitter weten weinig vertrouwen te hebben in het interne Griekse onderzoek, dat volgens haar ‘op zijn best halfslachtig en slordig, op zijn slechtst expres oppervlakkig’ zal zijn. Zij pleit ervoor dat Europol onderzoek gaat doen naar het gebruik van Predator. Voorlopig is daarvan geen sprake, want eerst gaat dinsdag de Griekse parlementaire enquête van start. Die begint met de ondervraging van twee oud-directeuren van de geheime dienst.||https://www.volkskrant.nl/nieuws-achtergrond/grieks-watergate-gaat-door-oud-minister-claimt-ook-doelwit-te-zijn-van-spionage~b05c5c42/
2022-09-09||En dan gebeurt haast geruisloos, wat maandenlang zo eng leek: Nord Stream dicht||Er zijn van die dreigingen waar vooraf lang over wordt gesproken maar die, wanneer ze zich uiteindelijk voordoen, haast ongemerkt passeren. Omdat er dan alweer andere dingen zijn om je zorgen over te maken. Dat lijkt precies deze week gebeurd te zijn rondom het dichtdraaien van Nord Stream-pijplijn. Nadat Gazprom die eind augustus had gesloten wegens ‘onvoorzien onderhoud’, stelde Vladimir Poetin deze week dat de pijp pas weer geopend zal worden als Europa, de Verenigde Staten en Canada de sancties tegen Rusland verlichten. Dat gaat niet gebeuren, en dus is de belangrijke slagader voor de Duitse economie nu echt afgesneden. Alleen door Oekraïne stroomt nu nog Russisch gas de EU binnen. Maar, als het aan de Europese Commissie ligt, zal dat ook niet lang meer duren. Die stelde deze week voor om een prijsplafond in te stellen op de invoer van Russisch gas, wat er in de praktijk waarschijnlijk op zal neerkomen dat Gazprom ook de laatste toevoer dichtdraait. Iets waar de Europese energieministers het vrijdag nog niet eens over werden. Hoe dan ook bewijst het voorstel van de Commissie dat het geheel opdrogen van de Russische gasstroom al lang niet meer voor paniek zorgt, de prijs van gas zakte zelfs iets. Commissievoorzitter Ursula von der Leyen leek in het dichtdraaien van de gaskraan een einde te zien van de ongemakkelijke situatie waarin Europa zich bevindt, waarbij Rusland de prijs van gas omhoog speculeert, en op die manier minder kan leveren terwijl de gasmiljarden zijn oorlogskas spekken als nooit te tevoren. Von der Leyen kon ook met recht concluderen dat Europa veel heeft gedaan wat een gasstop een stuk minder bedreigend maakt dan een half jaar geleden. Toen kregen alle lidstaten de opdracht om hun gasopslagen voor 1 november voor minimaal 80 procent te vullen. Met nog bijna twee maanden te gaan ligt het Europees gemiddelde al op 83 procent. Duitsland zit op 86 procent, Nederland passeerde deze week de grens van 80 procent. En dat in een zomer vol tegenslagen voor het Europese energiesysteem. In Frankrijk zijn veel kerncentrales afgesloten wegens achterstallig onderhoud. Door droge rivieren kunnen kolencentrales minder steenkool aanvoeren dan gedacht, leveren waterkrachtcentrales minder stroom en hebben kerncentrales problemen met de koeling. De hitte maakte bovendien dat er veel stroom nodig was voor airco’s en andere verkoeling. Dat er ondanks al die tegenslagen toch zo hard werd gevuld, komt vooral door de enorme snelheid waarmee de import van lng in Europa is gegroeid. En die capaciteit wordt ook nog eens op recordtempo uitgebreid. Gasunie, de beheerder van het Nederlandse gasnet, stond in dat kader deze week even goed in het zonnetje. Binnen tweehonderd dagen kreeg het bedrijf het voor elkaar om een drijvende lng-terminal neer te leggen in de Eemshaven. Zo heeft Noord-Europa in één klap 8 miljard kubieke meter aardgas erbij, 15 procent van de Nord Stream-pijplijn. Deze winter volgt Duitsland al met nog eens twee terminals, en op iets langere termijn vijf. Ook in andere lidstaten, zoals Polen en Italië maakt men vaart. Tot zover de positieve redenen waarom het sluiten van de Nord Stream-pijpleiding maar weinig stof doet opwaaien. De minder prettige verklaring is dat Europa voor een groot deel nu al in het scenario zit waar het zo bang voor was. De prijs van gas en elektriciteit raakt veel burgers en bedrijven midscheeps. Op papier lijkt de opgave simpel: als je de hoeveelheid extra gas die afgelopen maanden is ingekocht aftrekt van hoeveelheid gas die Rusland leverde, blijft er een gat over dat ongeveer even groot is als 15 procent van het oude Europese gasverbruik. Alle modellen waarmee gas-analisten werken, zeggen dat die besparing genoeg zou moeten zijn om goed de komende twee winters mee door te komen. Ook als die streng zijn. Je zou toch zeggen dat een welvarend continent zonder veel moeite kost 15 procent of (in Duitsland) 20 procent op gas te besparen. Maar in de praktijk van de geliberaliseerde gasmarkt verloopt dat niet zo rechttoe rechtaan. Doordat energiebedrijven met staatssteun gas hamsteren, is de prijs afgelopen maanden opgelopen tot prijzen die in vele sectoren simpelweg onhoudbaar zijn. Een greep uit de berichten in Nederland geeft een goede indruk: kunstmestfabrieken die samen goed zijn voor 6 procent van het nationale gasverbruik liggen nagenoeg stil. In de glastuinbouw (10 procent van het gasverbruik) worden massaal mensen ontslagen omdat er geen nieuwe gewassen worden ingezaaid. Belangrijke energie-intensieve ondernemingen, waaronder bakkers en zwembaden, sluiten hun deuren zodra hun energiecontract afloopt. En Nederlandse huishoudens hebben afgelopen winter al rond de 8 procent minder gas gebruikt, dat percentage zal komende winter nog veel lager liggen. Wie al die berichten bij elkaar optelt ziet eerst enorme economische schade en daarna een klassiek economisch principe: de varkenscyclus. Die cyclus vertelt hoe boeren snel biggen vetmesten als de prijzen hoog zijn, om een paar maanden rond de slachttijd te concluderen dat er overaanbod is. Als die analogie klopt, zou deze winter zomaar eens kunnen blijken Europa veel meer gas heeft ingeslagen dan dat er nog verbruikt wordt omdat alle klanten weg zijn. Waardoor de gasprijs vervolgens weer hard kan kelderen. Waarbij ook veel bedrijven die met duur gas zitten, grote schade kunnen lijden. Zo is de zorg over de sluiting van Nord Stream binnen een half jaar verschoven naar de vraag hoe transitie naar een EU met iets minder gas zonder al te wilde schokken verloopt.||https://www.volkskrant.nl/economie/en-dan-gebeurt-haast-geruisloos-wat-maandenlang-zo-eng-leek-nord-stream-dicht~bedf2cc7/
2022-09-09||‘We hebben nooit besproken: zullen we de gaskraan nog even flink opendraaien?’ ||En weer beefde de Groningse bodem op een curieus moment. Ditmaal bij Uithuizen, in de nacht van donderdag op vrijdag, met een kracht van 2,3 op de schaal van Richter. Henk Kamp zal wellicht hebben teruggedacht aan zijn dagen als minister. Ook toen trilde de ondergrond meerdere keren voorafgaand aan een bezoek aan het aardbevingsgebied en tijdens een gasdebat. Mensen met bovennatuurlijke gaven zullen er een teken in zien. De beving onderstreept in elk geval nogmaals dat het fors terugschroeven van de gaswinning de bodem niet plotsklaps temt. Na decennia van uitputting roert de ondergrond zich nog steeds. Wellicht nog groter is de mentale naschok van de besluitvorming over de gaswinning in het verleden. Twee politieke kopstukken die daar invloed op hadden, moesten zich vrijdag verantwoorden voor de parlementaire enquêtecommissie die de gaswinning onderzoekt. Henk Kamp (VVD) was vanaf 2012 als minister van Economische Zaken verantwoordelijk voor gasbesluiten, Jeroen Dijsselbloem (PvdA) bewaakte als minister van Financiën de schatkist waar de gasbaten in verdwenen. De cruciale vraag: waarom werd in het jaar na de aardbeving bij Huizinge in 2012 (met 3,6 op de schaal van Richter nog steeds de zwaarste ooit) de gaswinning niet verlaagd, zoals het Staatstoezicht op de Mijnen (SodM) uit veiligheidsoverwegingen dringend adviseerde, maar verhoogd? De 53,8 miljard kuub was het hoogste niveau sinds 1981. Kamp was het, die in januari 2013 – met steun van de Tweede Kamer – besloot de gaswinning niet meteen te verminderen. Er was eerst meer onderzoek nodig, vond hij. Zo werd de VVD’er de belichaming wat nu door vriend en vijand als een historische blunder wordt beschouwd. ‘Veiligheid, daar voelde ik me in de eerste plaats voor verantwoordelijk’, zei Kamp vrijdag. Het zal voor veel Groningers als een echo uit vervlogen tijden klinken. Waarom negeerde hij als minister dan toch het SodM-advies? Een duidelijk antwoord bleef – opnieuw – uit. De verbale verdediging was vaak ouderwets kampiaans, vol wedervragen, details, getallen en sprongen in de tijd. Het Staatstoezicht verhaspelde hij twee keer tot ‘Staatsbosbeheer’. ‘Ik moest ook de leveringszekerheid in de gaten houden.’ Ook dat hoorden ze in Groningen vaker. Maar hoeveel gas er voor die leveringszekerheid nodig was, liet Kamp niet inventariseren. Uit eerdere openbare verhoren bleek dat een flinke productievermindering van 20 miljard kuub technisch mogelijk was, door stikstofinstallaties in te zetten. Dat wist Kamp. Maar: ‘Ik wilde geen besluit nemen over de winning, omdat ik geen onderbouwd besluit kon nemen. De informatie was onvoldoende.’ En het voorzorgsbeginsel dan? Na een stilte: ‘Ik moest iets doen aan de zorgen. Ik weet niet hoe u de term voorzorgsbeginsel daaraan wilt koppelen.’ Er dreigden meer bevingen. Maar tot 2,5 op de schaal van Richter merkte je daar amper iets van, meende Kamp. Daar dachten ze donderdagnacht in Noord-Groningen anders over. Terwijl vertegenwoordigers van handelshuis GasTerra en zelfs de toenmalig directeur van de NAM in de loop van 2013 bij het ministerie navroegen of méér gaswinning wel verstandig was, greep in Den Haag niemand in. Met de hand aan de kraan had in de zomer van 2013 de productie nog 8 miljard kuub lager kunnen uitvallen. Hadden we dat maar gedaan, verzuchtte toenmalig topman van Shell Nederland Dick Benschop donderdag – niet enkel uit empathie met de Groningers. Zo had waarschijnlijk tot op de dag van vandaag een redelijke hoeveelheid gas gewonnen kunnen worden. Met bijpassende winsten voor Shell en de staat. Kamp en Dijsselbloem zeiden het hem na. Maar, hielden zij vol: er is in 2013 nooit willens en wetens opdracht gegeven nog even maximaal te pompen. ‘Pijnlijk’, noemde Kamp de gang van zaken. ‘Ik heb twee keer niet een opdracht gegeven te minderen. Niet in januari, niet in juni. Niet meer winnen dan het jaar daarvoor – ik wou dat ik het had gezegd.’ In het verhoor van Dijsselbloem werd duidelijk hoezeer de besluitvorming over de gaswinning destijds overschaduwd werd door het economisch tij. In de nasleep van de bankencrisis voerde het kabinet-Rutte II (VVD-PvdA) miljardenbezuinigingen door. Brussel zag strikt toe op een maximaal begrotingstekort van 3 procent. Nederland zat daar in 2013 boven. Dijsselbloem werd regelmatig door Kamp bijgepraat over de kwestie-Groningen. ‘Hij had het voortouw, daar was geen twijfel over. Maar hij begreep ook heel goed dat we een enorm probleem hadden in de begroting.’ Dijsselbloem kreeg in 2013 zelf notities. De positieve gevolgen (voor de schatkist) van doorgaan met substantiële gaswinning waren groter dan de negatieve (voor Groningen). ‘Onthutsend’, noemde hij hoe weinig er bekend was over aardbevingsrisico’s. De minister van Financiën steunde daarom Kamps pleidooi voor meer onderzoek. Maar: ‘We hebben nooit besproken: zullen we de gaskraan nog even flink opendraaien?’ ‘Hadden we de gasproductie niet tegelijkertijd moeten verminderen? Achteraf zou dat heel verstandig zijn geweest. Maar dat is echt achteraf.’ De torenhoge gaswinning in 2013 verbaasde echter ook Dijsselbloem, toen hij er in december van hoorde. In de ministerraad vroeg hij Kamp naar de redenen. Hogere exportverplichtingen, minder winning uit kleine gasvelden en een koude winter, was het antwoord. Dijsselbloem keek het later na en concludeerde: koud was het in de winter van 2012-2013 nauwelijks. De gasbaten waren in 2013 niet bepalend, hield Dijsselbloem vol. Het jaar daarop wel, biechtte hij voor het eerst op. Het SodM adviseerde in 2014 maximaal 40 miljard kuub te winnen. Kamp wilde daar eigenlijk niet van afwijken. Maar Dijsselbloem mailde hem vanuit Singapore dat hij daar niet mee akkoord kon gaan, ‘gezien de forse extra bezuinigen op korte termijn’. ‘Toen waren financiële argumenten leidend’, bekende hij. Terugblikkend had hij ‘natuurlijk’ het SodM moeten volgen. ‘Maar ik was op dat moment niet onder de indruk van de kwaliteit van adviezen.’ Pas toen de begroting weer op orde kwam, begon Dijsselbloem zich minder met de gaskraan te bemoeien. Wel ontraadde hij in 2016 nog de bouw van een stikstoffabriek. Dat zou een ‘ondoelmatige investering’ zijn. Tot de bouw, net afgerond, werd uiteindelijk toch besloten door Kamps opvolger Wiebes. Het is de troef die nu afbouw van de gaswinning tot nul mogelijk maakt. Saillant detail: na zijn ministerschap werd Dijsselbloem voorzitter van de Onderzoeksraad voor Veiligheid. In die hoedanigheid onthulde hij in 2019 Het andere monument, een kunstwerk langs de A7 dat herinnert aan de schade die in Groningen is aangericht. De woorden die hij toen sprak: ‘Bij de gaswinning gingen de baten voor de lasten uit.’||https://www.volkskrant.nl/nieuws-achtergrond/we-hebben-nooit-besproken-zullen-we-de-gaskraan-nog-even-flink-opendraaien~b1df3751/
2022-09-09||CIA: oorlog uitgelopen op ‘mislukking’ voor Rusland, maar Poetin denkt sterker te zijn||Volgens CIA-directeur William Burns hebben het verloop van de oorlog en de huidige offensieven van het Oekraïense leger in het zuiden en oosten opnieuw pijnlijk duidelijk gemaakt hoe Poetin de Oekraïners heeft onderschat. De Russische leider heeft zich volgens hem met name verkeken op de moed en bereidheid van de Oekraïners om te vechten. ‘Het is moeilijk om het verloop van de oorlog en Poetins staat van dienst in de oorlog te zien als iets anders dan een mislukking’, aldus Burns, oud-ambassadeur in Moskou, donderdag tijdens een veiligheidsconferentie in Washington. De analyse van de CIA over de kapitale politieke en militaire blunders die Poetin met de invasie begaan heeft, sluit aan bij eerdere, vernietigende conclusies van westerse zusterdiensten, zoals de Britse. Ze scheppen het beeld van een Russische leider die, ondanks zijn ruim twintig jaar in het Kremlin, heikele situaties zoals oorlogen verkeerd inschat en niet gediend is van afwijkende adviezen. ‘Hij onderschatte de kracht van de coalitie’, zei directeur Jeremy Fleming van de Britse cyber- en afluisterdienst GCHQ in juli over de Russische leider. ‘Hij onderschatte de economische gevolgen van de sancties. En hij overschatte de mogelijkheden van zijn leger om een snelle overwinning veilig te stellen.’ Volgens de CIA denkt Poetin echter dat hij alsnog als overwinnaar uit de strijd kan komen. In het afgelopen halfjaar ging hij ervan uit, aldus Burns, dat de Europese vastberadenheid zou wankelen en de Amerikaanse aandacht zou afdwalen naarmate het conflict langer zou voortduren. Burns: ‘Poetin gokt erop dat hij taaier is dan de Oekraïners, Europeanen en Amerikanen. Ik en mijn collega’s bij de CIA geloven dat hij hierin net zo ongelijk heeft als in februari, toen hij zich verkeek op de Oekraïense wil om weerstand te bieden.’ De Amerikaanse spionagebaas zegt dat de oorlog enorme consequenties zal hebben voor Rusland. De Russen zijn onder andere het imago van een grote militaire macht kwijtgeraakt. Poetin klopte zich de afgelopen jaren op de borst dat het Russische leger enorm aan kracht had gewonnen door de ingrijpende modernisering die het land miljarden dollars kostte. Maar de strijd in Oekraïne liet zien dat het Russische leger zich op technologisch vlak zeker niet kan meten met de Amerikaanse krijgsmacht. Zo missen veel hightechraketten hun doel, en kampen de Russen, na 198 dagen vechten, met een schreeuwend tekort aan geavanceerde wapens en manschappen. Ook zijn duizenden tanks en pantserwagens vernietigd en lopen de verliezen onder de soldaten elke dag flink op. ‘Niet alleen is de zwakte van het Russische leger aan het licht gekomen’, aldus Burns, ‘maar er zal ook op lange termijn schade worden toegebracht aan de Russische economie en aan generaties Russen.’ Het Oekraïense leger, dat dagelijks de Russische verliezen bekendmaakt, schatte vrijdag dat 52 duizend soldaten van de invasiemacht zijn gesneuveld. Ook zouden 2.122 tanks en 4.575 pantserwagens zijn vernietigd. Dit is niet bevestigd door onafhankelijke bronnen. Het onafhankelijke militaire blog Oryx zei vorige week dat van ongeveer duizend Russische tanks kon worden bevestigd dat ze waren vernietigd of uitgeschakeld. Dit is nog altijd een aanzienlijk aantal. ‘Hun grondtroepen zijn zo aangetast, dat het hen jaren gaat kosten om ze weer terug te brengen op het oude niveau’, zei de baas van alle Amerikaanse inlichtingendiensten, Director of National Intelligence Avril Haines, in juni. Rusland heeft het overgrote deel van zijn 170 parate gevechtseenheden, 110, naar Oekraïne gestuurd. Deze Battalion Tactical Groups (BTG's), die elk bestaan uit zo'n achthonderd soldaten, hebben zware klappen opgelopen. Hoeveel van de 180 duizend man sterke invasiemacht is uitgeschakeld in het afgelopen halfjaar, is onduidelijk. De CIA schatte in juli het aantal verliezen onder de Russische soldaten op 60 duizend, onder wie 15 duizend doden. ‘De Russen incasseren een enorm aantal slachtoffers’, aldus Colin Kahl, een Amerikaanse staatssecretaris van Defensie. In augustus ging het Pentagon ervan uit dat 70- tot 80 duizend Russen waren gesneuveld en gewond geraakt. Vergeleken met de Afghanistan-oorlog, de laatste grote en langdurige militaire operatie van het Russische leger, is dit aantal fors. Geschat wordt dat tijdens de tienjarige strijd in Afghanistan, dat Rusland in 1979 binnenviel, zo'n 10- tot 15 duizend militairen werden gedood. De vraag waar alle westerse inlichtingendiensten zich het hoofd over breken, is hoeveel Russische doden Poetin bereid is te accepteren. Heeft hij een grens en komt die snel in zicht? Haines zei toen dat het oplopende dodental de Russische leider zou kunnen dwingen om aan te sturen op onderhandelingen. ‘Het is volkomen aannemelijk, afhankelijk van hoe de zaken zich de komende maanden ontwikkelen, dat hij ervan overtuigd raakt dat het waardevol is om tot een soort overeenkomst te komen’, was de analyse van Haines. Tot nu toe heeft Poetin echter geen enkele signaal afgegeven dat hij serieus wil onderhandelen met Kyiv. ‘Wij zijn de militaire actie niet begonnen’, zei Poetin woensdag uitdagend op een conferentie. ‘Op de langere termijn zal het ons land zowel nationaal als internationaal helpen versterken.’||https://www.volkskrant.nl/nieuws-achtergrond/cia-oorlog-uitgelopen-op-mislukking-voor-rusland-maar-poetin-denkt-sterker-te-zijn~b548ba0c/
2022-09-09||Ook de langste man in koers kan bergop de beste zijn in de Vuelta, bewijst Thymen Arensman (1.92 meter) ||Dajo Sanders zat op een zonovergoten zondag in het park, toen hij op zijn telefoon zag dat het wielertalent dat hij als trainer al drie jaar onder zijn hoede heeft, Thymen Arensman, met iets moois bezig was in de Vuelta. Hij snelde naar huis, zette de tv aan en beleefde ‘een vrij emotioneel moment’: Arensman, 22 jaar nog maar, won zondag de koninginnerit van de Ronde van Spanje. Jarenlang zag oud-renner en doctor sportwetenschap Sanders zijn pupil alleen maar beter worden in tijdrijden én klimmen. Steeds hogere vermogens kon hij steeds langer trappen. ‘En op deze dag kwam alles samen.’ Het was de dag waarop een nieuw Nederlands rondetalent definitief opstond. Een uniek talent ook, want het lichaam van Arensman is in theorie ongeschikt om een bergrit te winnen. Arensman is eigenlijk veel te lang voor een klimmer: 1.92 meter. ‘Klimmers zijn gemiddeld minder lang en lichter’, zegt Sanders. Arensman beschouwt zichzelf als een zware klimmer: ‘Door mijn lengte zal ik nooit een vedergewicht zijn.’ Lang zijn betekent volgens Sanders dat het laagste gewicht dat Arensman kan halen, hoger is dan van een pure klimmer. ‘De enige manier om dat te compenseren: meer vermogen leveren’, legt de sportwetenschapper uit. Een berg op fietsen in wedstrijdverband is simpel: wie de meeste watts per kilogram lichaamsgewicht weet te duwen, is als eerste boven. Arensman soleerde zondag 20 minuten lang met bijna 6 watt per kilo omhoog naar de winst. Voordat hij prof werd, kon hij dat al in een testsituatie. ‘Waar we de afgelopen jaren vooral aan hebben gewerkt’, vertelt Sanders, ‘is dat hij zulke vermogens levert aan het eind van een zware etappe van een meerdaagse ronde. Dus als je allesbehalve fris bent.’ Een renner zwaarder dan pakweg 80 kilo houdt 6 watt per kilo niet zo lang vol. Het officiële gewicht van de 22-jarige Arensman is dan ook 68 kilogram. Daarmee komt zijn body mass index of BMI, de verhouding tussen gewicht en lengte, op 18,5. Voor normale mensen, stelt Jaap Seidell, hoogleraar Voeding en Gezondheid, is dat op de grens van een gezond gewicht. ‘Bij een ouder iemand met een zittend leven en zeer lage spiermassa, zou ik mij zorgen maken. Ik ben geen sportfysioloog, maar voor een atleet met een fantastische fitheid, die wordt bijgestaan door een sportdiëtist en een fysiotherapeut én uitstekende medische begeleiding krijgt van een arts, lijkt me deze BMI geen enkel probleem.’ Wielertrainer Louis Delahaije, de afgelopen decennia begeleider van talloze toprenners, kent Arensman niet persoonlijk, maar zag vijf minuten na zijn overwinning een ‘gezonde vent’ in het gebruikelijke flash-interview met de etappewinnaar. ‘Hij reed bijna 130 kilometer vooraan en is volle bak die berg op gefietst, bang dat-ie ingehaald werd. Daar staat dan niet iemand die aan het eind van zijn Latijn is, maar snel is hersteld en dus superfit blijkt.’ Delahaije snapt dat de leek opkijkt van een lange man die zo weinig weegt. ‘In de normale maatschappij zou je zeggen: jij mag wel wat bij-eten. Als je een gemiddelde Nederlander naast Arensman zet, is het verschil nu nog opvallender dan 20 jaar geleden.’ Beter is de vergelijking met Robert Gesink, die donderdag net naast een etappezege greep in de Vuelta. ‘Robert is 1.89 meter en woog circa 69 kilo toen hij vierde in de Tour van 2010 werd’, zegt zijn voormalige begeleider. Gesink zette maandag bij de laatste rustdag in de Vuelta een vrolijke foto op Instagram waarop hij, op de blote rug gezien, met zijn zoontje in het zwembad springt. Alle onderdelen van het menselijk skelet zijn zichtbaar. ‘Eet je wel goed, Robert?’, vroegen zijn volgers bezorgd. ‘Ja, dat is wel mager’, zegt Delahaije over het beeld. ‘Ik schrik daar niet van, want je ziet aan alles op die foto dat hij zich nog kiplekker voelt.’ Kortom: over het gewicht van Arensman hoeft niemand zich volgens Delehaije zorgen te maken. ‘Het is binnen de context van deze duursport waarin gewicht een essentiële rol speelt.’ Dat de renner zichzelf een zware klimmer noemt, verbaast hem niet. ‘Zeker als je hem naast Domenico Pozzovivo zet.’ De Italiaan, 53 kilogram en 1 meter 65, stapte uit de Vuelta tijdens de rit die Arensman won. Vergeleken met de jaren dat Joop Zoetemelk de Vuelta (1979) en Tour (1980) won, zijn de deelnemers aan grote ronden nu langer en iets lichter: van 1.73 meter en 69,1 kilo naar 1.81 meter en 68,4 kilo – ze zijn magerder geworden. Ondanks de gestegen lengte, is het nog altijd uitzonderlijk dat een renner van boven de 1.90 meter een bergrit wint. De Brit Hugh Carthy, 1.93 meter, is voor zover bekend de langste winnaar van een bergetappe in een van de drie grote ronden. Carthy won de koninginnerit van de Vuelta van 2020, met finish op de gevreesde monsterklim, de Alto de l’Angliru. Arensman vergelijkt zichzelf met Chris Froome en Tom Dumoulin: goede tijdrijders zoals Arensman ook is, bovengemiddeld lang – Froome is 1.86, Dumoulin 1.85 – en net als hij ‘zware klimmers’ van respectievelijk 68 en 69 kilogram. De vergelijking is gedurfd. Froome won liefst zeven grote ronden, waaronder vier keer de Tour, en Dumoulin was, in 2017, de eerste Nederlandse winnaar van de Giro. Arensman heeft de voorzichtig uitgesproken ambitie ooit een grote ronde te winnen. Daarmee zou hij een record breken dat nu nog op naam staat van Sir Bradley Wiggins, die in 2012 zegevierde in de Ronde van Frankrijk. Wiggo werd daarmee de langste winnaar ooit van een grote ronde. Zijn lengte: 1 meter 90. Wint Arensman Vuelta, Giro of Tour, dan kan hij met recht zeggen dat hij de grootste winnaar is van een drieweekse ronde.||https://www.volkskrant.nl/sport/ook-de-langste-man-in-koers-kan-bergop-de-beste-zijn-in-de-vuelta-bewijst-thymen-arensman-1-92-meter~b0c592a2/
2022-09-09||De dood van koningin Elizabeth zal de monarchie verzwakken||Een paar dagen voor haar dood ontving de donderdag overleden koningin Elizabeth de nieuwe Britse premier Liz Truss. Het was haar vijftiende premier, de eerste was Winston Churchill in 1952. Elizabeth was koningin gedurende zeventig jaar, een onvoorstelbare lange periode waarin het Verenigd Koninkrijk zijn Empire verloor, de swinging sixties beleefde, toetrad tot de Europese Unie om haar weer te verlaten, geplaagd werd door het terrorisme van de IRA en markante premiers kende als Margaret Thatcher en Tony Blair. In die zeventig jaar verloor het land gestaag aan macht, maar mede dankzij koningin Elizabeth bleef het een zeker prestige houden. Ook de Amerikaanse president Donald Trump was verguld toen hij door de Queen werd ontvangen. In het Verenigd Koninkrijk zelf was Elizabeth een symbool van identiteit, continuïteit en sociale cohesie in een natie die steeds meer fragmenteerde. Het referendum over de Brexit splitste het land in tweeën, de unie tussen Engeland, Schotland, Wales en Noord-Ierland staat onder druk. Een vorst moet afstand houden om het mysterie van de monarchie in stand te houden, maar mag zich ook weer niet al te ver van de bevolking verwijderen. Elizabeth beheerste dit spel als geen ander. Alleen na de dood van prinses Diana was zij even de voeling kwijt met een volk dat, anders dan in haar jonge jaren, verwacht dat emoties publiekelijk worden beleden. Elizabeth herstelde zich en was in de 21ste eeuw weer een alom geliefde koningin. Haar dood zal de monarchie verzwakken. In het Gemenebest hebben verschillende Caribische landen aangekondigd dat zij de Engelse vorst niet langer als staatshoofd willen na het overlijden van Elizabeth. De nieuwe koning Charles III wacht een moeilijke taak. Elizabeth trad aan op haar 25ste, als een jonge, energieke vrouw. Charles heeft een mensenleven op de troon gewacht en wordt nu koning op zijn 73ste, een oude man die nooit zo populair is geworden als zijn moeder. Terwijl Elizabeth altijd een strikte neutraliteit aanhield, nam Charles controversiële standpunten in over klimaat, milieu, architectuur en alternatieve geneeskunde. Als koning kan hij zich de controverse niet meer permitteren, maar het is de vraag of hij ooit zo’n bindende figuur kan worden als Elizabeth. Het koningschap is een anachronisme, maar door haar wijsheid en plichtsbetrachting heeft Elizabeth zeventig jaar laten zien dat de monarchie nog altijd een belangrijke symbolische waarde kan hebben.||https://www.volkskrant.nl/columns-opinie/de-dood-van-koningin-elizabeth-zal-de-monarchie-verzwakken~bb41eeb7/
2022-09-09||Het nieuws over Queen Elizabeth kwam net op tijd naar buiten om de hele krant nog te verbouwen||De dag na het overlijden van Michaïl Gorbatsjov reageerde een aantal lezers ontstemd. Waarom stond er helemaal niets in de krant over de man die de geschiedenis van de wereld zo vergaand heeft beïnvloed? Het overlijden kwam iets na half elf naar buiten, voor krantenmakers het ongelukkigste tijdstip denkbaar. De Chef Nacht had de persen stil kunnen laten zetten om het postuum van Bert Lanting te publiceren dat reeds enige tijd klaarstond, maar dat heeft nadelen. Een deel van de lezers wordt dan perfect bediend, maar een groter deel van de lezers krijgt het postuum niet te lezen, ook niet de volgende dag, want je kunt een stuk niet twee keer in de krant zetten. De Chef Nacht besloot niets te doen, zodat we een dag later ruimhartig afscheid konden nemen van de Sovjet-leider. Om bezorgers meer tijd te geven om de kranten te bezorgen, sturen we de krant sinds deze zomer elke dag een uur – en soms zelfs twee uur – eerder naar de drukker. Hierdoor worden we vaker geconfronteerd met laat nieuws dat we niet in de krant kunnen zetten. Dat is frustrerend. In principe willen we al het nieuws van voor het moment dat de gemiddelde lezer in bed stapt, rond elf uur, publiceren. Dat lukt niet meer altijd, zeker niet op vrijdagavond, als we vanwege de dikke zaterdagkrant nog eerder moeten sluiten. Wel kunnen we met zogeheten ‘tussenvormen’ werken. De Chef Nacht kan nieuwe pagina’s naar de drukkerij sturen met het laatste nieuws erop. De drukpersen worden dan even stilgezet zodat de platen kunnen worden gewisseld. Dat doen we geregeld bij voetbalwedstrijden. Een deel van de lezers krijgt de laatste uitslagen daardoor nog wel mee. Lezers die ver van de drukkerij in Amsterdam wonen, in het noorden van het land bijvoorbeeld, vissen bijna altijd achter het net. De vrachtwagens die de kranten naar het noorden brengen moeten als eerste vertrekken en kunnen niet op de tussenvormen wachten. Toen donderdagmiddag bekend werd dat Queen Elizabeth op sterven lag, vreesden we een Gorbatsjov-scenario. Het bericht van haar overlijden kwam uiteindelijk rond half acht en dat gaf ons net voldoende gelegenheid om de hele krant te verbouwen. Gelukkig weten lezers de weg naar onze app en website steeds beter te vinden, waardoor ook de lezers uit het noorden de verslagen van de late voetbalwedstrijden tot zich kunnen nemen, indien gewenst ’s avonds laat al.||https://www.volkskrant.nl/columns-opinie/het-nieuws-over-queen-elizabeth-kwam-net-op-tijd-naar-buiten-om-de-hele-krant-nog-te-verbouwen~b5305423/
2022-09-09||We gaan nog eens aan normaal doen ten onder||Dit is prima, zegt de hond met het hoedje op, this is fine. Terwijl achter hem vlammen uitslaan en dikke rookwolken zich boven hem samenpakken. Op zijn gezicht een bevroren lachje, op de tafel naast hem een beker koffie. Deze bekende meme is al sinds 2013 in omloop, maar wordt de laatste tijd, is mijn indruk, vaker gepost. Omdat in de wereld steeds meer vlammen almaar hoger uitslaan en dús steeds vaker met ontkenning wordt gereageerd. Want die ontkenning is niets uitzonderlijks, maar een hardnekkig fenomeen. Normalcy bias, is de term die de Wetenschappelijke Raad voor het Regeringsbeleid gebruikt in een recent rapport. De raad haalt als voorbeeld aan hoe tweeduizend jaar geleden inwoners van Pompeï urenlang naar de uitbarsting van de Vesuvius keken zonder op de vlucht te slaan en bedolven werden onder de as. Ook de Nederlandse politiek lijdt aan deze neiging om ervan uit te gaan dat alles bij het oude zal blijven, ondanks duidelijke tekenen van het tegendeel. Het stuk is opgesteld met een onwaarschijnlijke stoet andere instituten waaronder de Gezondheidsraad, de Raad van State en de Adviesraad Internationale Vraagstukken. Zowel in die ongebruikelijk zware casting als in de begeleidende toonzetting mag een noodkreet worden gehoord. Het rapport zelf gaat weliswaar over corona, de lessen strekken verder. De auteurs kunnen er duidelijk niet bij dat de regering na alle ellende van de afgelopen jaren opnieuw slechts serieus rekening houdt met de meest gunstige ontwikkeling van de pandemie: geen engere virusvarianten en behoorlijk werkende vaccins. Dat is nu precies de houding die ons mensenlevens en onnodig lange lockdowns heeft gekost: te laat de ernst inzien, chaotisch improviseren en te vroeg het sein veilig geven. Met als uitkomst een gekelderd maatschappelijk vertrouwen. Het stuk dringt er met klem op aan om nu al keuzes te doordenken voor als het wél misgaat. Dat de regering het vertikt om zulke scenario’s uit te werken, is de reden dat Nederland bij elke crisis overvallen wordt, meent voorzitter van de raad Corien Prins. De reflex om potentiële dreigingen te bagatelliseren mag een begrijpelijke menselijke reactie zijn, als uitgangspunt voor beleid en collectief handelen is hij ongeschikt, aldus Prins in NRC. Zo houdt Nederland volgens haar ook te weinig rekening met mogelijke gevolgen van de Russische oorlog, zoals voedseltekorten en massamigratie. Communicatie met burgers hierover ziet zij ‘helemaal niet’. Te vrezen valt dat ook het denken over dat type problemen pas zal beginnen als we er al midden in zitten. Het ene zelfbedrog leidt ook steeds tot het volgende, want als je nog bezig bent de schade te herstellen van vorige keren dat je risico’s niet inzag, kun je er weinig bij hebben en is het verleidelijk je oogkleppen nog wat steviger aan te drukken. Zoals de Nederlandse regering in maart 2020 kon zien dat de gangen van Italiaanse ziekenhuizen vol lagen zonder noemenswaardig in beweging te komen, zo moeten mensen nu brúllen om aan dit kabinet duidelijk te maken dat een grote groep Nederlanders door geldontwaarding en absurde energieprijzen op armoede afstevent. De reacties van bewindslieden zijn juist door hun normaliteit zo misplaatst: ‘Ja, maar de computer kan niet zo snel maatregelen nemen’, ‘ja, maar het is netter om met de aankondiging tot Prinsjesdag te wachten’, ‘ja, maar we moeten de energiemarkt niet verstoren’. Die verviervoudigde rekening? Die is dus eigenlijk een maandelijks feestje ter ere van een onverstoorde markt. Nu is heus niet elke politicus blind voor elk gevaar en die blindheid is ook niet aan politici voorbehouden. Van de week gebeurde iets ongekends in ons parlement. Minister van Financiën en D66-leider Sigrid Kaag hield een politieke beweging, Forum voor Democratie, rechtstreeks verantwoordelijk voor het aanjagen van bedreigingen waardoor zij en haar gezin beveiliging nodig hebben. Dat had veel groter nieuws moeten zijn. Vooral omdat het waar is. Maar ook journalisten zijn verre van immuun voor normalcy bias. Voormalig BBC-coryfee Emily Maitlis riep onlangs in een magistrale lezing op ‘het absurde niet langer te normaliseren’. Ze betoogde dat wij media ‘verdoofd’ reageren op ‘de stijgende temperatuur waarin feiten verloren gaan en constitutionele normen worden gesloopt’. Daar komt bij, beschreef ze, dat we ons door populisten laten intimideren: om maar te bewijzen dat we héús niet bevooroordeeld zijn, bewegen we mee. Ze had het nog niet eens over die collega’s die extreem-rechts enthousiast aanmoedigen of genoeglijk meedeinen. Intussen zijn we wel – terecht – hard over het falende beleid en zo gaat de spiraal verder naar beneden. De politiek holt van crisis naar crisis en beschermt de bevolking onvoldoende. Extreem-rechts buit de onvrede uit. De media doen uitvoerig verslag van alle onheil én de bestuurlijke chaos, maar sparen extreemrechts grotendeels en helpen het bedoeld of onbedoeld zelfs door marges op te rekken en de consensus op te schuiven. Die hond met het hoedje komt oorspronkelijk uit een strip, waarvan alleen de eerste twee plaatjes het tot meme hebben geschopt. Op het derde en vierde plaatje zegt hij – met op de achtergrond nog altijd vlammen – dat hij ‘kan leven met de ontwikkelingen die zich momenteel voordoen’ en neemt hij een slok. Op plaatje vijf zegt hij dat alles goed komt. Plaatje zes laat zich raden.||https://www.volkskrant.nl/columns-opinie/we-gaan-nog-eens-aan-normaal-doen-ten-onder~b8c61972/
2022-09-09||De Betrouwbare Mannetjes did it again||Verslag ministerraad gehouden op 9 september 2022 om 10.00 uurAanwezig: allenAfwezig: -Voorzitter: Mark RutteNotulist: Carola Schouten De voorzitter opent de vergadering en wil graag beginnen met een minuut stilte. Wopke Hoekstra fluistert of de voorzitter het filmpje van de Queen met James Bond heeft gezien. De voorzitter fluistert alleen een filmpje van de Queen met beertje Paddington te hebben gezien. Volgens Wopke Hoekstra is dat hetzelfde filmpje. De notulist heft vragend haar handen in de lucht en wijst op haar horloge. Robbert Dijkgraaf steekt zijn vinger op. De voorzitter wil weten hoe het gaat met de energiecrisis. Rob Jetten zegt dat het op zich wel goed gaat, maar vraagt zich af of ze niet wat onzekerheid bij het volk moeten wegnemen in de vorm van steunmaatregelen. De voorzitter zegt erover te hebben nagedacht en zich nu weer scherp te herinneren dat beertje Paddington inderdaad in het James Bondfilmpje zat. De voorzitter vraagt of Sigrid Kaag wil toelichten wat de gevolgen zijn van de renteverhoging van de ECB. Sigrid Kaag zegt daartoe uiteraard bereid te zijn, maar betwijfelt of beertje Paddington en James Bond in hetzelfde filmpje zitten. De voorzitter weet zeker dat het hetzelfde filmpje is. Rob Jetten heeft op Twitter een heel lieve tekening gezien van de Queen met beertje Paddington. Op de rug. Dat ze weglopen. Zowel de Queen als beertje Paddington. De voorzitter wil graag stilstaan bij het vertrek van Henk Koopmeiners. De notulist merkt op dat de voorzitter Henk Staghouwer bedoelt. De voorzitter vraagt wie Henk Koopmeiners dan ook alweer is. Hugo de Jonge denkt dat de voorzitter in de war is met Teun Koopmeiners. De voorzitter weet niet wie dat is. De notulist vraagt zich af of het in deze tijden een goed signaal is de minister van Armoedebestrijding te belasten met een zware portefeuille als Landbouw. Hugo de Jonge zegt dat Teun Koopmeiners anders zondag nog een hattrick heeft gescoord. Eric van der Burg vraagt of het een gewone hattrick was of een onvervalste. De voorzitter vraagt Eric van der Burg hoe het eigenlijk gaat in Ter Apel, ook omdat hij op Teletekst zag dat er donderdag 150 mensen in de regen hebben moeten slapen. Eric van der Burg vreest dat het de komende dagen nog ‘even doorbijten’ wordt, maar zegt dat de vooruitzichten goed zijn. Met maandag 20 en dinsdag slechts 15 procent kans op neerslag. De voorzitter vindt het mooie cijfers. Wopke Hoekstra zegt dat de kans op neerslag achteraf sowieso vaak lager blijkt dan voorspeld. Robbert Dijkgraaf begrijpt niet wat Wopke Hoekstra in hemelsnaam zegt, doet zijn vinger omlaag en roept dat het dus twee verschillende filmpjes zijn: een van de Queen met James Bond voor de Olympische Spelen en een met beertje Paddington ter ere van haar jubileum: ‘When Paddington met the Queen’ heet dat filmpje. De voorzitter lijkt dat sterk. Klinkt verzonnen. Hij stelt voor to agree to disagree. En sluit de vergadering.||https://www.volkskrant.nl/columns-opinie/de-betrouwbare-mannetjes-did-it-again~b0224300/
2022-09-09||Bij een stakingsestafette geeft men het staakje aan elkaar door||Vrijdag staakten de spoorwegarbeiders, en dinsdag en donderdag leggen zij het werk opnieuw neer. De sporen liggen er verlaten bij, maar in de berichtgeving werden enkele frappante uitdrukkingen op de rails gezet. Ke­deng-ke­deng, oe-oe, daar komt de jargontrein! Voor we woorden als ‘actiebereidheid’ en ‘arbeidsonrust’ passeren, over enkele minuten, zullen we een korte stop maken bij het woord ‘staken’ zelf. Staken komt van ‘staak’, wat ‘lange stok’ betekent. Het be­hoort tot een groep woor­den die beginnen met ‘st’ en langwerpige, puntige begrippen ver­klan­ken. Denk aan stok, stelt, stekel, staaf, stang. Wat het werkwoord ‘staken’ bijzonder maakt, is dat het op twee manieren ‘ophouden’ betekent: ophouden van en ophouden met. Staken is stutten, het ophouden van iets, zoals boontjes in de moestuin. En het is ook het ophouden met iets, zoals vuren (‘staakt-het-vuren’), vergaderen, wild geraas of – zoals nu bij de NS – werken. Het spoorwegpersoneel eist een lagere werkdruk – een fenomeen dat in natuurkundige zin aan de basis ligt van de uitvinding van de trein – en een loon dat meebeweegt met de inflatie (automatische prijscompensatie). Frank Kalshoven noemt de spoorwegstaking in zijn column een inflatiestrijd tussen arbeid en kapitaal: wie draagt de lasten van de hoge inflatie? De NOS zette de cijfers over de NS op een rij (‘Meer treinen met minder personeel’), met daarin onder meer de termen reizigerskilometers (het aantal treinkilometers dat alle treinreizigers samen maken) en beschikbaarheidsvergoeding (overheidssteun aan de NS tijdens de lockdown voor het intact houden van de dienstregeling, bij minder passagiers). Er wordt deze herfst zo veel gestaakt dat men spreekt van een stakingsgolf of een stakingsestafette. Bij een stakingsestafette geven stakers zogezegd het ‘staakje’ aan elkaar door. Althans: zij die actiebereidheid tonen. Een niet-stakende arbeider wordt werkwillige of stakingsbreker genoemd, of, pejoratief, een onderkruiper, mafferik of rat. Is er hommeles tussen werkgever en werknemers, dan heet dat arbeidsonrust. Dat woord stond eind vorige maand in de column van Peter de Waard. Hij bracht de spoorwegstaking van 1903 in herinnering. Destijds was er geen bonje met de baas, maar staakte men uit solidariteit met havenarbeiders. Dat betekent zo ongeveer ‘saamhorigheid op basis van gezamenlijke belangen’ en stamt van het Latijnse solidum, dat ‘geheel’ en ‘stevigheid’ betekent, en ook aan de basis ligt van ‘solderen’, aan elkaar verbinden. De treinstaking van 1903 leidde tot zo veel chaos dat de regering het ambtenaren voortaan verbood om te staken. Wie het werk uit protest wel neerlegde, zou worden ontslagen en voor vier tot zes jaar in het gevang verdwijnen. Deze wet werd de worgwet genoemd. Worgen is synoniem aan wurgen. Wie wilde staken, kon stikken. Wie wilde staken, moest een wilde staking houden: een spontane, niet door de vakbonden georganiseerde staking, zoals in juni door schoonmakers op Schiphol werd gedaan. Destijds en ook nu ondervinden de reizigers hinder. Het enige station dat drukbezocht zal worden tijdens deze spoorwegstakingen is het tankstation. Hopelijk rijden er snel weer treinen, met eerlijke lonen voor het personeel, en ontsporen de stakingen niet.||https://www.volkskrant.nl/cultuur-media/bij-een-stakingsestafette-geeft-men-het-staakje-aan-elkaar-door~be1db91e/
2022-09-09||In Groot-Brittannië veranderde alles, behalve de koningin: ‘Liever gerespecteerd dan populair’||‘Ja, zeker! Ik heb veel kennissen in Groot-Brittannië, ik ga er nog altijd twee of drie keer per jaar heen. En dan merk je dat het koningshuis leeft. Iedere krant heeft elke dag stukjes over het koningshuis. Over Harry, over Meghan, over prins Andrew. ‘Het koningshuis is niet alleen ceremonieel en traditie, het is ook van economisch belang. Het wordt niet voor niets The Firm genoemd, het is inderdaad een soort bedrijf. Het eerste wat toeristen doen in Londen is Buckingham Palace bezoeken. Het koningshuis brengt veel geld binnen.’ ‘Als een hele tumultueuze periode. In het begin was Groot-Brittannië nog een wereldrijk. Het grootste deel van het imperium was intact, nu is daar bijna niks meer van over. Je had het economisch verval na de Tweede Wereldoorlog. Het land is bij de EU gegaan, en ze zijn er weer uitgegaan. Er waren de Swinging Sixties, de punkperiode. Je had Thatcher en Blair. ‘Het is een einde van een historisch tijdperk. De meeste Britten hebben maar één vorst gekend. In Engeland is geen sprake van eeuwen, maar van tijdperken: het Tudor-tijdperk, het Stuart-tijdperk, het Victoriaanse tijdperk. Dit zal in de geschiedenis, ook over honderden jaren nog, bekendstaan als het tweede elizabethaanse tijdperk. ‘Dat de koningin nu dood is, is vooral onwennig. Ze was al behoorlijk oud, zelfs in 2002 had ik al een necrologie van haar klaarliggen. Maar voor veel Britten, en ook voor mij, was ze een onderdeel van het leven. God Save the Queen moet nu God Save the King worden. Op brievenbussen staan de initialen van Elizabeth. Dat moet allemaal worden aangepast.’ ‘Ja, zelf is ze weinig veranderd. Haar credo was dat ze liever ging voor langdurig respect dan voor kortstondige populariteit. Dat was volgens haar de manier om de monarchie veilig te stellen voor de toekomst. ‘Zij is degene die de boel bij elkaar heeft gehouden. De wereld houdt meer van de Britse monarch dan van de Britse monarchie. Niemand in de Verenigde Staten weet wie de Nederlandse koning is, maar Elizabeth was een wereldvorst. ‘Eigenlijk wist niemand precies wat ze dacht, ze ging controverses altijd uit de weg. En dat zeventig jaar lang, dat is heel knap. Ze heeft nooit iets gezegd of gedaan dat heel bijzonder is. ‘Toen ik correspondent werd in 2000 en ze in 2002 haar vijftigjarig jubileum vierde, was haar populariteit die na de dood van Diana weggezakt was, alweer hersteld. Juist doordat ze zichzelf bleef.’ ‘Charles heeft wel sterke opvattingen en uitgesproken ideeën, over architectuur, over duurzaamheid. Hij gaat wellicht de monarchie wat moderniseren. Dan kun je denken aan de relatie met de landen uit het Gemenebest, of de relatie met de Church of England, waarvan de vorst officieel het hoofd is. ‘En misschien gaat hij wel abdiceren. Elizabeth is natuurlijk tot het gaatje gegaan, wellicht dat Charles het stokje eerder overgeeft. ‘Charles is minder populair dan zijn moeder, maar wel veel populairder dan na de scheiding van Diana. En hij is inmiddels volleerd in handen geven en lintjes doorknippen, wat van een koning wordt verwacht. ‘De Britse monarchie bestaat al bijna duizend jaar en heeft vele crisissen overleefd. Iedereen gaat ervan uit dat na Charles William volgt, wat een voorbeeldige jongen is. Maar de Britten houden ook van controverse, dus je hebt ook wat telgen nodig die dat veroorzaken.’||https://www.volkskrant.nl/nieuws-achtergrond/in-groot-brittannie-veranderde-alles-behalve-de-koningin-liever-gerespecteerd-dan-populair~b1a3d366/
2022-09-09||Wat voor een koning gaat Charles III worden?||Koning Charles III was nog een tiener toen hij langs Buckingham Palace werd gereden waar een menigte, wapperend met Britse vlaggetjes, zijn moeder toejuichte. ‘Voor mij zullen ze nooit komen opdagen’, somberde de kroonprins. Het was een typerende opmerking voor een gevoelige man die zijn hele leven in de schaduw heeft geleefd van de langstzittende monarch uit de duizend jaar oude geschiedenis van het Britse koningshuis. Nu hij 73 jaar oud is, mag hij eindelijk in de voetsporen treden van ‘mummy’, zoals hij zijn moeder liefkozend heeft genoemd. Maar wat voor een koning gaat Charles III worden? Vast staat dat het een onmogelijke taak is om in de voetsporen van Elizabeth te treden, al is het maar omdat Charles hooguit twee decennia koning zal zijn. Waar Elizabeth door het ontijdige overlijden van haar vader en haar sterke genen een tijdperk kon creëren, zal haar zoon een tussenkoning zijn. Het is zijn voornaamste taak om het koninklijke schip stabiel te houden nu met het overlijden van Elizabeth het anker is losgeslagen. De uitdagingen die op de bejaarde vorst afkomen, zijn talrijk. Kan hij het door zijn moeder gekoesterde Gemenebest bijeenhouden? Kan hij de inwoners van landen als Canada en Australië ertoe bewegen om hem als staatshoofd aan te houden? Kan hij Schotse onafhankelijkheid voorkomen? Dichter bij huis is het de vraag of hij de gebrouilleerde zonen William en Harry kan herenigen. De belangrijkste vraag is misschien wel: kan hij zijn verlangen onderdrukken om zich actief en openlijk te mengen in politieke debatten? Dat laatste wordt gezien als zijn achilleshiel. Zijn moeder Elizabeth was doordrongen van het besef dat ze zich als monarch op de vlakte moest houden waar het gaat om politieke zaken. Decennialang heeft ze premiers desgevraagd adviezen gegeven, puttend uit ervaringswijsheid, maar nooit heeft ze zich uitgelaten over zaken als de vossenjacht, Brexit of het klimaat. Zittend in de koninklijke wachtkamer heeft Charles zich ontwikkeld tot een betrokken kroonprins, anders dan zijn beroemde voorganger Bertie, de oudste zoon van Victoria, die een leven als playboy leidde voordat hij koning Edward VII werd. Als prins van Wales is Charles wel regelmatig in opspraak gekomen over de zogenoemde Black Spider Letters die hij aan ministers stuurde. In deze krabbels attendeerde hij hen op zaken die hem aan het hart gingen of die hem ter ore waren gekomen tijdens zijn plichtplegingen in den lande. Door zijn positie kon hij zaken beïnvloeden. Zo zou Charles hebben voorkomen dat op de plaats van de legerkazernes in Chelsea in zijn ogen lelijke flats zouden verrijzen, ontworpen door de modernist Richard Rogers. Charles had goede contacten met de opdrachtgever, de emir van Qatar. Moderne architectuur is altijd een van zijn stokpaardjes geweest. Ter gelegenheid van de 150ste verjaardag van de Royal Institute of British Architects hield Charles op 30 mei 1984 een baanbrekende toespraak. In het hol van de leeuw ging hij tekeer tegen de uitbouw die de Duitse modernist Peter Ahrends ontworpen had voor de National Gallery. Hij sprak over een ‘monsterlijke karbonkel op het gezicht van een geliefde en elegante vriend’. Het was een koninklijke overwinning, want het ontwerp verdween in de prullenbak. De RIBA vond de speech onbeleefd. Nog steeds wordt in het Verenigd Koninkrijk jaarlijks de ‘karbonkel’-prijs uitgereikt aan het lelijkste gebouw. Charles koestert een voorliefde voor traditionele architectuur. Zijn behoudende smaak ligt dichter bij gewone burgers dan bij die van architecten. Charles hield het niet bij kritiek vanaf de zijlijn, maar gaf ook het goede voorbeeld. Zo liet hij in Dorset een traditioneel nieuwbouwstadje Poundbury aanleggen. Door architecten en progressieve journalisten werd het afgeserveerd als kitsch, maar het stadje is succesvol genoeg gebleken om er nog een te gaan bouwen. Ook heeft Charles zich gaandeweg de jaren ontpopt als klimaatactivist. Hij koestert zorgen over de schade die de mens aan de planeet toebrengt en waardeert de strijd van Greta Thunberg. Bij Charles komen deze zorgen over het milieu voort uit conservatisme. Conservatisme, immers, behelst ‘conserveren’. Op andere gebieden toont hij zich juist progressief. Hij toont een grote interesse in andere geloven en ziet een staatshoofd niet als defender of the faith, de verdediger van het christendom, maar als defender of faith, dus van alle geloven. Charles is altijd voorstander van biologische landbouw geweest, wat dan ook het handelsmerk van zijn Duchy of Cornwall-producten is. Charles brengt het liefst zo veel mogelijk tijd door in de tuinen van zijn paleizen en landhuizen, met name Highgrove, het landgoed in Gloucestershire. Daar zou hij zelfs converseren met planten, iets dat vaker voorkomt in koningshuizen. Charles is overtuigd van de geneeskrachtige werking van planten, een interesse die is ontstaan in zijn jonge jaren. Van invloed op Charles is Paracelsus, de 16de-eeuwse Zwitserse arts, theoloog en botanicus. Makkelijk waren de jonge jaren niet van Charles Philip Arthur George Windsor, die 14 november 1948 is geboren in Buckingham Palace, als eerste kind van Elizabeth en Philip. In het Lagerhuis heette oppositieleider Winston Churchill hem welkom in ‘een wereld van conflict en storm’, wijzend op de zware naoorlogse jaren. De baby werd in de muziekkamer van het paleis gedoopt in water dat uit de Jordaan afkomstig was. Enkele maanden na de geboorte verhuisde het jonge gezin naar Clarence House, waar hij leerde lopen aan de hand van Jumbo, een blauwe speelgoedolifant. Als oudste zoon van de monarch kreeg hij de titels hertog van Cornwall, hertog van Rothesay (in Schotland), graaf van Carrick, graaf van Renfrew (in Schotland), heer van de Eilanden en groot rentmeester van Schotland. In zijn eerste levensjaren ontfermden gouvernantes zich over de jonge prins, maar op zijn 8ste ging hij naar een ‘gewone’ school, wat ongebruikelijk was in koninklijke kringen. Op een privéschool in Knightsbridge kreeg hij geen speciale behandelingen en al helemaal niet op het voetbalveld, waar de koninklijke scholier zich verweesd voelde. Daarna volgde hij de voetsporen van zijn vader door eerst naar een kostschool in Cheam te gaan, niet ver van Windsor, en vervolgens naar Gordonstoun, een spartaanse kostschool in het uiterste noordoosten van Schotland. Dat waren zware jaren voor Charles, die had gehoopt naar Eton te kunnen, nabij Windsor Castle. De gevoelige puber had veel heimwee, maar hij beleefde ook mooie momenten. Zo schitterde hij als Macbeth, ‘Hij sprak de woorden prachtig uit,’ zei zijn docent Engels tegen Charles’ biograaf Jonathan Dimbleby, ‘en hij had iets koninklijks over zich.’ Duidelijk was al snel dat Charles niet het type was om naar de militaire academie Sandhurst te sturen, zoals de traditie voorschrijft. In plaats daarvan ging hij antropologie, archeologie en geschiedenis studeren op Trinity College in Cambridge, waar hij arriveerde in een Mini Minor. Hij viel niet alleen op met zijn serieuze en volwassen houding, maar ook door zijn eeuwige ribfluwelen broeken en tweedjasjes. Het waren de jaren zestig. Een hechte vriendschap kreeg hij met een Welshe studiegenoot, een van de weinige studenten uit een arbeidersmilieu. Hij leerde de taal. Dat behoorde tot de voorbereiding voor zijn bestaan als prins van Wales, de titel voor de oudste zoon van een Britse vorst. Op 1 juli 1969 vond in de burcht van Carnarvon de inwijding plaats, welke was geregisseerd door Antony Armstrong-Jones, zijn artistieke oom. De ceremonie was streng beveiligd vanwege het anti-Engelse sentiment in het prinsdom. Tegen Charles werd argwanend aangekeken, maar zijn eerste tour door Wales was een succes, al vond hij het jammer dat de jonge, intellectuele en linkse Welshe politicus Michael Foot weigerde hem te ontmoeten. Begin jaren zeventig ging Charles toch onder de wapenen, net als zijn vader bij de marine. Hij nam als onderluitenant deel aan een Navo-oefening, waarbij het marineschip de Norfolk aanmeerde in Toulon. Daar belandde hij met enkele wapenbroeders in een dubieus etablissement. Met succes verzette hij zich tegen het drinken van bier, maar hij deed wel mee aan het zingen van There’ll Always Be an England, begeleid door een Nederlandse matroos op accordeon. ‘Het droeg bij aan mijn algemene ontwikkeling’, noteerde hij. Het was ook de tijd waarin hij Camilla Shand leerde kennen, een aristocratische dame die een Enid Blyton-achtige jeugd had gekend, waarbij zij de rol van ‘tomboy’ George vervulde. Zijn familie, de koningin-moeder voorop, zag niets in de relatie, temeer omdat Camilla een verhouding had met Andrew Parker Bowles. Met deze legerofficier zou ze trouwen, een bruiloft waarbij de koning-moeder aanwezig was, alsmede Charles’ tante Margaret en zijn zusje Anne. Later zou Anne een verhouding krijgen met de bruidegom. Overmand door liefdesverdriet en op zoek naar een betekenisvolle inkleding van zijn leven als troonopvolger richtte Charles halverwege de jaren zeventig The Prince’s Trust op. Deze stichting richtte zich op het onderwijzen van jongeren, bijvoorbeeld waar het gaat om duurzaamheid, ambachtelijkheid en verantwoordelijk ondernemerschap. Door de jaren zouden tal van bekende Britten als ambassadeur hun steun verlenen aan dit jeugdwerk, onder wie acteur Jeremy Irons, muzikant Phil Collins en voetballer Gary Lineker. De stichting richtte zich op de gehele Gemenebest. Een gemakkelijke man is Charles nooit geweest. Dat merkte zijn zestien jaar jongere broer Edward tijdens een zomervakantie op Balmoral. In een van de kamers stuitte hij op de kilts van Charles. In een baldadige bui trok hij er eentje aan. Hij begaf zich naar de eetkamer waar de rest van het gezin zat en stelde zich lachend voor als de hertog van Rothesay. Charles ontplofte van woede, zo werd onthuld in een televisiedocumentaire van Jeremy Paxman over de koningskinderen. ‘Waarom draag je dat? Het is de kilt die bestemd is voor de prins van Wales en ik ben de enige die die dragen mag. Ga naar boven en trek hem uit.’ Met zijn ouders had Charles een moeizame relatie. De oogappel van zijn moeder was zijn jongere broer Andrew, terwijl hij sinds zijn moeizame kostschooljaren een wrok koesterde jegens zijn vader. Een bijzondere band had hij met zijn oma, de Queen Mum, en vooral met zijn oudoom, Louis Mountbatten, alias oom Dickie. Groot was het verdriet toen Mountbatten in 1979 om het leven kwam bij een liquidatie van de IRA. ‘Het leven moet doorgaan, veronderstel ik,’ noteerde Charles in zijn dagboeken, ‘maar deze dag wilde ik dat het stopte.’ Bij de begrafenis liep Charles er totaal verloren bij, hetgeen was opgemerkt door een jonge vrouw: Diana Spencer. Enkele jaren daarvoor hadden de twee elkaar ontmoet op Althorp, het landgoed van de Spencers. In de zomer van 1980 vertelde ze Charles dat ze graag bij de uitvaart aanwezig was geweest om hem te troosten. De prins voelde dat hij de vrouw had ontmoet met wie hij wilde trouwen. Een jaar later vond het huwelijk plaats, in de kathedraal van St. Paul’s. Het was een volksfeest. Aartsbisschop van Canterbury Robert Runcie sprak bij de huwelijksvoltrekking over ‘een sprookje’. Voor Diana was dit echter het begin van een nachtmerrie. Charles negeerde haar tijdens de huwelijksreis. Liever vermaakte hij zich met het personeel en het lezen van Jung and the Story of Our Time, een boek van zijn goede vriend Laurens van der Post. De hofhouding keek neer op Diana, de hooghartige privésecretaris Edward Adane voorop. Bij de eerste winter op Sandringham, het buitenverblijf in Norfolk, wierp de prinses zich van de trap, het eerste van vele incidenten waarbij ze zichzelf verwondde. Deze schreeuw om hulp, en op zijn minst om liefde, bleef onbeantwoord. De komst van twee jongens – William en Harry – zorgde voor een kleine verbetering, maar dat bleek tijdelijk te zijn. Diana werd verliefd op een lid van de beveiliging, terwijl Charles weer contact kreeg met zijn oude geliefde Camilla. Dat laatste zou Diana brengen tot de fameuze opmerking dat ‘het wat druk is in ons huwelijk’. De twee groeiden uit elkaar en eind december 1992 liet premier John Major het Lagerhuis weten dat er een koninklijke scheiding op komst was. In 1996 was de scheiding een feit. Een jaar later verongelukte ze in Parijs. Diana’s dood dompelde de Britten in rouw en de populariteit van de Windsors bereikte een dieptepunt, zeker die van Charles. De kroonprins werd afgeschilderd als een lompe en liefdeloze hork. Troost vond hij bij Camilla. Nu hij was herenigd met zijn jeugdliefde, een vrouw met minder complicaties dan Diana, zagen de Britten een andere Charles: levenslustig en opgewerkt. Met Camilla nam hij deel aan de vossenjacht, een hobby waar Diana niets van moest hebben. In 2005 trouwden Charles en Camilla. Dit burgerlijk huwelijk tussen twee gescheiden mensen vond zonder de aanwezigheid van de koningin plaats in het gemeentehuis van Windsor. De omstreden bruiloft moest ook nog eens worden verplaatst wegens het overlijden van de paus. Beetje bij beetje kregen de Britten meer sympathie voor Camilla. Niet langer was ondenkbaar dat ze koningin kon worden na een troonsbestijging van Charles. Eerder dit jaar gaf Elizabeth op discrete wijze aan dat Camilla wat haar betreft koningin kan worden. De populariteit van Charles werd geholpen door zijn zoons William en Harry, die verklaarden dat hij een geweldige vader is. Harry bracht zijn pa ertoe om Elizabeth tijdens een toespraak voor haar 92ste verjaardag ‘Mummy’ te noemen. Nadat zijn vader Philip al zijn officiële taken had neergelegd, nam Charles een deel van diens werk over. Omdat ook de koningin zelf het rustiger aan besloot te doen, bijvoorbeeld door niet meer naar het buitenland te reizen, positioneerde ze Charles als prins-regent. Zo sprak hij eerder dit jaar de troonrede uit. In de ogen van de Britten groeide Charles uit tot een ouderwetse en excentrieke oom, eentje over wie veel mythen bestaan. Clarence House zag zich zelfs genoodzaakt verhalen over de kroonprins te ontkrachten, zoals het gerucht dat hij een lakei heeft die tandpasta voor hem op zijn borstel smeert en dat hij elke ochtend zeven eieren laat koken om vervolgens de beste te eten. Wel conform de waarheid is zijn liefde voor oude kleren. Zo draagt hij al dertig jaar, zo liet hij trots zien, dezelfde dubbelknoopse jas van tweed, van het merk Anderson & Shepherd. Charles deed menig hart smelten door bij het huwelijk van Harry en Meghan de moeder van de bruid te begeleiden, een taak die eigenlijk bedoeld was voor Meghans afwezige vader Thomas. Een jaar na het huwelijk moest hij de rol van vredesonderhandelaar spelen tussen William en Kate aan de ene en Harry en Meghan aan de andere kant. Rond dezelfde tijd vervulde hij een leidende rol bij de excommunicatie van zijn broer Andrew wegens diens vriendschap met de Amerikaanse miljardair en zedendelinquent Jeffrey Epstein. Bij een continentaal koningshuis zou Charles al lang koning zijn geworden, maar in het Britse doet een vorst pas troonsafstand bij zijn of haar overlijden, uitzonderlijke omstandigheden daargelaten. Er is vaak met medelijden gekeken naar het lange wachten van Charles, maar hij leek juist in toenemende mate van zijn leven als kroonprins te genieten. Met zichtbaar plezier oefende hij zijn plichtplegingen uit, of het nu ging om het openen van scholen, beëdigen van ambassadeurs of voeren van orang-oetans in Borneo. Nu krijgt hij de kans om eindelijk zijn potentie als koning te laten zien, hopend dat het hem beter vergaat dat de eerste Charles, die in de 17de eeuw werd onthoofd. De voortekenen zijn in ieder geval gunstig. Bij een werkbezoek aan een markt in de Zuid-Londense volkswijk Walworth werd hij afgelopen mei bijna onder de voet gelopen door veelal jonge mensen die bijzonder enthousiast waren met het bezoek van de toekomstige koning. De vrees die hij als tienerprins koesterde, bleek ongegrond te zijn.||https://www.volkskrant.nl/nieuws-achtergrond/wat-voor-een-koning-gaat-charles-iii-worden~b9bcb2e1/
2022-09-09||De winnaar & verliezer van de week: Kalanicks keukens floreren, Japan rouwt om miljardair ||Zo rumoerig als zijn Uber-jaren waren, zo geruisloos bouwt Trevor Kalanick met zijn bedrijf CloudKitchens aan een imperium van ‘donkere keukens’. Het fenomeen heet ook wel ‘spookkeukens’, een sinistere naam voor een simpel concept: het verhuren van keukens. CloudKitchens koopt magazijnruimte, zet er keukens in en verhuurt ze aan restaurants. Die bereiden daar de quattro formaggi’s, burrito’s en tikka masala’s die ze aanbieden via bezorgdiensten als Just Eat Takeaway of Kalanicks eigen geesteskind Uber Eats. Kalanick (46) is bekend en berucht van taxidienst Uber, waar de ceo in 2017 het veld moest ruimen na een resem klachten over seksuele intimidatie, discriminatie en een giftige werksfeer bij zijn bedrijf. In juli bleek Uber onder Kalanicks bewind in allerlei landen jarenlang de wet te hebben overtreden. Bij politie-invallen in Uber-kantoren blokkeerden leidinggevenden via een ‘kill switch’ snel de toegang tot interne datasystemen, waardoor opsporingsdiensten geen bewijzen konden verzamelen. Onder meer in Nederland, Frankrijk en België leidde Uber de politie zo om de tuin. Voor Microsoft is Kalanicks verleden geen reden om CloudKitchens te mijden. Afgelopen week bleek Microsoft 850 miljoen dollar te hebben gestoken in Kalanicks bedrijf. De waarde van de inmiddels 4.000 werknemers tellende keukenverhuurder wordt nu op 15 miljard dollar geschat. CloudKitchens is actief in de Verenigde Staten, het Midden-Oosten, het Verenigd Koninkrijk en Latijns-Amerika. Of Kalanick zijn leven gebeterd heeft, is twijfelachtig. Een ex-bestuurder van CloudKitchens én Uber noemde Kalanicks bedrijf in de Financial Times ‘de giftigste werkplek die ik ooit heb meegemaakt’. Toen de Japanse regering twaalf jaar geleden in paniek bij hem aanklopte om de nationale luchtvaartmaatschappij te redden, leidde de gepensioneerde grootindustrieel Kazuo Inamori al ruim een decennium een teruggetrokken bestaan in een zenboeddhistisch klooster in Kyoto. De oprichter van keramiekfabrikant Kyocera had zijn hoofd kaalgeschoren, at vegetarisch en begon zijn dagen bij het ochtendkrieken met mediteren. Als 78-jarige liet hij zich overhalen om zijn monnikenhabijt te verruilen voor een krijtstreepkostuum. Zonder een salaris te vragen, hielp Inamori het bankroete Japan Airlines weer boven Jan, met behulp van 16 duizend ontslagen en zijn zenboeddhistische bedrijfsfilosofie. Eigenlijk is het een gotspe dat een grootheid als Inamori (1932-2022), wiens overlijden afgelopen week bekend raakte, in deze rubriek figureert als ‘verliezer’. Voor Japan is het overlijden van Inamori, wiens carrière een zeven decennia omspannende triomftocht was, echter wel een groot verlies. Inamori gold in het land van de rijzende zon als vaandeldrager van het naoorlogse economische succes. Weinig zakenlieden waren zo on-Kalanickiaans. Met het in 1959 opgerichte Kyocera, waarvan hij het personeel met een bloedeed liet zweren dat ze ‘het heil der mensheid’ zouden dienen, leverde hij onder meer keramieken weerstandsstaafjes aan het Amerikaanse ruimtevaartprogramma Apollo. In de jaren tachtig stampte de miljardair nog een telecomreus uit de grond en riep hij de Kyoto-prijs in het leven, een prestigieuze onderscheiding voor cultuur en wetenschap. ‘Mijn drijfveer’, vatte Inamori zijn filosofie samen, ‘is de mensen om mij heen gelukkig te maken.’||https://www.volkskrant.nl/economie/de-winnaar-verliezer-van-de-week-kalanicks-keukens-floreren-japan-rouwt-om-miljardair~b3ac1f47/
2022-09-09||Toezichthouder inlichtingendiensten stapt op om nieuwe wet: ‘Het doet een beetje trumpiaans aan’||Bert Hubert is een van de drie leden van de Toetsingscommissie Inzet Bevoegdheden (TIB), die de rechtmatigheid toetst van de aanvragen van AIVD en MIVD om te hacken, internetkabels te tappen en personen te volgen. De laatste jaren is er steeds meer discussie gekomen over de inlichtingenwet uit 2017, die AIVD en MIVD ruimere bevoegdheden gaf. De inlichtingendiensten menen dat hun werk wordt bemoeilijkt door de wet, specifiek bij het grootschalig aftappen van internetkabels waarvoor op meerdere momenten toestemming nodig is. Daarom is gewerkt aan een wetsvoorstel om de mogelijkheden te vergroten. Zo komt het criterium om ‘zo gericht mogelijk’ af te tappen te vervallen, wordt het mogelijk om geautomatiseerde data-analyse toe te staan zonder toets vooraf, en willen de diensten bij een digitale dreiging ongericht internetverkeer aftappen, zonder vooraf bekende doelwitten of selecties. Hubert: ‘Eigenlijk zeggen zij: we willen niet meer hoeven uitleggen waarom we dit internetverkeer aftappen.’ Dat betekent dat er meer data van burgers op een harde schijf bij de AIVD en MIVD komen te staan. En in theorie kunnen die data jaren worden bewaard. Dat vormt voor Hubert de belangrijkste reden om nu alarm te slaan. ‘Alleen al het hebben van zo’n harde schijf is een potentiële privacy-inbreuk’, zegt hij. Hij wijst op de risico’s daarvan. ‘Het gaat om de data van in potentie miljoenen mensen. Verschillende buitenlandse diensten zijn weleens gehackt, en deze week diende een rechtszaak tegen een AIVD’er die maar liefst 102 computers had meegenomen. En het is niet bekend wat voor kabinet we over drie jaar hebben. Wil het volgende kabinet misschien weten waar de oppositie mee bezig was? Waar actievoerders wonen? Die data liggen er dan.’ Hubert vermoedt dat deze voorgestelde uitbreiding van de wet, die geldt bij digitale dreigingen tegen Nederland, in strijd is met het Europees Verdrag van de Rechten van de Mens (EVRM). ‘De nieuwe wet is niet in balans. De dataverzameling hoeft niet langer proportioneel te zijn, dat is heel vreemd. Daar hebben ze in Straatsburg echt wel een mening over.’ Hubert werkte zelf ooit drie jaar bij de AIVD en kent het werk van de dienst van dichtbij. Toch is hij verbaasd over hun opstelling. ‘Iedere inlichtingendienst heeft de gezonde behoefte om meer mogelijkheden te willen. Maar zeggen dat je geen toezicht meer wil, dat er minder vragen moeten komen, is heel flagrant. En zeggen dat dit vanwege spoed zou moeten is echt onzin. Er is al een spoedartikel dat elke week wordt ingezet. Het doet een beetje trumpiaans aan. Hun verhaal is niet oprecht. Daar ben ik echt van geschrokken.’ Daarom stapt hij nu op. ‘Als ik nu niets zeg, gaat die wet er komen.’ Het kabinet wil het voorstel nog deze maand indienen bij de Tweede Kamer. Hubert: ‘In plaats van mijn mond houden bij de TIB, kan ik beter weggaan en in de openbaarheid campagne voeren tegen dit voorstel.’||https://www.volkskrant.nl/nieuws-achtergrond/toezichthouder-inlichtingendiensten-stapt-op-om-nieuwe-wet-het-doet-een-beetje-trumpiaans-aan~be829087/
2022-09-09||We keken naar de BBC, want dat vond ik, als huisduider, professioneler||Omdat ik tijdens corona alle seizoenen van The Crown had gekeken en deze zomer ook nog het nogal lijvige werk The Palace Papers van Tina Brown tot mij had genomen, was ik donderdagavond de huisduider van dienst. We keken naar de BBC, want dat vond ik, als huisduider, professioneler. Werd er daar gesproken over ‘the Duke of Cambridge’, dan kon ik minzaam uitleggen dat dat William was. Een prettige rol. Waar de huisduider echter niet op had gerekend was de hypnotiserende toon van de commentator van de BBC. De urenlange shots van een weg bij Balmoral, waar binnenkort, maar niemand wist hoe binnenkort precies, ‘the Duke of Sussex’ (‘dat is Harry’) zou arriveren. We geraakten in een glazige toestand waarin tijd en ruimte leken te verdwijnen. Gezien alle entertainment die er uit de royals is gesleept, kun je bijna niet accepteren dat ook in hun levens de meeste momenten saai en nietszeggend zijn.||https://www.volkskrant.nl/columns-opinie/we-keken-naar-de-bbc-want-dat-vond-ik-als-huisduider-professioneler~b2f97a1ab/
2022-09-09||De eerste barsten in het imago van kroonprins Ruud van Nistelrooij||Na een wedstrijd in de Keuken Kampioen Divisie tegen Willem II zei de beginnende trainer Dirk Kuijt vorige week dat zijn ploeg, ADO Den Haag, was vergeten te voetballen. Dat voetballen noemde hij een ‘belangrijk aspect’. Heb je als trainer jouw spelers overal op voorbereid en de tactiek tot in den treure uitgestippeld, vergeten ze te voetballen. In plaats daarvan peerden ze de bal lukraak naar voren, iets wat niet als voetbal wordt beschouwd. ADO verloor met 1-0. Het was de vierde nederlaag in vijf wedstrijden, genoeg reden om de vraag te stellen of Kuijt de Kerst haalt in Den Haag. Het woord ‘horrorstart’ is gevallen. Naar aanleiding van zijn aanstelling en presentatie als trainer had de Volkskrant nog geschreven dat Dirk Kuijt met zijn positivisme zelfs de grootste Haagse mopperaars de mond snoerde. Zijn gebrek aan ervaring was geen enkele reden tot zorg. Dirk was er klaar voor en sprak relaxed zijn ambities uit: promoveren naar de eredivisie en daar, eenmaal aangekomen, een permanente plaats in het linker rijtje. ADO was een sleeping giant en hij zou de reus wakker schudden. Als hij de resultaten van ADO net zo strak trekt als zijn gezicht, komt het goed, zei Hagenaar Aad de Mos over Kuijt, verwijzend naar de make-over (kapsel zonder krulletjes, nieuw gezicht, iets baardachtigs) van de jonge trainer. Daar kon de visserszoon uit Katwijk gelukkig wel om lachen. Dat was begin juni. Na de nederlaag tegen Willem II vluchtte Kuijt drie maanden later stijf van de stress in trainersjargon. De onbevangenheid was eraf, de vrees dat hij de Kerst niet zou halen was erin geslopen. ADO stond volgens hem goed in de organisatie. Er lagen ruimtes, maar die werden niet benut. ADO had meer in het voetbal moeten komen, zei Kuijt, maar vergat dus te voetballen. Zorgen maakte hij zich niet, want hij leeft van wedstrijd tot wedstrijd. Tot slot kondigde hij aan dat hij op het trainingsveld veel aandacht zou gaan schenken aan het voetballen. Trainers zijn niet te benijden. Ze zijn de aangewezen kop van jut. Dat is handig en overzichtelijk, zeker als de resultaten tegenvallen en de druk toeneemt. Fortuna Sittard zette trainer Sjors Ultee na drie wedstrijden op straat, Chelsea ontsloeg deze week Thomas Tuchel. Trainers zijn nog minder te benijden dan vroeger. In een column in De Telegraaf schreef Valentijn Driessen vrijdag dat het niet meer de vraag is of ze de Kerst zullen halen, maar de herfst. Provocerend wierp hij de vraag op of het niet tijd wordt dat Arne Slot na de afgang van Feyenoord tegen Lazio Roma voor zijn baan moet vrezen. Los van het feit dat in deze krant sinds jaar dag en dag het opportunisme van de pagina’s afspat, was het een goed punt. Het geduld van supporters en clubbesturen is sneller op en de druk op trainers is toegenomen, mede om commerciële redenen. Na de wanvertoning tegen FK Bodø/Glimt werd PSV donderdag door de eigen supporters overladen met een fluitconcert dat er niet om loog – de eerste barsten in het imago van kroonprins Ruud van Nistelrooij. Hij begreep het wel, die fluitconcerten, zei Van Nistelrooij welwillend, maar wees op de ontwikkeling van zijn ploeg. Die was prima, vergeleken met de eerste oefenwedstrijd en, ho ho, had hij soms beweerd dat PSV dit seizoen kampioen van Nederland zou worden? Er overkwam hem deze week nog iets pijnlijks. De ploeg die PSV te machtig was in de voorronde van Champions League, Glasgow Rangers, werd door Ajax aan stukken gespeeld. Dat zei veel over Ajax, en misschien nog wel meer over PSV. Iedereen ziet het graag anders, maar een goed paard is, strakgetrokken of niet, nog geen… (maak deze alltime klassieker van Co Adriaanse zelf af.)||https://www.volkskrant.nl/sport/de-eerste-barsten-in-het-imago-van-kroonprins-ruud-van-nistelrooij~bd6cbb33/
2022-09-09||De beste muziek van de week: het te gekke debuutalbum van Kenny Beats bezorgt kippevel||‘Louie (★★★★☆, 17 nummers) het debuutalbum van de te gekke Amerikaanse producer Kenny Beats. Hij maakt op een heel ambachtelijke manier beats voor onder andere Vince Staples en Denzel Curry, en dat doet-ie steengoed. Toch wilde Kenny Beats nooit een soloalbum maken, tot hij naar eigen zeggen iets te vertellen had. Louie gaat voornamelijk over zijn vader, een radio-dj die vorig jaar gediagnosticeerd werd met kanker.’ ‘Ondanks dat verdriet klinkt de plaat eerder als een nostalgische herinnering aan zijn vader, de plek waar hij opgroeide en zijn jeugd. Je hoort jazz, soul, en samples van deep cuts; onbekende nummers van vaak ook onbekende artiesten. Twee nummers op Louie zijn echte kippevelnummers. De eerste isThe Perch, waarop je z’n vader op de radio een nummer aan hoort kondigen, met op zijn schoot de kleine Kenny die ook even in de microfoon mag praten. Dan heb je mij, hoor.’ ‘Nog mooier wordt het bij Eternal, waar hij een sample van Shira Small gebruikt: een onbekende zangeres die in de jaren zeventig één plaat heeft gemaakt en net als Joni Mitchell wilde klinken. Maar ja, iedereen klonk als Joni Mitchell in die tijd, dus ze ging na die plaat gewoon een baan zoeken. Kenny Beats heeft van haar zinnen over het eeuwige leven een prachtig eerbetoon gemaakt. Louie is een collage van beats en samples maar vooral ook emoties. Het zijn weliswaar bijna allemaal korte stukken van twee of drie minuten, maar het ene nummer gaat vlekkeloos over in het volgende.’ ‘Sampa the Great heeft haar nieuwe album As Above, So Below (★★★★☆, 11 nummers) uitgebracht. Ze komt uit Zambia, is opgegroeid in Botswana, heeft gestudeerd in Amerika en woont nu in Australië. Dat hoor je ook in haar muziek, die een mooie mix van allerlei stijlen is, zoals recensent Menno Pot ook al schreef. Op de nieuwe plaat is dat vooral duistere hiphop gemengd met muziek uit zuidelijk Afrika, met heel mooie zangstukken in het Bemba, een van de meest gesproken talen in Zambia.’ ‘Ogenschijnlijk zijn dat twee dingen die niet veel met elkaar hebben, diepe hiphop en traditionele vocale muziek uit zuidelijk Afrika, maar ze combineert ze heel sterk met elkaar. Vooral het nummer Never Forget is knap. Sampa the Great heeft soms een bijna cartoonachtige stem, en ze zingt in die track over een aantal dingen waarin de Afrikaanse cultuur leidend is geweest voor de wereld. Bij alles wat ze opsomt, zingt ze ‘never forget’; vergeet dat niet, wij waren de eersten. Heel goed gelukt. As Above, So Below is intenser en indringender dan haar vorige platen, maar eindigt met nummers die meer de poppy, neo-soul kant opgaan.’ Op het album Everything I Know About Love (★★★★☆, 13 nummers) hoor je muzikale fijngevoeligheid van de Chinees-IJslandse zangeres Laufey. Haar stem is naturel, schrijft recensent Pablo Cabenda, haar voordracht zacht en sterk, gecombineerd met een achteloze precisie. Zeven lange stukken die spirituele jazz ademen op het album I Survived, It’s Over (★★★★☆, 7 nummers) van Rich Ruth. Een intens auraal spektakel, vindt Gijsbert Kamer, waarbij je in een staat van trance wordt gebracht.||https://www.volkskrant.nl/cultuur-media/de-beste-muziek-van-de-week-het-te-gekke-debuutalbum-van-kenny-beats-bezorgt-kippevel~bd6e5a5b/
2022-09-09||Zo is het als je moeder op de ‘Most Wanted’-lijst van de FBI staat ★★★★★||Toen Zayd Ayers Dohrn in 1978 werd geboren in New York, stond zijn moeder op de FBI-toptien van meest gezochte voortvluchtigen. Zijn ouders, Bernadine Dohrn en Bill Ayers, leefden al bijna tien jaar ondergronds vanwege hun prominente rol bij The Weathermen, later de Weather Underground. Door een gewapende strijd op eigen bodem te ontketenen, wilde deze radicale groep jonge witte Amerikanen het Amerikaanse imperialisme vernietigen en een einde maken aan de oorlog in Vietnam. In de fascinerende podcast Mother Country Radicals reconstrueert Zayd Ayers Dohrn de geschiedenis van The Weathermen, van eind jaren zestig tot begin jaren tachtig. De jonge Zayd − vernoemd naar de vermoorde Black Panther Zayd Shakur − vond het overigens doodnormaal om op de vlucht te zijn. Als peuter leerde hij al van zijn vader om undercover-agenten te herkennen (en ja, hij pikt ze er op een zekere dag zó uit). De tiendelige podcast vertelt van achter de schermen hoe een groep witte tieners en twintigers van goede komaf wordt gedreven door haat tegen de Vietnamoorlog. Hoe ze de oorlog verklaren aan hun eigen land − te beginnen met de pigs, de varkens van het politieapparaat. Hoe ze zich in woord én daad solidair verklaren met de Black Panthers en de meer radicale Black Liberation Army. Ze helpen zowaar lsd-goeroe Timothy Leary uit de gevangenis ontsnappen, iets wat ze jaren later zullen bezuren. In 1969, negen jaar voor de geboorte van Zayd, organiseren The Weathermen grote protesten in Chicago, de Days of Rage (dagen van woede). In 1970 blaast de groep in diezelfde stad een standbeeld op van een politieagent; de gigantische explosie vernielt ook honderden ramen. Maar als ze een aanslag beramen op een feest van tientallen militairen die binnenkort naar Vietnam moeten, ontploft het huis in New York waar ze de bom maken. Drie leden van The Weathermen komen om het leven, de anderen besluiten aanslagen te beramen zonder slachtoffers te maken. Dat maakt overigens geen enkel verschil voor de intensieve klopjacht van politie en FBI op de groep. De leden moeten valse identiteiten aannemen en ondergronds gaan. Toneel- en scenarioschrijver Zayd Ayers Dohrn kan als geen ander ‘van binnenuit’ over The Weathermen vertellen. Hij praat niet alleen uitvoerig met zijn ouders (later beiden hoogleraar geworden), maar ook met hun kameraden van destijds, inclusief The Black Panthers en de Black Liberation Army. Pijnlijk is het om te beseffen dat de zwarte activisten hun strijd veel vaker moesten bekopen met de dood of een (levens)lange gevangenisstraf. Hij vertelt nauwgezet welke invloed de radicale keuzes van zijn ouders nog altijd hebben op zijn eigen leven en op dat van andere kinderen van de Weather Underground en de Black Panthers. Hij valt zijn ouders niet af, steunt hun strijd, maar is ook kritisch. Toch gaat het niet zozeer over een moreel oordeel of de vraag wat het allemaal heeft opgeleverd. Het krankzinnige, waargebeurde verhaal over bomaanslagen, prison breaks en een dramatische laatste aanslag op een geldtransport in 1981, draait uiteindelijk vooral over rotsvaste principes en onwankelbare overtuigingen, en over de prijs die je daarvoor betaalt.||https://www.volkskrant.nl/mensen/zo-is-het-als-je-moeder-op-de-most-wanted-lijst-van-de-fbi-staat~b6ef421f/
2022-09-09||‘De Russen hebben hun eigen kijk op Oekraïne en veiligheid, daar moet je serieus aandacht aan besteden’||‘Ik heb Poetin een keer ontmoet, op een congres in 2015. We hebben een paar woorden gewisseld. Wat me opviel was dat zijn handdruk slap en mollig was, heel anders dan de stevige handdruk die ik verwachtte. Hij is waarschijnlijk een man die in zijn jonge jaren veel onzekerheden heeft gekend. Als hij vindt dat het Westen Rusland beledigt, neemt hij dat heel zwaar en persoonlijk op. Dat is een gevaarlijke situatie, een dictator die zijn persoonlijkheid aan zijn land oplegt’, zegt de Britse historicus Orlando Figes. Figes (62) is net afgezwaaid als hoogleraar geschiedenis aan het Birkbeck College in Londen. Hij werd bekend door een reeks succesvolle boeken over de Russische geschiedenis, waaronder Tragedie van een volk, een monumentale studie naar de revolutie van 1917. Zijn nieuwe boek, Het verhaal van Rusland, gaat over de manier waarop de Russen naar het verleden kijken. Geschiedenis is een wapen geworden, waarmee de macht van Poetin en de oorlog tegen Oekraïne wordt gerechtvaardigd. ‘Ik heb dit boek geschreven omdat ik na 2014 een toenemende kloof zag tussen de manier waarop wij in het Westen de Russische geschiedenis begrijpen, de manier die ik zelf 35 jaar heb gedoceerd, en de manier waarop de Russen haar zien, vooral sinds de manipulatie van het collectieve geheugen door Poetins regime’, zegt hij, aan de telefoon vanuit Londen. Catharina de Grote, tsarina van 1762 tot 1796, zei al dat Rusland zo groot is dat het een autocratische leider nodig heeft. Bovendien is het een vlak en open land zonder natuurlijke grenzen, kwetsbaar voor aanvallen van buitenaf. Daarom heeft Rusland altijd geprobeerd zijn veiligheid te vergroten door zijn buurlanden zwak te houden, schrijft Figes. Hierbij hoort een nationale mythologie die Rusland ziet als een heilige plaats die het christendom verdedigt, aangevoerd door een leider met heilige machten die zijn volk verenigt en beschermt tegen zijn vijanden. In deze mythologie heeft Oekraïne een bijzondere positie. Oekraïne is het grensland dat het hart van het Russische Rijk moet beschermen tegen het Westen, maar ook de spirituele bakermat van de Russische beschaving, de plaats waar Sint Vladimir, grootvorst van Kyiv, in 988 werd gekerstend. ‘Dit verhaal wordt nu ook weer opgeroepen. Rusland is geen agressieve natie, zo wordt gezegd, maar een grote natie met kwetsbare grenzen. Historisch gezien zijn Polen, de Baltische landen en Oekraïne de bufferstaten die Rusland beschermen. Het Westen probeert deze staten altijd tegen Rusland op te zetten. In de zomer van 2021 schreef Poetin een essay waarin hij betoogde dat de Polen en de Litouwers dat deden in de 17de eeuw, de Oostenrijkers in de 19de eeuw en de Duitsers aan het einde van de Eerste Wereldoorlog. En nu probeert het Westen Oekraïne tegen Rusland op te zetten.’ ‘Het idee dat Rusland kwetsbaar is voor invasies en een sterke leider nodig heeft, gaat terug naar het verhaal van grootvorst Alexander Nevski, die in de 13de eeuw de Teutoonse ridders versloeg, of naar de mythe van Rusland als redder van Europa tegen Napoleon en redder van de wereld tegen het nazisme. Poetins mythologie wordt door veel Russen gedeeld, omdat ze die verhalen op school hebben geleerd en in films hebben gezien.’ ‘Poetin is een antibolsjewiek die de stalinistische repressie heeft afgekeurd. Maar hij wil de trots op de Russische geschiedenis herstellen. De hele geschiedenis, inclusief de periode van Stalin. Hij zegt: we hoeven onszelf niet de hele tijd te kastijden over wat er gebeurde onder Stalin. We moeten trots zijn op de prestaties van de Sovjet-Unie, omdat zij deel uitmaken van onze geschiedenis.’ ‘In mijn boek citeer ik de historicus Michael Cherniavsky, die zegt dat het leven in Rusland zo moeilijk is dat de Russen het nodig hebben om te geloven in een vorm van verlossing, in een tsaar als heilige beschermer of een revolutionair die het land naar een nieuwe utopie leidt.’ De Russische mythes vormen een politieke realiteit waarmee het Westen te weinig rekening heeft gehouden, vindt Figes. Bij de uitbreiding van de Navo naar het Oosten in de jaren negentig was onvoldoende oog voor Russische gevoeligheden. Hetzelfde gold voor het westerse optreden tijdens de Maidan-revolutie van 2014. ‘Er was een soort toondoofheid voor de manier waarop Rusland de Oekraïne-crisis van 2014 ervoer. Rusland erkende het nieuwe bewind niet, zag het als een regering die door het Westen werd gesteund en anti-Russisch was.’ ‘Dat erken ik volledig. En Oekraïne is sinds 1991 een onafhankelijke, soevereine staat. Maar het Westen heeft fouten gemaakt. Sinds 2008 is Rusland niet werkelijk betrokken bij het beleid inzake Oekraïne. Het Westen hield onvoldoende rekening met de Russische reactie, omdat het Rusland niet als een dreiging zag. President Obama zei dat Rusland een tweederangsmacht was.’ ‘Westerse leiders wilden het probleem niet onder ogen zien. Zelfs de annexatie van de Krim in 2014 leidde niet tot zware sancties. Rusland kreeg het wereldkampioenschap voetbal in 2018 en bedrijven bleven gewoon zaken doen. Het Westen dacht dat de geschiedenis er niet toe deed. Maar dit is een oorlog over de geschiedenis.’ Het verhaal van Rusland is een verhaal van geweld, onderdrukking en despotische leiders, van Poetin via Stalin naar Ivan de Verschrikkelijke, de eerste tsaar van Rusland (1547-1584). Bij zijn kroning zei de metropoliet van Moskou: ‘Het sterfelijk lichaam van de tsaar is als dat van ieder mens, maar in zijn macht is hij als de almachtige God.’ Rusland heeft een patrimoniale traditie, zegt Figes, waarin geen onderscheid wordt gemaakt tussen de staat en de leider. De tsaar runde de staat als zijn eigen huishouden. Bij de volkstelling van 1897 gaf tsaar Nicolaas II als beroep op: ‘eigenaar van Rusland’. Dat Poetin zich verrijkt en een kitschpaleis op de Krim laat bouwen past in deze traditie, net als de positie van de oligarchen. Figes: ‘De tsaar gaf land aan de bojaren, de edellieden, maar kon dat ook weer afpakken als ze in ongenade vielen. De oligarchen zijn bojaren. Poetin kan vertellen dat ze miljoenen moeten overmaken naar een bankrekening of investeren in een bepaalde stad. Westerse analisten zijn geneigd om daar westerse categorieën op te plakken, zoals ‘maffiastaat’, maar het komt voort uit de patrimoniale traditie van Rusland.’ Het verhaal van Rusland laat zien hoe diep de wortels van het systeem-Poetin zijn, en hoezeer zijn machtsuitoefening past bij de verhalen die Rusland al heel lang over zichzelf vertelt. Het is verleidelijk te concluderen dat Rusland een onverbeterlijk land is, maar het kent ook andere tradities. In de 19de eeuw woedde een levendig debat tussen pro-westerse intellectuelen en slavofielen, die Rusland juist zagen als de hoeder van spirituele waarden tegenover het westerse individualisme en materialisme. Volgens de slavofielen onderscheidden Russen zich van Europeanen door hun toewijding aan de kerk en de tsaar, alsmede hun bereidheid zich op te offeren voor het vaderland. De uitkomst van dit debat stond niet vast. Onder tsaar Alexander II bewoog het land zich in liberale richting. Maar toen hij in 1881 slachtoffer werd van een bomaanslag, koos zijn opvolger Alexander III juist voor een reactionaire koers. Figes: ‘Ik ben het niet eens met een luie stereotypering van de Russen als gehoorzaam, mensen die een tsaar nodig hebben en slechts op dwang reageren. In 1917 was er een revolutie, er zijn talloze opstanden geweest. De kern van de Russische samenleving was eeuwenlang de dorpscommune, een zelfbesturende, democratische institutie. Het is niet zo dat er nooit democratische ideeën zijn geweest. Alleen werden zij telkens weer onderdrukt door een almachtige staat.’ ‘Nee, de komende generatie zie ik geen verbetering. Zelfs als het regime een nederlaag lijdt in deze oorlog, wat me onwaarschijnlijk lijkt, zal het overleven. Als Poetin wordt afgezet, krijg je een Poetin 2.0 die misschien nog erger is. Als Rusland in een diepere crisis belandt, kan het weer een volledig totalitaire staat worden of een nieuwe vorm van fascisme ontwikkelen.’ ‘Historici houden niet van voorspellen, maar de oorlog zal net zo lang duren als vooral de Amerikanen bereid zijn Oekraïne te financieren. Het is onwaarschijnlijk dat Oekraïne de Russen kan verdrijven uit de Donbas en de Krim. Als het de Krim intrekt met Navo-wapens, kan de situatie snel escaleren. Rusland zou dat beschouwen als een existentiële dreiging en zien als een rechtvaardiging voor het gebruik van tactische kernwapens. ‘Het waarschijnlijkste scenario is dat het Westen uiteindelijk druk zal uitoefenen op Oekraïne om te gaan onderhandelen. Dat kan alleen als Rusland wil praten. Het beste waarop we kunnen hopen is dat het Westen Oekraïne blijft steunen om te vechten, zodat ze kunnen onderhandelen vanuit een zekere kracht.’ ‘We zullen zien hoe serieus de westerse samenleving de democratie wil verdedigen. De voortekenen zijn niet goed. Vorig weekend zagen we in Praag een grote betoging tegen de hoge energieprijzen. Die zullen we in meer steden zien. De mogelijkheid bestaat dat deze menigten zich wenden tot nationalistische en populistische bewegingen die goedkopere benzine beloven omdat ze een deal met Poetin kunnen sluiten.’ ‘De Russen zijn gewend om offers te brengen en voorbereid door propaganda die het Westen portretteert als een kracht die Rusland wil vernietigen. Gisteren zag ik nog de vreselijke propagandist Vladimir Solovjov op de Russische televisie. Hij zei zoiets als: waarom is Rusland het beste land ter wereld? Omdat wij met een doel leven. In het Westen leven ze alleen voor materiële consumptie, maar dat is niet de zin van het leven. In Rusland wordt de nationale geest gemobiliseerd voor een doel, de Russische missie in de wereld.’ ‘Hij was kosmopolitisch, westers georiënteerd, iemand die een open Rusland wilde. Hij was een held omdat hij een man van de vrede was, die erin slaagde de Sovjet-Unie te ontmantelen in een situatie die gemakkelijk tot een burgeroorlog had kunnen leiden. ‘Toch steunde hij de annexatie van de Krim in 2014. Hij steunde Poetins beleid in Oekraïne tot het einde van zijn leven. Ik heb nergens gezien dat hij de inval van 24 februari heeft afgekeurd. Waarom werd Poetin gesteund door deze man, in wie het Westen geloofde, met wie het zaken kon doen, zoals Margaret Thatcher zei? Dat moet het Westen toch aan het denken zetten: de Russen hebben hun eigen kijk op Oekraïne en veiligheid, daar moet je serieus aandacht aan besteden.’||https://www.volkskrant.nl/columns-opinie/de-russen-hebben-hun-eigen-kijk-op-oekraine-en-veiligheid-daar-moet-je-serieus-aandacht-aan-besteden~b2a41a79/
2022-09-09||Nooit ging ik bij Elizabeth op de thee, maar ik vermoed dat deze foto haar toont zoals haar familie haar zag||Boven aan het liveblog van The Guardian, waarop donderdagmiddag elke snipper nieuws over de toestand van koningin Elizabeth werd gepresenteerd, stond deze foto, zij het iets meer ingezoomd dan hierboven. Het is de Britse koningin zoals ze op 6 september, afgelopen dinsdag, werd gefotografeerd door Jane Barlow. In de Drawing Room van haar geliefde Balmoral Castle staat ze te wachten op Liz Truss, de nieuwe premier van het Verenigd Koninkrijk, tevens de vijftiende premier die Elizabeth zometeen de hand zal reiken. Het was in eerste instantie vooral dat formele handenschudmoment (Truss die in een zwart mantelpak boven de koningin uittorent) dat via de persbureaus naar buiten kwam. Truss volgt Boris Johnson op in een roerige tijd, zij is degene die nu een schier onmogelijke klus moet klaren en o, o, gaat ze die taak wel tot een goed einde brengen? De foto was een fijne illustratie bij allerlei politieke analyses. Maar op de achtergrond speelde iets anders: de koningin was niet lekker. Het was de reden dat de kersverse premier niet, zoals gebruikelijk bij deze officiële aangelegenheden, was ontboden op Buckingham Palace, maar hier, bij het haardvuur in de Drawing Room, een knusse kamer waaraan volgens de Britse media sinds 1976 nauwelijks meer iets is veranderd. Toen op donderdag duidelijk werd dat het echt ernstig gesteld was met de gezondheid van de koningin, maakte de foto met Truss ineens plaats voor het beeld dat Barlow even daarvoor had gemaakt, dat van Elizabeth alleen in de kamer. En ineens kon iedereen zien wat de fotograaf toen al had waargenomen: dit ging niet lang meer duren. Terwijl ik om de zoveel tijd de nieuwspagina van The Guardian ververste, bleef de foto staan. Kroniek van een aangekondigde dood. Alle koninklijke decorum was er nog: de statige ruimte waarin elk voorwerp een betekenis heeft, de Schotse rok, verwijzing naar een land dat het Verenigd Koninkrijk best zou willen verlaten, maar tegen wil en dank zo van het staatshoofd houdt – de koningin zelf was er alleen niet meer. De vrouw die zeventig jaar op de Britse troon zat, die Winston Churchill nog de hand schudde, die dienstbaarheid en plichtsbesef dikwijls belangrijker achtte dan inlevingsvermogen en hartelijkheid, die geliefd was, maar door velen ook werd gezien als de vorstin van een koninkrijk dat zich plunderend en graaiend een weg door de geschiedenis baande, die vrouw is op deze foto weg. ‘Wie was zij écht?’, vraagt de Franse theoreticus Roland Barthes zich af, nadat zijn moeder is overleden en hij naar haar zoekt op de nagelaten foto’s. En daarna, enigszins verontrust: ‘Zal ik haar wel herkennen?’ Nu ging ik nooit bij koningin Elizabeth op de thee, maar ik vermoed dat deze foto haar toont zoals haar familieleden haar zagen. Hoe ze daar staat tussen die veel te grote meubels, leunend op de stok van haar vorig jaar overleden echtgenoot Philip, met dat schuine koppetje en die stralende lach: een oma die blij is om haar (achter)kleinkinderen te zien en zich verheugt op een middag pannekoeken bakken. Puur fotografengeluk voor Jane Barlow, die op de valreep nog zo’n beeldbepalende foto maakte. De ochtend na haar overlijden verfriste ik het bevroren liveblog van The Guardian nog een keer. Ik had verwacht dat deze foto inmiddels zou zijn vervangen door een ceremoniëler beeld, zoals bijna alle media dat meteen na haar dood brachten: een foto waarop ze in vol ornaat koningin stond te zijn, met de diamanten kroon, de scepter en die afstandelijke, vorsende blik. Maar nog steeds was het deze. Ontroerend, vond ik dat. Wie Elizabeth ook was, dit was ze óók.||https://www.volkskrant.nl/nieuws-achtergrond/nooit-ging-ik-bij-elizabeth-op-de-thee-maar-ik-vermoed-dat-deze-foto-haar-toont-zoals-haar-familie-haar-zag~b373f368/
2022-09-09||Klanten bij de dierenvoedselbank: ‘Eigenlijk had ik dat spuitje met mijn bewindvoerder moeten bespreken’||Toen een van de negen katten van Regina uit Warga begon over te geven, wist ze dat het mis was. De dierenarts stelde die zaterdagavond al de diagnose: kanker, niet meer te redden. Alleen: het huisdier laten inslapen kostte 76 euro, terwijl het gezin met een tienerdochter onder budgetbeheer leeft van 80 euro per week. ‘Eigenlijk had ik dat spuitje met mijn bewindvoerder moeten bespreken. Maar je eigen huisdier laten lijden, dat is toch geen optie?’ Dus moest het geld maar komen uit het spaarpotje voor de feestdagen, zegt ze, terwijl ze een grote zak hypoallergeen kattenvoer in de achterbak legt. Net als een grootverpakking natvoer, wat zakjes kattensnoepjes en een spuitbus antivlooienmiddel heeft ze die net meegekregen van vrijwilliger Penny Nienhuis. Die runt vanuit haar bijkeuken in Leeuwarden de lokale afdeling van dierenvoedselbank Wie vult mijn bak. De stellingkast tegen de wand puilt uit van Special-Fit, Senior Complete en aluminium kuipjes paté: hondenvoer rechts, kattenvoer links. Wat zeven jaar geleden begon als een Facebookgroep, is inmiddels een netwerk met vijftien lokale afgiftepunten, van Stadskanaal tot Spijkenisse. Bij Nienhuis is liefdadigheid zakelijk georganiseerd. ‘Anders hou ik geen tijd over’, zegt Nienhuis, die entertainer van beroep is. In twee blauwe ordners houdt ze zicht op de circa vijftig cliënten uit de Friese hoofdstad en omgeving. ‘Er zijn er na de zomervakantie alweer zes bijgekomen.’ Nienhuis’ administratie vormt een weerslag van torenhoge energierekeningen en gierende inflatie. Ook dierenvoer is zo’n 15 procent duurder geworden, schat ze. Landelijk nam het aantal cliënten al toe sinds corona, met de energiecrisis daarbovenop zelfs met 45 procent. ‘Wij voeden nu op jaarbasis ruim 7.500 bekjes', aldus stichtingsvoorzitter Astrid Naaktgeboren. ‘Wij zijn er om de dieren te helpen, niet de mensen’, zegt Nienhuis gedecideerd. Maar, erkent ze: ‘Door de dieren te helpen, helpen we de mensen ook.’ Wat begint met deze week even geen botje, eindigt met dierenbezitters die zelf het eten uit de mond sparen. ‘Laatst had ik nog een dame van 80, zij en haar Berner sennen aten alleen maar rijst.’ De dierenvoedselbank is nadrukkelijk bedoeld voor mensen die al huisdieren hadden en daar niet meer goed voor kunnen zorgen omdat ze in de financiële problemen zijn geraakt. ‘Laatst meldde iemand zich aan: ‘Ik heb net een pup, kan ik langskomen?’ Zo werkt het dus niet.’ De toelatingseisen zijn strikt; het landelijk beheer van de stichting checkt zelfs loon- en uitkeringsgegevens. En cliënten krijgen een keer per twee maanden voer voor een maand, voor maximaal vier dieren. Nienhuis: ‘Een heel pakket, dat wel, inclusief snackjes en speeltjes. En als een hond geperst voer gewend is, scheep ik die niet af met krokante brokken.’ Ze is daarbij afhankelijk van donaties, zoals van dierenspeciaalzaak Jumper. Eerder deze middag staat daar een volle winkelkar voor haar klaar. ‘Dierenartsvoer, daar ben ik heel blij mee. Zo’n zak kost zo 70 euro.’ Producten die over datum zijn, mag zij nog maximaal een jaar uitdelen. Ook bij Jumper merken ze dat mensen op de kleintjes moeten letten. ‘Mensen kiezen vaker voor huismerken en houden de folders met aanbiedingen goed in de gaten’, zegt de verkoopmedewerker. Een voordeel voor Nienhuis: zij krijgt juist vaker luxe voer mee. Ze kent de veelgehoorde klacht: waarom nemen mensen die weinig geld hebben dieren? ‘Dat vind ik zelf ook niet altijd verstandig’, zegt ze. Bewindvoerders adviseren om die reden soms zelfs dieren de deur uit te doen. De andere kant, zegt Nienhuis, is dat juist deze mensen al weinig geld hebben om leuke dingen te doen. ‘Dan geeft een huisdier veel afleiding en troost.’ Het probleem is dat mensen onderschatten wat er in financiële zin allemaal komt kijken bij het houden van een huisdier. ‘Een konijn koop je voor 15 euro, maar aan onderhoud ben je een veelvoud kwijt. Bodembedekking, vitamines: daar staan mensen niet bij stil.’ Vooral dierenartskosten zijn een vaak onvoorziene last. ‘Een kat die z’n poot breekt, kan je zo 2.000 euro kosten.’ Dieren zijn de grote afwezigen tijdens de uitgiftemiddag. Al klinkt aan de andere kant van de bijkeukendeur het gepiep om aandacht van Nienhuis’ eigen staffordshires. ‘Die houden niet zo van gasten.’ Veel van de klanten van de dierenvoedselbank gaan ook naar de ‘gewone’ voedselbank. Zoals Ashley Bubb uit Veenwouden. Lang werkte hij als zelfstandig ondernemende pijpfitter in de olie- en gasindustrie. Maar door complicaties na een knieoperatie raakte hij arbeidsongeschikt. ‘Ik ging van 1.500 naar 60 euro in de week’, zegt hij, met een plastic tas met bakjes paté voor de kat en een XL-knaagstick (smaak: tropisch fruit) voor papegaai Pucky. ‘Dit kunnen we ons niet meer veroorloven’, zegt Bubb. ‘Of het zou ten koste gaan van onszelf.’ Voor Regina uit Warga is een naheffing van 1.200 euro op de jaarlijkse energierekening een aderlating. En toen ging onlangs ook nog eens de wasmachine kapot. Het aquarium (‘een kleintje maar’) is al de deur uit, en alle fittingen in huis zijn vervangen door exemplaren van 1,5 watt. ‘Maar je blijft de eindjes aan elkaar knopen.’ Het enige nadeel van de steun van de dierenvoedselbank, zegt ze, is dat haar katten verwend raken. ‘Als we zelf goedkopere brokken geven, kijken ze me zo aan van: wat is dit nou?’ De dankbaarheid die Nienhuis ten deel valt, is groot. Al moet ze soms streng zijn. Een afwijzing komt haar soms op sentimentele chantage te staan. ‘Dan stuurt iemand me een kitten-foto: ‘Laat je deze verhongeren?’ Nou, daar ben ik niet gevoelig voor.’ Gekscherend: ‘Ik ben sowieso meer een honden- dan een kattenmens.’||https://www.volkskrant.nl/nieuws-achtergrond/klanten-bij-de-dierenvoedselbank-eigenlijk-had-ik-dat-spuitje-met-mijn-bewindvoerder-moeten-bespreken~b1f25217/
2022-09-09||De schone schijn van China’s milieubeheer: er zwemmen weer (uitgezette) vissen, maar de lozingen gaan door||Twee toeristen peddelen stilletjes door de wetlands van Haihong, aan de rand van het gigantische Dianchi Meer bij Kunming, een stad in het zuidwesten van China. Ze zitten in een doorzichtige kano, met onder hun voeten zicht op helder water. Met wat geluk zien ze een goudgestreepte barbeel voorbijzwemmen, een bedreigde vissoort die hier een paar jaar geleden niet meer te vinden was, maar nu weer regelmatig wordt gespot. De doorzichtige kano’s onderstrepen het succesverhaal van Dianchi: tien jaar geleden was dit het meest vervuilde meer van China, met een waterkwaliteit slechter dan graad 5, het laagste niveau van het Chinese waterklasseringssysteem. Maar na tien jaar van milieubeschermingsmaatregelen is Dianchi zich aan het herstellen. De waterkwaliteit in het meer bevindt zich tegenwoordig op graad 4, op sommige plaatsen zelfs op graad 3. Het is een succes waarmee de Chinese overheid graag pronkt in haar verlangen naar een groen imago. Vlak bij de wetlands van Haihong is vorig jaar een museum over het herstel van Dianchi geopend (het ‘Dianchi Centrum voor Milieubeschermingsbeleid en Populaire Wetenschap’), en president Xi Jinping bracht in 2020 een bezoek aan het meer. Het einddoel van alle maatregelen, aldus de lokale overheid, is dat de inwoners van Kunming weer in Dianchi kunnen zwemmen. Dat zwemmen kon tot begin jaren tachtig, toen Dianchi een ‘fonkelende parel in de hoogvlakte’ werd genoemd. Het uitgestrekte meer – bijna een kwart van het IJsselmeer – ligt op 1.886 meter hoogte en wordt omgeven door bergen. ‘We zwommen tussen de vissen’, vertelt een oudere inwoonster die langs de oever wandelt. Daar zijn idyllische parken aangelegd, met Chinese boogbruggen en vijvers vol lotusplanten en waterlelies. ‘Als we dorst hadden, dronken we gewoon van het water.’ Eind jaren tachtig kelderde de waterkwaliteit. China urbaniseerde en industrialiseerde in hoog tempo, met desastreuze gevolgen voor het milieu. Kunming groeide van 1,13 miljoen inwoners in 1990 naar 3,47 miljoen in 2010, en bijna al het afvalwater stroomde ongefilterd het meer in. Industrieterreinen loosden hun gifstoffen, landbouwers hun mest. Dianchi raakte bedekt met een laag blauwalgen, als gevolg van nitraten en fosfaten, die al het leven in het meer verstikten. ‘Het was alsof er een laag groene verf over het meer lag, en het stonk verschrikkelijk’, zegt Ma Jun, directeur van het Institute of Public & Environmental Affairs (IPE), een van China’s meest invloedrijke milieuorganisaties. De metingen en rapporten van het IPE speelden een belangrijke rol in de verbetering van de Chinese water- en luchtkwaliteit. ‘Er zaten zo veel blauwalgen in het water, dat als je een steentje gooide, dat soms boven op het water bleef liggen’, zegt Qiao Fuxin, die als gids in het Dianchimuseum werkt en een rondleiding geeft. In de eerste zaal wordt getoond hoe vervuild het meer vroeger was. ‘Het was heel ongezond: als je het water aanraakte, kon je een allergische reactie krijgen. Je kon maar beter geen vis uit Dianchi eten.’ Rond de eeuwwisseling begon in China het besef door te dringen dat de watervervuiling onhoudbaar was: 28 procent van het oppervlaktewater in China behoorde tot graad 5, aldus een meting van het IPE in 2006. Vissers haalden steeds minder vis boven, landbouwers hadden steeds meer moeite om te irrigeren, en sommige regio’s kampten met een tekort aan drinkwater. Na decennia van ongehinderde economische groei stuitte China steeds meer op zijn grenzen. In de jaren daarna – en met name onder president Xi – nam de Chinese overheid maatregelen om het milieu te beschermen, onder de vlag van ‘ecologische beschaving’. Er werden wetten aangenomen om de vervuiling van landbouw, industrie en urbanisatie aan banden te leggen, en er werden volop waterzuiveringsstations gebouwd. In 2020 werd een visverbod uitgevaardigd in het bekken van de 6.380 kilometer lange Yangtzerivier, waar ook het Dianchi Meer onder valt. De voorbije jaren kon de Chinese overheid positieve resultaten laten zien: de waterkwaliteit in China verbetert, zij het traag. Een van de grootste successen is Dianchi, waar het water van graad 5 opklom tot graad 4 en 3. Het aantal vogelsoorten nam in vijf jaar toe van 96 naar 138, en het aantal waterplanten van 241 naar 290. De terugkeer van de iconische goudgestreepte barbeel is volgens de overheid ‘een duidelijk teken van de ingrijpende verbetering van het milieu’. Maar lokale milieuactivisten plaatsen kanttekeningen bij het succesverhaal: de waterkwaliteit van Dianchi is verbeterd, zeggen ze, maar lang niet zo sterk als de overheid wil doen geloven. ‘Er is veel schone schijn’, zegt Meng Fei, directeur van de ngo Kunming Associatie voor Milieubescherming en Populaire Wetenschap, die grotendeels met geld van het Europees Klimaatfonds wordt gefinancierd. ‘Sommige problemen worden aan het eind aangepakt, niet bij het begin.’ Meng geeft een rondleiding langs het Dianchi Meer en wijst op de verschillende milieumaatregelen. Hij toont hekken en barricades in de rivieren rond het meer, bedoeld om de instroom van afval tegen te houden. Hij toont boten met een gigantische snoeischaar op de boeg, die blauwalgen uit het water verwijderen. En even verderop een wateromleggingsproject, waarbij een nabijgelegen rivier naar Dianchi is afgeleid om de watercirculatie in het meer te versnellen en de vervuiling te verdunnen. De rode draad van al die maatregelen: ze doen aan symptoombestrijding, maar laten de bron van de vervuiling ongemoeid. Ter illustratie rijdt Meng naar een industriegebied vol porseleinfabrieken, acht kilometer verderop. Daar stroomt grijswit afvalwater in een sloot, pal onder een watermeetstation dat het niet blijkt te doen. ‘Dat water gaat rechtstreeks naar Dianchi, zonder filter’, zegt Meng, terwijl hij foto’s maakt en naar een milieuambtenaar stuurt. Hij verwacht er weinig van. Vorig jaar rapporteerde Meng een grote vervuilingszaak bij een bouwwerf. ‘De autoriteiten hebben de vervuiling gestopt, maar het bouwbedrijf heeft voor zover we weten nooit een boete gekregen. Het was een heel groot bouwproject, geleid door een staatsbedrijf.’ Volgens Meng zijn structurele ingrepen nodig, onder meer in de ruimtelijke ordening. ‘In Kunming zijn veel winkels zonder keuken. De eigenaren van die winkels koken buiten, en gieten hun olie na afloop gewoon in een afvoer die naar de rivier loopt.’ De goede resultaten van Dianchi geven volgens Meng een vertekend beeld. ‘De cijfers van de vervuilingsindex liggen politiek erg gevoelig, dus nemen ze soms maatregelen om die laag te houden. Maar er is geen wetenschappelijke evaluatie. We weten niet welke maatregel het meest effect heeft.’ Hij merkt op dat sommige maatregelen ook negatieve effecten hebben. ‘De barricades in de rivieren blokkeren bijna geen afval, en houden bovendien de migratie van vissen tegen.’ Peng Xueyun, een medewerker van het gemeentelijk waterzuiveringsbedrijf, bevestigt dat beeld. Hij bedient een zuiveringsstation in de wetlands van Haihong, waar toeristen kunnen kanovaren. Het station verwijdert blauwalgen uit het water. ‘Maar dit werkt slechts lokaal, als noodoplossing’, geeft Peng toe. ‘Zodra er blauwalgen opduiken, verwijderen we die, zodat het er beter uitziet. Maar voor het hele meer is een langetermijnbehandeling nodig. Daarvoor volstaat dit soort installaties niet.’ Ook de terugkeer van de goudgestreepte barbeel in Dianchi blijkt minder spectaculair dan het in de overheidsfolders klinkt. Het gaat om in het laboratorium gekweekte vissen, die in het meer zijn uitgezet. ‘Ze kunnen weer overleven in Dianchi, maar het water is nog te vuil om zich te kunnen voortplanten’, zegt Qiao Fuxin van het museum. Qiao geeft toe dat de goede cijfers enigszins geflatteerd zijn. ‘We bereiken alleen een waterkwaliteit van graad 3 in de stukken van het meer die makkelijk zijn af te sluiten’, zegt hij. ‘De rest is graad 4 en soms nog graad 5. In het regenseizoen daalt de waterkwaliteit. Dan kan het riool het regenwater niet slikken en stroomt alles het meer in.’ Er is vooruitgang geboekt in het Dianchi Meer, net als in heel China, daarover is iedereen het eens. Maar de vraag is hoe groot en hoe stabiel die vooruitgang is. Zeker nu de economische groei in China vertraagt, lijkt ecologie weer minder prioriteit te krijgen. ‘Nu er meer welvarende Chinezen zijn, zijn er meer mensen die rond een meer willen wonen’, zegt Ma Jun van het IPE. ‘Die urbanisering rond het meer moet goed gepland worden. Anders kunnen de verbeteringen in gevaar komen.’ Ook Meng Fei is sceptisch. Ngo’s met buitenlandse financiering hebben het de voorbije jaren moeilijker gekregen in China, en de autoriteiten staan minder open voor hun kritiek. Zijn ngo deed vroeger veel watermetingen, maar is daarmee gestopt. De organisatie richt zich nu vooral op wateractiviteiten voor kinderen, in de hoop de toekomstige generatie te overtuigen van het belang van milieubescherming. ‘Er zijn twee krachten die de toekomst van het meer bepalen’, zegt Meng Fei. ‘Er is een vervuilende kracht, en er is een beschermende kracht. Wij willen dat mensen plezier maken op het water, en dat ze een emotionele band krijgen met het meer. Alleen dan kan de beschermende kracht sterker worden.’||https://www.volkskrant.nl/nieuws-achtergrond/de-schone-schijn-van-china-s-milieubeheer-er-zwemmen-weer-uitgezette-vissen-maar-de-lozingen-gaan-door~bcf861bb/
2022-09-09||Voor wie niet hardop wil zeggen dat een dwerg niet zwart hoort te zijn, biedt de reviewbom uitkomst||‘Doe je research goed’, waarschuwde de coördinator van dit katern toen ik hem vertelde waarover ik deze week wilde schrijven. ‘Het is een wespennest, hier ga je brieven over krijgen.’ Nee, dit stukje gaat niet over de gaswinning in Groningen, niet over het Israëlisch-Palestijns conflict en ook niet over de schrijnende situatie in Ter Apel. Ik had geopperd om eens in het online discours over The Rings of Power te duiken. Voor de lezer die niet bekend is met het continent Midden-Aarde: The Rings of Power is een nieuwe Amazon-serie die zich afspeelt in het In de ban van de ring-universum van Tolkien, maar dan duizenden jaren voordat Frodo en Aragorn leefden. Het is ook de reden dat schuimbekkende fans elkaar te lijf gaan met digitale knotsen en elfenzwaarden. Een wespennest krijgt er haast iets gezelligs van. Fans hebben ook een moderner wapen in handen: de recensiebom, waarmee het gemiddelde cijfer op filmsites als IMDb en Rotten Tomatoes naar beneden wordt gehaald door massaal een negatieve recensie achter te laten. Op Rotten Tomatoes bijvoorbeeld deelden de professionele recensenten een keurige 8,5 uit, maar bleef de publieksscore steken op een 3,9. Amazon schakelde de recensiemogelijkheid preventief uit. Andere series en films die zo’n bom op hun dak kregen, waren onder andere She-Hulk, Ms. Marvel, Captain Marvel en de remake van Ghostbusters. Maar ook games, apps, horecagelegenheden en een oliebollenkraam in de Eindhovense wijk Woensel-Noord zijn bekend met het concept. Over smaak gaat het meestal niet, over politiek des te meer. Recensiebommen vallen vaak op plekken die door (witte) mannen van oudsher als hún domein worden gezien: superheldenfilms, videogames. En Midden-Aarde dus, dat in de films van regisseur Peter Jackson weinig diversiteit kent, maar in The Rings of Power door personages van allerlei huidskleuren wordt bevolkt. Zo woont er een Jamaicaans-Engelse bruivel (een voorloper van de hobbit), een Puerto Ricaanse elf en een Indonesisch-Australisch mensenkind. De personages Malva en Vilma worden gespeeld door respectievelijk een actrice van Sri Lankaanse komaf en een met Sierra Leoonse en Caribische roots. Je zou denken dat elke doorgewinterde Tolkien-fan wel warmloopt voor ingewikkelde genealogie, maar dat is gerekend buiten deze tijd, waarin seksisme en racisme verkapt worden gepraktiseerd door het kritiek op ‘woke’ te noemen. En voor wie niet hardop wil zeggen dat een dwergenprinses niet zwart hoort te zijn, ook al heeft Tolkien de huidskleur van dwergen nooit gespecificeerd, biedt de reviewbom dus uitkomst. Want de recensie is een machtig middel, nu we voor onze aankopen en cultuurconsumptie zo afhankelijk zijn van het internet. Waarom zou je beginnen aan een serie die maar een 3,9 scoort? We zijn beduchter geworden voor weggegooid geld en tijdsverspilling, omdat we altijd kunnen rekenen op het oordeel van dappere wegbereiders. Dat is handig bij de aanschaf van een eiersnijder of een zak tuinaarde, maar als het beoordeelde ook maar een beetje politiek dreigt te worden, kun je er donder op zeggen dat gebruiker @dikkeluldriebier één miezerig proteststerretje uitdeelt. De omgekeerde bom die soms als tegenreactie wordt ingezet – ongezien een 10 – maakt het er allemaal niet overzichtelijker op. Voorlopig kun je dus net zo goed het cijfer aanhouden dat als eerste uit de bingomolen rolt, of gewoon ouderwets in het diepe springen. Weet je tenminste zeker dat je je niet laat leiden door een paar trollen. Dat doen ze in Midden-Aarde tenslotte ook niet.||https://www.volkskrant.nl/cultuur-media/voor-wie-niet-hardop-wil-zeggen-dat-een-dwerg-niet-zwart-hoort-te-zijn-biedt-de-reviewbom-uitkomst~b7693fc3/
2022-09-09||De mooiste najaarstrends: dit gaan we dragen de komende herfst en winter||Groots en meeslependHet showelement, dat ook vorig seizoen in het oog sprong, beleefde een nieuw hoogtepunt, in stukken die niet onderdeden aan Kunst met een hoofdletter. Vakkundig verpakt Het korset vertelt wie u bent: sportief of verleidelijk, beschermend, futuristisch of misschien wel alles tegelijk. Grijs paradijs Een grijs kostuum saai? Kijk nog eens goed. Hoe grijzer het kostuum, hoe rijker de creatie, leek het wel. Nostalgische Matrix Hier en daar is de najaarsmode een ode aan de nineties filmhit The Matrix. Kantje boord Veel kant op de catwalk, en behalve sensueel oogde dat ook soms ook vervaarlijk. Elegantie heeft dit najaar een nieuwe verschijningsvorm. Schouderpartijen, mouwen, roklengtes en broekspijpen: als het maar volume heeft, en uitgesproken kleuren. Halszaak De hals fungeert dit seizoen als decolleté, als deel van het lichaam dat gezien en benadrukt gaat worden. Oliemannen Een opvallende nieuwe aanwezigheid waren grote glimmende parka’s, trenchcoats en overalls van glanzend (nep) leer, die in de verte deden denken aan kleurige boorwerkersuniformen. Ruimte innemen Was vorig jaar de minirok de opvallendste aanwezige op de catwalk; dit seizoen konden de rokken, jassen en broeken niet groot en lang genoeg zijn. Een kwestie van ruimte innemen, deze herfst. Roze herfst Je kunt het dit seizoen zo roze krijgen als je het hebben wil. Draag het ton sur ton én oversized, voor het maximale effect. Kan de mode voortborduren zonder zijn klassiekers te waarborgen? Dit seizoen is er aandacht voor de kledingstukken die voor eeuwig tijdloos, als ook onverwacht zijn: de tanktop, het vlinderstrikje en de bivakmuts. Wit hemd Vergeet uw winterjas, dit seizoen wil je gezien worden in een tanktop, spierwit en zonder franje van Prada, Chloé, Bottega Veneta of gewoon van de Hema. Strik erom Het strikje of vlinderdas, de kers op de taart van elk kostuum, is er dit seizoen niet alleen voor om de hals, maar ook op de schouders (Armani) om de enkels (Loewe) en om het hele lijf (Moschino). Denim dagen Denim was gewoon zichzelf op de catwalk, in de vorm van doodeenvoudige jeans en jacks, hier en daar gecombineerd met nog meer klassiekers als het witte overhemd en streepjesshirt. Bivakkeren Vergeet de bucket hat, het hoofd bedekken we voortaan met een nieuwe klassieker in spé: de bivakmuts. Onverwachte vachtjes Pels en bont maken plaats voor diervriendelijker alternatieven: vachtjes van diverse neppluimage, zoals de armkuif bij Prada, de teddytrui voor mannen bij Isabel Marant en zacht retrovacht bij Hermès.||https://www.volkskrant.nl/cultuur-media/de-mooiste-najaarstrends-dit-gaan-we-dragen-de-komende-herfst-en-winter~bb93b01e/
2022-09-09||Zo veel aandacht voor de dood van een 96-jarige vrouw past niet in deze tijd||Op donderdagmiddag kwam het nieuws naar buiten dat de ECB de grootste renteverhoging ooit toepast sinds de invoering van de euro. Nieuws dat historisch is en iedereen in Europa gaat raken. Diezelfde dag slapen er 300 mensen buiten in Ter Apel. De inflatie kwam vorige maand met 12 procent uit op de hoogste ooit. Met inflatie, oorlog, asielcrisis, woningcrisis, energiecrisis en personeelstekorten leven we in een van de meest turbulente periodes in de recente geschiedenis. Totdat er in Engeland een vrouw van 96 overlijdt en de wereld ineens lijkt stil te staan. Alle problemen verdwijnen naar de achtergrond; de koningin van Engeland is overleden. Het is niet te bevatten dat de dood van een 96-jarige vrouw al het nieuws overneemt. Sinds donderdagmiddag is het lastig geworden om te weten hoe het met de ­wereld gaat. Het bezoeken van reguliere nieuwssites levert niet zo makkelijk de antwoorden op als je gewend bent. Je wordt overspoeld door rubrieken over het overlijden van de koningin van Engeland. Uiteraard begrijp ik dat het overlijden van Elizabeth nieuws is. Ook ik vind het treurig als mensen overlijden, zo ook Elizabeth. Maar de mate waarin hier aandacht aan wordt gegeven, past niet in de huidige tijd. We leven niet in een ‘komkommertijd’ waarin weinig gebeurt. Er is zoveel belangrijk nieuws op dit moment. Maar media voelen blijkbaar de ruimte voor volledige terugblikken, reacties, profielen van Charles, de organisatie van de begrafenis en werkelijk waar elk stukje informatie dat er mee te maken heeft, pontificaal te presenteren. Media dienen zich te realiseren dat het laten zien van bepaald nieuws, ook het niet ­laten zien is van ander nieuws. Het ‘andere’ nieuws is op dit moment zo relevant, dat het geen pas geeft het overlijden van een 96-jarige vrouw zo centraal te zetten. De aandacht destijds voor de dood van Lady Diana was qua nieuwswaarde beter te begrijpen; een tragisch ongeluk van een jonge vrouw met een zekere rol van de (roddel)pers. Hier is op natuurlijke wijze een vrouw van 96, een respectabele leeftijd, overleden. Dat is droevig, en ik gun haar nabestaanden en de natie Engeland het beste toe in een periode van rouw. Maar we moeten dingen wel in perspectief plaatsen. Ik hoop dat ik vanaf morgen weer normaal toegang heb tot dat nieuws. Ik ben inmiddels op de hoogte van het overlijden van Elizabeth.Stefan Wirken, Amsterdam Volgens mij heeft koningin Elizabeth nog even gewacht met sterven tot de nieuwe premier was aangetreden, om te voorkomen dat Boris Johnson haar grafrede zou uitspreken. Het zou haar pret­oogjes op de laatste foto die van haar ­g­­emaakt is, bij de benoeming van Liz Truss, verklaren.Marlies Jansen, Oegstgeest Hoe giftig is die nieuwe Britse premier? Ze had de koningin nog geen hand gegeven of deze legde het loodje.Ies van Golen, Duivendrecht Merkwaardige geboortedatum krijgt King Charles III op jullie voorpagina: 6 februari 1958. Zo wordt hij ineens een jaar of tien jonger, maar ja, het is ook de dag van de vliegramp bij München. Het topteam van Manchester United kwam daarbij om het leven. Geen fijne associatie.Louis Tiemensma, Groesbeek Halfslachtige excuses na falend bestuurlijk beleid (Schiphol: chaos; Groningen: aardbevingen) en toch een salaris van 600.000 euro (blijven) incasseren. Je ­zou er haast een werkwoord van maken: ­Benschoppen.Pierre Daanen, Amsterdam Het voornemen gezinshereniging uit te stellen heeft dramatische gevolgen voor lopende asielaanvragen. Als vrijwilliger bij Vluchtelingenwerk begeleid ik de hoogopgeleide Palestijnse statushouder Karim (niet zijn echte naam) wiens 80-jarige moeder en drie schoolgaande kinderen, waarvan één autistisch, in Abu Dhabi verblijven. De kosten van levensonderhoud, huisvesting en school groeien hem boven het hoofd. Zijn papieren zijn in orde; 12 juni zou het besluit van de IND vallen. Hij heeft niets meer gehoord en is nu ­bezig met het halen van zijn rijbewijs, om zo snel mogelijk geld te kunnen verdienen als chauffeur. Karim woont nu al anderhalf jaar alleen, zijn jonge kinderen hebben een ­vader nodig. Voor deze Palestijnse statushouder is het vluchtelingenbeleid een martelgang.Jan Jonker Roelants, Den Haag Anderhalf jaar geleden riep Ernst Kuipers, toen nog directeur van het Erasmus Ziekenhuis, dat er onvoldoende handjes aan de bedden waren en zei onze nationale intensivist, Diederik Gommers, dat er onvoldoende waardering is voor de zorgmedewerkers. Er moest een plan ­komen om zo snel mogelijk meer personeel te werven en er moesten zo snel mogelijk betere arbeidsomstandigheden komen. Het was pompen of verzuipen. Nu presenteert het ministerie van Volksgezondheid met droge ogen het Integraal Zorgakkoord. Het meest opvallende daarin is dat het aandeel mensen dat in de zorg werkt de komende jaren niet verder mag stijgen. Hadden wij niet onlangs gehoord dat er nog steeds meer dan 130.000 patiënten wachten op een operatie? En worden wij niet dagelijks geconfronteerd met wachttijden van drie tot vier maanden bij verschillende specialismen in de ziekenhuizen? Was het niet zo dat er onder het zorgpersoneel een gigantisch ziekteverzuim bestaat en dat veel deskundig personeel uit onvrede ontslag neemt of heeft genomen? Daarom, zo vindt Ernst Kuipers, is het uitgangspunt dat maximaal 1 op de 6 mensen in de zorg werken. Lukt dat niet, dan dreigt de zorg op termijn onbetaalbaar te worden. Op deze manier dient de volgende crisis zich op korte termijn aan. De zorgcrisis. En wie worden daarvan de dupe? Juist, de chronisch zieken en ouderen. Het wordt dweilen met de kraan open. Het zorgstelsel is doodziek terwijl er vele, onnodige, miljarden in omgaan.Ernst Leupen, Den Haag De Stap-budgetronde is weer geweest en laat vele aanvragers na uren in de wachtrij weer in de kou staan. Mijn dochter, alleenstaande moeder met twee jonge kinderen, laat zich omscholen naar een beroep in de zorg. De opleiding in de zorg laat geen voltijds baan toe waardoor inkomsten beperkt zijn. De STAP-subsidie is dus zeer welkom. Een nieuwe werknemer in de zorg eveneens. De overheid stimuleert met deze subsidie echter niet gericht de beroepen op de arbeidsmarkt waar maatschappelijk de grootste behoefte aan bestaat: zorg, onderwijs en techniek. De overheidsreclame laat juichend ­weten dat ‘weddingplanners’ opgeroepen worden om mee te dingen naar deze subsidie. Welke wereldvreemde ambtenaar heeft dit lukraak strooien met overheidssubsidie verzonnen en laat deze absurde reclame vertonen?Julius van Dam, Zwolle ‘Lock her up’ was de geliefde kreet tegen Hillary Clinton tijdens de Amerikaanse presidentsverkiezingen van 2016. Hillary Clinton had haar privé-mail gebruikt voor haar werk en die fout moest haar zo veel als maar kon ingewreven worden. Donald Trump heeft een poging tot een staatsgreep gedaan en Amerikaanse topgeheimen in zijn huis in dozen bewaard. Als hij eerlijk zou zijn, zou hij vragen om de VS tegen hemzelf in bescherming te nemen: Lock me up! Dat is hij echter in het geheel niet van plan en zijn fans hebben daar geen enkel probleem mee. Ze worden net zo gehersenspoeld en voorgelogen als de Russen door Poetin. Dat maakt het pas echt eng.Wil Kuijpers, Eindhoven Houd toch op met het geneuzel over korter douchen en de verwarming een graadje lager om energie te besparen. Noem wat echt zoden aan de dijk zet: ophouden met de productie van al het overbodige. Dat scheelt pas energie: voor ­materialen, fabricage en vervoer. Daar gaat het toch van komen, want we moeten af van de verwoestende vervuiling. Laten we vandaag beginnen. Stop met het overbodige te maken, stop met het overbodige te kopen. Dan houden we plenty energie over. In de eerste plaats voor een gezond leven.Helen Gerretsen, Amsterdam Peter de Waard schrijft terecht dat de compensatie voor de gestegen energieprijzen moet komen door hogere uitkeringen en lastenverlichting voor de laagste inkomens. Daar is geld zat voor. Het rapport van Alman Metten, Subsidie voor fossiele brandstoffen ongekend groot van Me Judice geeft aan dat er in 2019 geen 4,5 miljard, maar 17,5 miljard, dus viermaal zo veel subsidie wordt verstrekt aan fossiele brandstoffen. Het is godgeklaagd dat dit al jaren gebeurt en onze regeringen daar niets mee doen.Henk Korthof, Boksum Vorige week was ik een weekje in Blankenberge, België. Op de boulevard kun je restaurant na restaurant een menu eten voor 15 euro, dezelfde prijs als ­vorig jaar. Is er in België geen inflatie of worden in Nederland prijzen onnodig opgedreven, onder het mom van inflatie? Vrienden kwamen terug uit Italië en Duitsland en zeiden dat de prijzen in de supermarkt daar voor het eerst lager zijn dan bij ons. Vroeger was dat andersom. Wat is er in godsnaam aan de hand in Nederland?R. Dekker, Zaandam Vliegmaatschappijen zetten hun vraagtekens bij de verhoging van de vliegtaks per 1 januari. Reden hiervoor is dat de ­extra belastinginkomsten niet direct naar de verduurzaming van de luchtvaart gaan. In lijn met de vliegmaatschappijen wil ik mijn vraagtekens zetten bij de loon­belasting, accijnzen en andere belastingen die ik de komende jaren moet betalen. Dit geld gaat niet direct naar de ­verduurzaming van mijn huis en leefstijl, persoonlijke toeslagen en verbetering van mijn persoonlijke koopkracht. Vrij naar de heer De Nooijer van ­Transavia: ‘Door belastingen is het ­immers duur om te leven, terwijl ik er zelf niet direct mee vooruit geholpen word.’Ewout Dam, Den Haag||https://www.volkskrant.nl/columns-van-de-dag/zo-veel-aandacht-voor-de-dood-van-een-96-jarige-vrouw-past-niet-in-deze-tijd~bf1d860e/
2022-09-09||Magnus Carlsen en de suggestie van vals spel bij het schaakbord||Na zijn opzienbarende nederlaag tegen nieuwkomer Hans Niemann in St. Louis nam Magnus Carlsen maandag een besluit dat hem nog lang zal achtervolgen. Op Twitter schreef hij dat hij zich terugtrok uit het Sinquefield-toernooi, waaraan hij altijd met plezier had deelgenomen. Aan het bericht voegde hij een YouTube-filmpje toe waarin voetbaltrainer José Mourinho na een nederlaag van Chelsea klaagt dat hij in grote moeilijkheden zal komen als hij iets zegt. Het was duidelijk dat Carlsen zijn bedwinger verdacht van vals spel en afzag van directe beschuldigingen om juridische problemen te voorkomen. Niemann is een 19-jarige Amerikaan die van 2010 tot 2013 woonde en schaakte in Nederland, waar hij niet opviel door uitzonderlijke resultaten of een grote natuurlijke aanleg voor het spel. Sinds 2018 heeft hij met bravoure en zelfvertrouwen zonder coaches de weg omhoog gevonden. In vier jaar voegde hij 400 punten aan zijn rating toe. Zijn opmars is niet door iedereen met bewondering gevolgd. Sceptici verwijzen gretig naar twee overtredingen van Niemann in het verleden. In 2012 en 2016 werd hij tijdens onlinepartijen betrapt op consultatie van een computerprogramma. Niemann noemt het jeugdzonden waar hij spijt van heeft. Hij zegt dat hij nooit vals heeft gespeeld in een partij aan het bord. Hoe Carlsen denkt te zijn bedrogen, is een raadsel. Omdat de deelnemers continu door camera’s in de gaten worden gehouden, is gebruik van een computer vrijwel onmogelijk. Het enige opvallende aan een volstrekt normale partij was dat Niemann zeer goed, of, zoals sommigen zeiden, verdacht goed bleek voorbereid op een door Carlsen zelden gekozen openingsvariant. Als Carlsen zijn stille beschuldiging niet intrekt, dreigt Niemanns veelbelovende carrière in de kiem te worden gesmoord. Organisatoren van toptoernooien weten dat ze niet beide spelers kunnen uitnodigen en zullen allicht de voorkeur geven aan de (ex)wereldkampioen. Het is geen aangenaam vooruitzicht. Uit de tweede ronde in St. Louis komt een partij die een meesterwerk had kunnen zijn. Caruana – Dominguez 1.e4 e5 2. Pf3 Pf6 3. Pxe5 d6 4. Pf3 Pxe4 5. Pc3 Pxc3 6. dxc3 Le7 7. Le3 0-0 8. Dd2 Pd7 9. 0-0-0 Pf6 10. Ld3 Te8 11. h3 c5 12. g4 Da5 13. a3 d5 14. c4 Da4 15. c3 dxc4 16. Lc2 Da6 17. g5 Ph5 18. Pe5 Le6 19. f4 Pg3 20. The1 Pf5 DIAGRAM 1 21. Lxc5! Dit schijnoffer verraste Dominguez. 21 ... Lxc5 22. Lxf5 Lxf5 23.Dd5 Lf2 24.Dxf7+ Kh8 25.Dxf5 Lxe1 26.Txe1 Tf8? Zwart blijft op de been na 26 ... Tad8. DIAGRAM 2 27. De4? Na 27. Dd7! Txf4 28. Pf7+ Txf7 29. Dxf7 Dg6 30. Dxg6 hxg6 31. Te7 wint wit het resterende eindspel. 27 ... Tad8? Correct is 27 ... De6. 28. f5! b5 29. Pc6 Tc8 30. Pe7 Tce8 31. Dh4? Wit wint na 31. f6! Dd6 (31 ... gxf6 32. g6) 32. fxg7+ Kxg7 33. Pf5+ Txf5 34. Dxe8. 31 ... Dd6 32. Te4 Td8 33. Pg6+ Kg8 34. Td4 hxg6 35. Txd6 Txd6 36. fxg6 Txg6 Tien zetten later eindigde de partij in remise.||https://www.volkskrant.nl/sport/magnus-carlsen-en-de-suggestie-van-vals-spel-bij-het-schaakbord~b111ddbc/
2022-09-09||‘Volstrekt absurd’ compromis: het openhouden van de kerncentrales zorgt voor onrust in Duitsland||Daar leek het op. Na maanden van steeds feller debat was maandag de kogel door de kerk. Twee van de drie nog functionerende Duitse kerncentrales blijven íétsje langer open: tot april, en alleen als noodreserve. Daartoe moeten de centrales hun bestaande voorraad uranium uitsmeren over een langere periode. Duitsland gaat geen nieuw uranium inkopen, de centrales maken geen doorstart. ‘We houden vast aan de Atomausstieg’, zei Robert Habeck, minister van Economie en Klimaatbescherming. Na de ramp in Fukushima in 2011 besloot de toenmalige regering-Merkel dat Duitsland gefaseerd zou stoppen met kernenergie. De drie nog resterende kerncentrales zouden op 31 december 2022 offline gaan, in het hart van de komende gasarme winter. Maar door de energiecrisis staat de Duitse regering onder grote druk, van zowel Europese partners als vanuit de Duitse oppositie, om de Atomausstieg uit te stellen. Zoals Duitsers regelmatig met oprechte verbazing vragen waarom Nederland niet gewoon weer gas uit Groningen gaat oppompen, zo komt vanuit omringende landen vaak de vraag waarom Duitsland niet gewoon de kerncentrales langer openhoudt. Antwoord: zo simpel is het niet. De laatste drie nog draaiende kerncentrales zijn ingesteld op sluiting per 31 december. Personeel maakt zich op voor afvloeiingsregelingen, de uraniumvoorraad loopt op zijn einde, ingrijpend onderhoud is uitgesteld met zicht op de sluiting, en verlenging van de levensduur zou allerlei juridische hoofdbrekens opleveren. Uitstel is mogelijk, maar vereist grote politieke wil. En daar ontbreekt het aan. Regeringsleider SPD zet zich al jaren in voor een einde aan kernenergie. Coalitiepartner De Groenen is zelfs ontstaan uit de anti-kernenergiebeweging van de jaren zeventig en tachtig. Voor deze partij is de Atomausstieg haar politieke levenswerk. Daarover verschillen de meningen. Emsland, Neckarwestheim 2 en Isar 2 kunnen samen 4.300 MW stroom produceren, meer dan alle Nederlandse kolencentrales samen. Duitsland wil nu de laatste twee exemplaren, beide in het zuiden van het land, tot april achter de hand houden. Hun gezamenlijke capaciteit is 2.900 MW, waarmee ze op jaarbasis evenveel stroom kunnen produceren als uit 4 miljard kubieke meter gas gewonnen kan worden. Tegenstanders van een langere levensduur wijzen er echter op dat kerncentrales alléén elektriciteit produceren, geen warmte voor woningen of brandstof voor de zware energie. Daar is gas voor nodig. Van de andere kant: elke kilowattuur die wordt geproduceerd door kernenergie, hoeft niet van een andere brandstof – bijvoorbeeld Russisch gas – te komen. In de eerste helft van 2022 werd 11,7 procent van de Duitse stroom opgewekt in gascentrales. Dat vindt economieminister Habeck, prominent Groenen-lid, wel. Maar tegenstanders begroetten die conclusie met hoongelach en superlatieven. ‘Volstrekt absurd’ en ‘simpelweg onverantwoord’ waren de kwalificaties vanuit de oppositie. ‘Stop deze waanzin’, riep CDU-leider Friedrich Merz woensdag in de Bondsdag tegen kanselier Olaf Scholz. Die kaatste terug dat het de CDU was – de partij van voormalig bondskanselier Angela Merkel – die tijdens haar zestien jaar lange regeerperiode Duitsland zo afhankelijk had gemaakt van Russisch gas. Ook de centrum-rechtse regeringspartij FDP, de kleinste en meest dwarse coalitiepartner, wil dat de drie kerncentrales blijven draaien tot minstens 2024. Woensdag roerde een nieuwe tegenstander zich in het publieke debat. In een gelekte brief aan Economische Zaken schreef de directeur van het energiebedrijf dat de grootste nog werkende kerncentrale bestiert dat het ‘technisch niet mogelijk is’ om een kerncentrale op stand-by te houden en in te schakelen wanneer er een tekort dreigt. Het is geen lichtknopje, was de suggestie. En passant nam deze Guido Knott ook een politieke stelling in, met de mededeling dat het ‘uitproberen van een compleet nieuwe procedure niet zou moeten samenvallen met een kritieke toestand in de stroomverzorging’. Een reguliere verlenging tot april is wel mogelijk, aldus Knott. Habeck antwoordde daarop dat de bedoeling niet was om kerncentrales in- en uit te schakelen, maar dat in december, januari of februari gekeken kan worden of ze aan moeten blijven staan of niet. Verwarring en irritatie alom. Duitse media proberen nu uit te zoeken wat er gaat gebeuren. De premier van deelstaat Baden-Württemberg, waar kerncentrale Neckarwestheim 2 staat, verwacht in december een beslissing. Dat klopt. De prominente Groenen-politicus Habeck schoof vorig jaar met zijn partij aan bij de nieuwe regering om een algehele Duitse omwenteling naar een klimaatneutrale economie in gang te zetten. Maar sinds de Oekraïne-oorlog zag Habeck, vicekanselier en minister van het nieuwe en machtige departement voor Economie en Klimaatbescherming, zich plots verantwoordelijk voor alles van inflatie tot energiezekerheid. Habeck oogstte veel lof met zijn transparante communicatie, doortastend optreden in de energiecrisis, en bereidheid om pijnlijke partijpolitieke concessies te maken. Daaronder valt ook de heropening van kolencentrales. Maar nu verschijnen de eerste barstjes in Habecks imago. Eerder blunderde hij bij de invoer van een nieuwe consumentenheffing op de stroomprijzen, waarvan ook bedrijven die fors verdienen aan de crisis bleken te kunnen profiteren. Deze week lag Habeck onder vuur wegens een onhandig televisie-optreden waarbij hij niet goed leek te begrijpen hoe een faillissement werkt. Ook zijn communicatie rondom de kerncentrales maakt hem, en zijn partij, kwetsbaar. ‘Als er deze winter op enigerlei wijze ergens in Duitsland zich een stroomuitval voordoet,’ concludeert weekkrant Die Zeit, ‘dan zal de oppositie die ongetwijfeld uitroepen tot ‘De Groene Black-out’.’||https://www.volkskrant.nl/nieuws-achtergrond/volstrekt-absurd-compromis-het-openhouden-van-de-kerncentrales-zorgt-voor-onrust-in-duitsland~b4cd9f66/
2022-09-09||Wat te doen tegen de krapte op de arbeidsmarkt?||Het regent dezer dagen verstandig beleid. Het kabinet heeft plannen voor een omvangrijk koopkrachtpakket, dat vooral ten goede komt aan huishoudens met lagere inkomens, en vooral wordt betaald door vermogens en bedrijfswinsten hoger te belasten. De Europese Centrale Bank verhoogde de rente deze week. En Europa heeft plannen voor een prijsplafond voor Russisch gas en het afromen van overwinsten van energieproducenten. Maar wat doen we tegen de krapte op de arbeidsmarkt? Dat is, macro-economisch gezien, ook niet razend ingewikkeld: iets meer werken. Lastiger is: hoe krijg je het voor elkaar? Eerst macro. Het Centraal Bureau voor de Statistiek telt netjes hoeveel uren er totaal door alle werkenden in de Nederlandse economie feitelijk worden gewerkt (inclusief overwerk, exclusief vakantie). Tien jaar geleden, in 2012, was dat 12,5 miljard uur. Vanaf 2017 werken we samen meer dan 13 miljard uur per jaar. In het voorcoronajaar 2019 zaten we op 13,9 miljard, om in het eerste coronajaar iets in te zakken naar 13,5 miljard en in 2021 weer terug te veren naar 13,9 miljard. In de eerste twee kwartalen van dit jaar werken we meer uren dan vorig jaar, namelijk 6,9 miljard in 2021 en 7,2 miljard in 2022. Dit jaar komen we dus hoogstwaarschijnlijk wel boven de 14 miljard gewerkte uren uit. Een toename dus, al is die met dik 11 procent tussen 2012 en 2021 niet heel spectaculair. Die toename in gewerkte uren wordt verder genuanceerd door te kijken naar de ontwikkeling van het aantal werkenden. In 2012: 8,8 miljoen. In 2021: 9,75 miljoen. Het aantal werkenden steeg dus sinds 2012 en 2021 met bijna 11 procent. Het aantal gewerkte uren nam toe met ruim 11 procent. Per werkende kop, kunnen we dus vaststellen, is het aantal gewerkte uren in Nederland de afgelopen tien jaar niet of nauwelijks veranderd. Zo bekeken, is de krapte nogal overzichtelijk. Met een pietsje meer uren werken per kop is de schaarste al verdwenen, althans macro. Per werkzaam persoon, aldus het CBS, werd 1.462 uur gewerkt in 2021. Gooi er maandelijks 10 uur bovenop, en klaar is Kees. Zeker in tijden waarin huishoudens koopkrachtproblemen ervaren, kan het toch niet moeilijk zijn werkenden te verleiden iets langere werkweken te maken in ruil voor een hoger inkomen? Om nog maar te zwijgen over het naar de arbeidsmarkt lokken van mensen zonder baan. Toch lukt het individuele werkgevers en individuele werkenden blijkbaar niet (voldoende) om dergelijke afspraken te maken. Er is coördinatie nodig, een nationale afspraak tussen werkgevenden en vakbonden in de Stichting van de Arbeid. Lei Bodelier pleitte vorige week in de Volkskrant daarom al voor een actuele versie van het Akkoord van Wassenaar. Destijds, in 1981, ging het om arbeidstijdverkorting en herverdeling van werk om massawerkloosheid te bestrijden; nu zou het juist over arbeidstijdverlenging moeten gaan. Een prima voorstel. Afgesproken normen doen er namelijk toe, hebben echt effect. Als de norm is dat een volle werkweek 36 uren telt, worden er in de praktijk minder uren gewerkt dan als de norm is dat een volle werkweek 40 uren telt, ook al staat het mensen vrij in deeltijd te gaan werken en alsnog op 36 uur uit te komen. Nieuwe normen helpen eerst cao-partijen in sectoren om andere keuzes te maken, en vervolgens individuele werkgevers en werkenden. Alleen nog even doen.||https://www.volkskrant.nl/economie/wat-te-doen-tegen-de-krapte-op-de-arbeidsmarkt~bafe0083/
2022-09-09||Het gat dat Pete Sampras in het Amerikaanse tennis achterliet||Niemand wist dat het zijn laatste partij zou worden, wellicht ook Pete Sampras zelf niet. ‘Dit zou een mooi slot zijn’, sprak hij eind augustus 2002, nadat hij zijn grote rivaal Andre Agassi had verslagen in de finale van de US Open. ‘Maar ik wil nog steeds spelen.’ Het liep anders. De Amerikaan, 31 jaar oud pas, verliet zijn persconferentie en zou nooit meer terugkeren op het tennisveld. Waar gepensioneerde collega’s commentator of coach werden, liet de grote Sampras, wars van aandacht, zich zelden meer zien. Maar zijn nalatenschap drukt zwaar op het Amerikaanse tennis. Twintig jaar later zoeken de Amerikanen nog altijd naar een nieuwe mannelijke tennisheld. Een volgende Sampras. Die legde de lat hoog met zijn veertien grandslamtitels, destijds een record. Sjeng Schalken, voormalig nummer 11 van de wereld, speelde vijf keer tegen Sampras, maar nooit wist hij hem te verslaan. De laatste ontmoeting was in 2002, in de halve finale van de US Open: de op een na laatste wedstrijd van Sampras dus. Die was in zijn nadagen gezakt naar nummer 17 op de ATP-ranking en was als zevenvoudig kampioen op Wimbledon uitgeschakeld in de tweede ronde. Als het eens kon lukken, was het nu, maar Schalken verspeelde een setpoint in de eerste tiebreak en moest het vervolgens opnieuw afleggen. De Amerikaan lag hem simpelweg niet. ‘Ik vond het niet prettig om tegen hem te spelen’, zegt de Limburger. ‘Hij gaf je geen ritme, serveerde met veel power maar ook accuratesse. Die combinatie zie je niet vaak.’ Sampras speelde dwingend, herinnert Schalken zich. ‘Als hij een klap uitdeelde, kwam hij er meteen achteraan.’ Meestal kon de Nederlander het niet bijbenen. Sampras speelde alsof hij te laat was voor een afspraak. Rally’s hield hij zo kort mogelijk. Bij zijn service stuiterde hij eenmaal en vuurde hij af. Vaak was het punt na een enkele klap binnen. Gebogen wandelde Sampras over de baan, alsof hij naar verloren kleingeld zocht. De Amerikaan hield van zijn sport, maar leek zich niet thuis te voelen in het felle licht van de schijnwerpers die hem volgden. Op het terrein van de US Open in New York wordt Sampras permanent geëerd met een plakkaat in de zogenoemde Court of Champions, een eregalerij voor illustere winnaars. Zo nu en dan nemen bezoekers een selfie met het bronzen aandenken. De echte Sampras is al jarenlang nergens meer te bekennen. Na zijn afscheid keerde hij nog enkele keren terug voor demonstratiepotjes, met Federer en anderen, maar verder mijdt hij elke vorm van aandacht. Interviews geeft hij vrijwel nooit. Dat het goed gaat met Pete Sampras, vijfvoudig US Open-winnaar, bleek eind vorig jaar uit een profiel in het Amerikaanse tijdschrift Sports Illustrated. Sampras had, zoals gewoonlijk, bedankt voor een interview, maar volgens mensen uit zijn omgeving staat hij regelmatig op de golfbaan, en geniet hij van het gezinsleven. Zijn tienerzoon Ryan, een van zijn twee kinderen, is een talentvol tennisser. Sampras heeft een baan bij zijn villa in Beverly Hills, een dure wijk in Los Angeles. Schalken trainde er eens op verzoek van de Amerikaan, toen hij in de buurt was voor een toernooi in Los Angeles. Vaker werd hij gevraagd door topspelers, omdat de ballen met de degelijke Nederlander altijd wel terugkwamen. ‘Ik was een soort graadmeter’, zegt Schalken. ‘Als je me kon wegslaan, kon je een toernooi winnen. Maar zo niet, dan moest je nog aan je spel werken.’ Schalken liet zich gewillig gebruiken. ‘Je wordt er nooit slechter van om tegen dat soort jongens te spelen.’ Ook achter de schermen bleek Sampras timide, ontdekte Schalken. ‘Hij was altijd netjes en vriendelijk’, zegt hij, ‘maar ook heel gereserveerd. Hij opende niet snel een gesprek, liet nooit het achterste van zijn tong zien.’ Na hun laatste ontmoeting op de US Open feliciteerde Sampras de Nederlander met zijn goede toernooi (de verloren halve finale was zijn beste prestatie in een grandslamtoernooi). Daarna spraken ze elkaar nooit meer. Het was twintig jaar geleden niet voor te stellen dat er na Sampras nog slechts één Amerikaanse man de US Open zou winnen: Andy Roddick in 2003. Het was evenmin voorstelbaar dat de veertien grandslamtitels van Sampras ooit nog overtroffen zouden worden, zegt Schalken. ‘Grote spelers als Becker, Lendl, McEnroe, Edberg en Agassi hadden er allemaal minder dan tien.’ Inmiddels zijn liefst drie mannen – Federer, Nadal en Djokovic, allen met minimaal twintig grandslamtitels – hem ruimschoots gepasseerd. Schalken: ‘Als hij had geweten dat er drie jongens aan zaten te komen die zoveel zouden winnen, was hij vast nog wel even doorgegaan.’||https://www.volkskrant.nl/sport/het-gat-dat-pete-sampras-in-het-amerikaanse-tennis-achterliet~b51aaf3f7/
2022-09-09||Britse media reageren op dood Elizabeth: ‘Een leven in dienst’||Rond half zeven Britse tijd onderbreekt de BBC op alle televisie- en radiozenders de uitzending voor een kort bericht. Voor Britten die sinds de eerste berichten over de verslechterde conditie van hun monarch aan de buis gekluisterd zaten kwam het waarschijnlijk niet onverwacht, voor de luisteraars van Radio 1 Dance was het een vreemd intermezzo: ‘Enkele ogenblikken geleden heeft Buckingham Palace de dood van Koningin Elizabeth II bekendgemaakt.’ Na het God Save the Queen schuift in de televisiestudio koningshuisverslaggever Nicholas Witchell aan, die als nieuwslezer ooit de dood van Diana bekendmaakte en in 2002 onder vuur kwam te liggen vanwege een niet al te vleiend postuum van prinses Margaret. Over Elizabeth is hij aanzienlijk positiever: ‘Dit is het einde van wat ik denk dat de geschiedenis zal beoordelen als een van de meest opzienbarende regeerperiodes in meer dan duizend jaar Britse monarchie.’ ‘Of je nu een monarchist bent of niet, ze was een monarch die het grootst mogelijke respect verdiende. Een monarch die dienstbaarheid altijd voorop stelde.’ Maar die dienstbaarheid, waarmee Elizabeth altijd geassocieerd wordt, is volgens Witchell niet de belangrijkste factor geweest in haar succes. ‘Dat is nederigheid. Want ondanks alle grandeur van haar positie, is het haar nooit naar het hoofd gestegen. Ze begreep instinctief dat ze als erfelijke monarch het vertrouwen van het volk moest winnen.’ De volgende ochtend openen alle Britse kranten met het overleden staatshoofd op de voorpagina. The Guardian en The Times pakken uit met een portret gemaakt in 1953, ter ere van de kroning van Elizabeth II. ‘Een leven in dienst’, schrijft die laatste krant. The Daily Express meldt, in hoofdletters, dat ‘onze geliefde koningin dood is’, bij een zwart-witafbeelding van de monarch. The Daily Telegraph schrijft bij diezelfde foto: ‘Verdriet is de prijs die we betalen voor liefde.’ ‘We hielden van u, mevrouw’, is de korte boodschap van The Sun. The Mirror schrijft op de voorpagina bij een recente afbeelding van Elizabeth ‘bedankt’. The Daily Mail schrijft op de voorpagina van een ‘speciale historische editie’ dat ‘onze harten zijn gebroken’. Die tabloidkrant komt later op de ochtend met een opmerkelijk bericht: een wolk in de vorm van Elizabeth is gespot boven het plaatsje Telford. Dat de gelijkenis niet onmiskenbaar is, doet er op deze dag van rouw niet toe. In een beschouwing op haar persoonlijkheid betuigt The Daily Mail medeleven met de vele tegenslagen die ze in haar laatste levensjaren te verwerken kreeg, met name met betrekking tot haar zoon Andrew en kleinzoon Harry. Ze was ‘een steeds fragieler en kwetsbaarder monarch die in in haar latere jaren mokerslagen van ongeluk moest verdragen’. Maar van haar persoonlijk lijden liet ze niets merken: ‘Zij en zovelen van haar generatie geloofden dat hun eigen lijden, hoe ernstig of oneerlijk ook, in stilte verdragen moest worden’, schrijft de krant. ‘Voor hen was Keep Calm and Carry On geen goedkope slogan op een koffiemok: het was een gebod dat in leven en dood nagevolgd moest worden. Vooral in de dood.’ The Daily Telegraph reflecteert in een postuum op de vele veranderingen die Elizabeth in haar leven meemaakte. Haar regeerperiode werd volgens de krant gekenmerkt door verzoening. Met Duitsland en Japan na de Tweede Wereldoorlog, met China en Rusland na de Koude Oorlog, en met Ierland na de Troubles. Ze werd een uitzonderlijk populaire vorstin. ‘De meest kwaadaardige republikeinen gaven toe dat het onmogelijk was om je iemand anders voor te stellen die de lasten van het staatshoofd zo effectief en hoffelijk had kunnen dragen, of zo’n verbindende aanwezigheid tentoon had kunnen spreiden.’||https://www.volkskrant.nl/nieuws-achtergrond/britse-media-reageren-op-dood-elizabeth-een-leven-in-dienst~be8d7ba8/
2022-09-09||Waar moet atletiek zich op richten, om groot te kunnen blijven?||In Zurich zagen 25.000 toeschouwers Femke Bol donderdagavond in de Diamond League-finale naar de zege snellen op de 400 meter horden (in 53,03). Een paar maanden geleden nog maar, bij de WK atletiek in het Amerikaanse studentenstadje Eugene, keken minder dan de helft van dat aantal mensen toe. Die discrepantie roept de vraag op of de atletiek in Europa niet beter af is dan elders. De afgelopen maanden boden de unieke mogelijkheid om de impact van de belangrijkste olympische sport aan beide kanten van de Atlantische Oceaan te beschouwen. Omdat het uitstel van de Olympische Spelen in Tokio (van 2020 naar 2021) leidde tot het meer toernooiverplaatsingen, waren er dit seizoen voor het eerst twee titeltoernooien: een WK atletiek in de VS en een EK atletiek in Duitsland. De Verenigde Staten gelden als een grootmacht in de atletiek. Geen land is zo succesvol in wat Amerikanen ‘track and field’ noemen. Tijdens de WK in juli wonnen de VS met overmacht het landenklassement: 33 medailles, waaronder 13 gouden plakken. Ethiopië werd tweede met 10 plakken, waarvan 4 goud. En toch. Hayward Field, het atletiekstadion dat met geld van Nike op de campus van de Universiteit van Oregon ingrijpend werd verbouwd, heeft een capaciteit van slechts 12.500 zitplaatsen en zat tijdens de WK geen enkele avond vol. Op televisie was het niet veel beter. De kijkcijfers in de VS vielen tegen. Lang niet alles werd live uitgezonden. Chase Ealey, de Amerikaanse winnares van het kogelstoten, beklaagde zich erover dat ze in haar hotelkamer niet eens live de finale van het kogelslingeren had kunnen zien. World Athletics tracht, net als de meeste internationale sportbonden, mondialisering te bewerkstelligen door grote toernooien aan landen waar de sport nog niet leeft. Maar of dat werkt? Drie jaar geleden werden de WK betwist in een leeg stadion in Doha, de hoofdstad van Qatar. Het straalde weinig uit. Hetzelfde valt te vrezen van de uitbreiding van de Diamond League naar China. Daar is vooralsnog weinig terechtgekomen omdat de wedstrijden in Shanghai en Shenzen de afgelopen jaren vanwege corona niet door konden gaan. Het kan ook anders. Een atletiekstadion kan kolken. Dat gebeurde tijdens de EK in München. Het inmense Olympiastadion (70.000 zitplaatsen) was nooit helemaal uitverkocht, maar in de Beierse hoofdstad zaten op meerdere dagen rond de 40.000 toeschouwers op de tribunes. Dat was te horen. Enthousiast brulden ze het uit toen Gina Lückenkemper de 100 meter bij de vrouwen won, en zo wat het ook toen Julian Weber het veel minder spectaculaire speerwerpen op zijn naam schreef. Atleten spelen zelf ook een rol in de populariteit van hun sport, maar aan ambassadeurs schort het in de VS. Veel Amerikaanse toppers verkopen de atletiek matig, zeker diegenen die actief zijn op de sprintnummers. Ze zijn voor de media vaak slecht bereikbaar en hebben ze eenmaal een microfoon onder de neus, dan hebben ze weinig te melden. Fred Kerley, de wereldkampioen 100 meter, spande de kroon met zijn zwijgzaamheid. Nog problematischer is hun onzichtbaarheid buiten de WK's en Spelen. Sydney McLaughlin, die als wereldrecordhoudster op de 400 meter horden nog veel beter is dan Bol, liep deze zomer maar vier wedstrijden op dat onderdeel. Slechts één keer was ze dit jaar in Europa, bij een wedstrijd op het tweede plan in Hongarije. Ook Kerley liet zich na de WK niet zien buiten Amerika. Bol op haar beurt vloog de hele wereld over, nam acht keer deel aan toernooien op de 400 meter horden en pakte ook meerdere 400 meters, estafettes en zelfs de 200 meter op de NK mee. Zo bouwt ze gestaag aan haar status als publiekslieveling. In Zürich, waar ze Diamond League-premie van 30.000 euro opstreek, kwamen mensen om haar te zien. De sport zou er nog meer baat bij hebben als zij wat vaker tegengas zou krijgen van McLaughlin. Het is veelzeggend dat de misschien wel populairste Amerikaanse atleet van dit moment, de polsstokhoogspringer Mondo Duplantis, uitkomt voor Zweden. Hij koos voor het land van zijn moeder om te ontsnappen aan de zware selectiemomenten in de VS. Het lijkt hem ook beter in staat te stellen om het plezier in zijn sport uit te dragen. De wereldrecordhouder maakt van elke wedstrijd een show en boekt nog resultaten ook. Duplantis’ keuze kan een voorbeeld voor World Athletics. Om atletiek, ook wereldwijd, te verkopen is het van belang dat het leeft. Het enthousiasme in het stadion, het plezier van sporters slaat over op de televisiekijker. Wat dat betreft heeft dit jaar duidelijk gemaakt dat de atletiek in een lastige spagaat zit: Amerikanen lopen in sportief opzicht voorop, maar qua beleving kent Europa zijn gelijke niet.||https://www.volkskrant.nl/sport/waar-moet-atletiek-zich-op-richten-om-groot-te-kunnen-blijven~b4a967e1/
2022-09-09||Franse Zonnekoning was nét iets langer vorst dan koningin Elizabeth||Koningin Elizabeth II is met haar 70 jaar en 214 dagen op de troon net niet de langstzittende vorst in de geschiedenis. De Franse Zonnekoning Lodewijk XIV was 4 toen hij de troon besteeg en bleef tot zijn dood 72 jaar en 110 dagen aan de macht. Eerder dit jaar passeerde Elizabeth wel de Thaise koning Rama IX, beter bekend als koning Bhumibol, die 70 jaar en 126 dagen de scepter zwaaide. Elizabeth is niet de enige Britse koningin in de toptien van langstzittende vorsten. Haar betovergrootmoeder Victoria was 63 jaar en 216 dagen koningin van het Britse rijk. In Nederland is koningin Wilhelmina de langstzittende vorst, met 57 jaar en 286 dagen. Als zij net als Elizabeth tot haar dood in 1962 op de troon was gebleven – Wilhelmina deed in 1948 afstand van de troon – was zij met 72 jaar en zes dagen langer vorst geweest dan de Britse koningin. Sultan Hassanal Bolkiah van Brunei is momenteel met bijna 55 jaar de langstzittende vorst. De kosten van het Britse koningshuis liepen de laatste tien jaar opmerkelijk hoog op, van rond de 35 miljoen pond naar 102,4 miljoen pond (118 miljoen euro) in het laatste jaar. Deze sterke stijging heeft te maken met de manier waarop het budget van het koningshuis wordt vastgesteld. Bij de bepaling van de kosten kijkt de Britse overheid naar de waarde van het vastgoed. Bovendien is er extra geld beschikbaar gesteld om het sterk verouderde Buckingham Palace te verbouwen, omdat alle leidingen in het gebouw dateren uit de jaren vijftig van de vorige eeuw.||https://www.volkskrant.nl/nieuws-achtergrond/franse-zonnekoning-was-net-iets-langer-vorst-dan-koningin-elizabeth~b1757f76/
2022-09-09||Gemengde reacties uit voormalige Afrikaanse ko­lo­niën op overlijden koningin Elizabeth||Toenmalig prinses Elizabeth was precies zeventig jaar geleden op reis in Kenia, dat toen nog deel uitmaakte van het koloniale Britse rijk, toen ze hoorde dat haar vader George VI was gestorven en dat zij zich naar Groot-Brittannië moest haasten om daar de troon te bestijgen. Ten tijde van de onheilstijding verbleef de prinses naar verluidt in een vissershut genaamd Sagana, die als huwelijkscadeau aan haar was geschonken. Prins Philip zou haar hebben verteld wat haar te wachten stond, nadat de secretaresse van de prinses was gebeld door een journalist van The East African, om te vragen of de geruchten die per telex uit Groot-Brittannië kwamen, klopten. Het Britse koloniale rijk was toen al aan het afbrokkelen. In Kenia was tijdens het koninklijke bezoek in 1952 de Mau Mau-opstand net begonnen. De opstand was een reactie op de honderdduizenden Kenianen die werden vastgehouden en mishandeld in detentiekampen, iets waar de Britse overheid en het koningshuis lang over heeft gezwegen. Hoewel er inmiddels excuses zijn gemaakt en deels ook herstelbetalingen zijn gedaan, is er volgens veel Kenianen nog veel meer nodig. Zo werd er vorige maand nog een aanklacht ingediend bij het Europese Hof van de Rechten van de Mens; een groep Kenianen wil 200 miljard euro aan reparatiegelden voor het onrecht dat hen is aangedaan. Hoewel dat ‘Gemenebest’ niet lang na Elizabeths kroning zou worden ontbonden, maakten nog veel landen verspreid over het Afrikaanse continent deel uit van het koloniale rijk. Koningin Elizabeth heeft die dekolonisatie tijdens haar periode als koningin bewust meegemaakt. In 1947, toen ze tijdens een reis naar Zuid-Afrika haar 21ste verjaardag vierde, hield ze een veel geciteerde toespraak waarin ze beloofde dat ze haar ‘hele leven, of het nu lang of kort is, gewijd zal zijn aan uw dienst en de dienst van onze grote keizerlijke familie waartoe we allemaal behoren’. De Britse royal verzette zich tevergeefs tegen de dekolonisatie van landen in het Britse Gemenebest. Gold Coast bereikte vlak voor haar aantreden in 1951 de status van ‘zelfbestuur’, werd in 1957 officieel onafhankelijk en ging verder als Ghana. Rhodesië werd 23 jaar later onafhankelijk en veranderde de naam in Zimbabwe. Alle Afrikaanse landen die bij haar aantreden deel uitmaakten van het Britse koloniale rijk werden tijdens haar ‘heerschappij’ onafhankelijk. Op het overlijden van koningin Elizabeth wordt in Afrikaanse landen gemengd gereageerd. Staatshoofden kwamen met condoleances, maar op sociale media worden veel grappen gemaakt over het overlijden van de koningin. Door velen wordt zij gezien als een symbool van het Verenigd Koninkrijk als koloniale onderdrukker. Toch zijn negentien Afrikaanse landen anno 2022 nog altijd ‘lidstaten van het Afrikaanse Gemenebest’. Een paar maanden terug werd het zeventigjarig jubileum van koningin Elizabeth in veel van de landen die deel uitmaakten van dat Gemenebest zelfs nog gevierd. Zo werd op 3 juni in Nairobi, de hoofdstad van Kenia, een evenement gehouden ter ere van het jubileum van koningin Elizabeth. ‘Over de hele wereld staan ​​we stil bij het licht en de tijd, de prestaties en de invloed die koningin Elizabeth heeft en heeft gehad en wat dat heeft betekend voor naties, volkeren en samenlevingen in het Gemenebest’, zei voorzitter van de plaatselijke Rotary-club, Josephine Ajiambo, tijdens die viering. ‘De humor, de gebaren… We kijken allemaal tv en we spelen cricket. Behoren die dingen tot het Gemenebest of zijn ze Brits? Ik heb geen antwoord op die vraag.’||https://www.volkskrant.nl/nieuws-achtergrond/gemengde-reacties-uit-voormalige-afrikaanse-ko-lo-nien-op-overlijden-koningin-elizabeth~b0dcec38/
2022-09-09||Opstopping stroomnet Limburg en Noord-Brabant voorlopig opgelost door capaciteit ‘slimmer’ te gebruiken ||Afgelopen voorjaar werd duidelijk dat grootverbruikers van elektriciteit in beide provincies geen nieuwe aansluitingen meer konden krijgen. Ook producenten van groene stroom konden niet meer terecht op het net. Tennet, dat verantwoordelijk is voor het hoogspanningsnet, en netbeheerder Enexis zeiden in juni overvallen te zijn door de plotselinge groei van de vraag naar aansluitingen. Die ontstond volgens Tennet onder meer door een snelle groei van het aantal warmtepompen en elektrische auto’s. Maar ook vanuit de industrie steeg de vraag, doordat ondernemingen voorsorteerden op het elektrificeren van hun bedrijfsprocessen. De oorlog in Oekraïne versnelde dit proces, aldus Tennet. Hierdoor dreigde de maximale capaciteit van het hoogspanningsnet overschreden te worden, waarop een aansluitstop werd ingesteld. Het wachten op nieuwe aansluitingen zou mogelijk jaren duren, tot er nieuwe hoogspanningskabels gebouwd zijn. Provincies en het bedrijfsleven vreesden grote economische schade en noemden de stop onacceptabel. Tennet beloofde op zoek te gaan naar een tijdelijke oplossing. Om de problemen snel op te lossen, stelde minister Jetten van Energie afgelopen zomer ‘speciaal coördinator’ Ben Voorhorst aan. De voormalige operationeel directeur van Tennet heeft gezocht waar extra ruimte op het bestaande hoogspanningsnet gecreëerd kan worden. Die ruimte is nu gevonden, meldde Tennet vrijdag. Door ‘slimmer’ gebruik te maken van de bestaande netcapaciteit is bijna 1.700 megawatt extra vermogen vrijgemaakt in Limburg en Noord-Brabant. Het gaat volgens operationeel directeur Maarten Abbenhuis van Tennet om een ‘significante hoeveelheid’ extra vermogen, vergelijkbaar met tien keer het verbruik van een stad als Maastricht. Of iedereen in het netwerk meteen een aansluiting kan krijgen, is overigens nog niet helemaal zeker, omdat in het lagere netwerk van Enexis op sommige plaatsen nog wel sprake is van opstoppingen. De netbeheerder onderzoekt waar nu de grootste knelpunten zitten, maar zegt dat code oranje op het eigen net nog niet opgeheven kan worden. Werkgeversorganisaties VNO-NCW en MKB-Nederland spreken van goed nieuws voor het ondernemingsklimaat, maar vinden wel dat er nu doorgepakt moet worden met het versterken van het stroomnet. Ook de provincies Limburg en Noord-Brabant toonden zich vrijdag tevreden. Dankzij de ingreep kunnen alle grootverbruikers van energie die nu op een wachtlijst staan, binnen afzienbare tijd worden aangesloten. Dit geldt niet voor alle aanbieders die groene stroom opwekken met zon- en windparken. Voor een deel van hen blijft de wachtlijst van kracht. Het probleem is met de huidige ingreep niet permanent opgelost, zegt Voorhorst. Er zijn de komende jaren meer ingrepen nodig om iedereen te kunnen aansluiten. Uitbreiding van het elektriciteitsnet in Noord-Brabant en Limburg blijft daarom van belang, zegt Abbenhuis. Het net in Brabant moet grofweg drie keer zo groot worden en in Limburg verdubbelen. Hiertoe investeert Tennet de komende tien jaar 2 miljard euro in beide provincies. Voorhorst benadrukt dat onderlinge samenwerking in de tussentijd nodig is. Vergunningen moeten sneller worden vergeven, zodat sneller gebouwd kan worden. Dit vergt nauwere samenwerking tussen netbeheerders, provincies en gemeenten. Daarnaast moet de industrie sneller flexibiliseren, zegt Voorhorst. Het idee dat altijd een gegarandeerde hoeveelheid energie beschikbaar is, moet volgens de speciale coördinator worden losgelaten. Bedrijven zullen hun vraag naar stroom moeten verschuiven naar momenten waarop de vraag nu meestal laag is, zoals in de nacht of in het weekend. Het voordeel voor de industrie is dat elektriciteit op die momenten vaak goedkoper is, waardoor er voor energie-intensieve ondernemingen kostenvoordelen zijn te boeken. ‘Zeker de laatste tijd zijn er enorme prijsschommelingen’, zegt Voorhorst, ‘en die verschillen zullen niet kleiner worden.’ Bedrijven kunnen hier aan verdienen, is het idee, door meer stroom te gebruiken als de prijs laag is. Tennet en Enexis denken dat veel van de benodigde oplossingen haalbaar zijn met marktwerking, bijvoorbeeld door bedrijven een vergoeding te geven als ze op drukke momenten minder stroom afnemen. Ook zouden energiecentrales tijdelijk minder moeten produceren als er een groot aanbod is van groene elektriciteit. Maar de netbeheerders willen in geval van nood ook kunnen ingrijpen. Daartoe moet de regelgeving worden aangepast. ‘We willen het liefst zo veel mogelijk over laten aan de markt’, zegt Abbenhuis, ‘maar er moet ook een plan B zijn.’||https://www.volkskrant.nl/nieuws-achtergrond/opstopping-stroomnet-limburg-en-noord-brabant-voorlopig-opgelost-door-capaciteit-slimmer-te-gebruiken~b3a314d0/
2022-09-09||‘Poetin heeft gezegd: als er een prijsplafond komt, leveren wij niks meer aan Europa. Daar hebben niet alle lidstaten trek in’||‘De Commissie wil met deze maatregel zorgen dat Poetin minder geld krijgt. Hij manipuleert voortdurend de export, wat tot onzekere markten en hoge prijzen leidt. Hierdoor heeft hij er weinig last van dat hij minder gas verkoopt, omdat hij er meer geld voor krijgt. Het prijsplafond zou zich specifiek op gas uit pijpleidingen richten, omdat Rusland geen alternatief heeft om dat snel ergens anders te verkopen: die leidingen verleg je niet zomaar. ‘Mijn inschatting is dat ze er vandaag niet uitkomen, en dat dit onderwerp in het najaar weer aan bod komt. Met name Hongarije en Slowakije zijn tegen. Zij zijn heel afhankelijk van Russisch gas, en Poetin heeft gezegd: als er een prijsplafond komt, leveren wij niks meer aan Europa. Daar hebben die landen geen trek in. Onder meer Italië en België pleiten voor een maximumprijs voor ál het aardgas. Daar ziet onder meer Nederland weer niks in: het zou moeilijk kunnen worden om tegen een lagere prijs gas van buiten de EU te importeren.’ ‘Het eerste voorstel is een verplichte vermindering van het stroomverbruik tijdens piekuren voor alle lidstaten, om de prijs te drukken. Hoeveel vermindering is nog niet ingevuld. In een ontwerpvoorstel stond 5 procent. Dit lijkt weinig, maar kan tijdens de piekmomenten een hoop duur gas besparen voor de opwekking van elektriciteit. Voor dit voorstel lijkt brede steun te zijn. Mogelijk spreken ze wel af deze besparing eerst vrijwillig in te voeren en als dat niet genoeg resultaat oplevert, te kiezen voor een verplichting. ‘Wat er denk ik ook wel doorheen komt, is het plan om de winsten af te romen van elektriciteitsproducenten die geen gas gebruiken, maar bijvoorbeeld zon, wind of bruinkool. Zij maken weinig extra kosten maar krijgen enorme prijzen voor hun stroom, doordat de gasprijzen de stroomprijs zo opjagen. De afgeroomde winst kun je gebruiken voor steun aan huishoudens en bedrijven. Een andere variant met een vergelijkbaar effect is deze stroomproducenten een maximumprijs opleggen. ‘Het derde voorstel is om het voor staten makkelijker te maken om staatssteun te verlenen aan energieleveranciers die in de problemen zijn gekomen door de hoge gasprijzen. Dat komt er denk ik ook wel doorheen. ‘Vervolgens zullen de lidstaten aan de Commissie vragen razendsnel met uitgewerkte wetsvoorstellen te komen. Dit zal volgende week dinsdag gebeuren. Nog deze maand moeten alle maatregelen dan definitief worden doorgevoerd, zodat jij en ik er in oktober iets van kunnen merken. Dit gaat met komeetsnelheid.’ ‘Dat ligt op tafel, maar zoiets invoeren vergt tijd. De energievoorziening is een nationale bevoegdheid: als Nederland honderd kerncentrales wil bouwen, mag dat, daar gaat de EU niet over. Er wordt weleens naar de gezamenlijke vaccininkoop gewezen, maar dat werd door de staten ingekocht. In de meeste landen kopen bedrijven en lokale overheden de energie in, niet de staat. Wil je dat op Europees niveau doen, dan moet je dus gemeenten, provincies en al die bedrijven die energie inkopen aan elkaar koppelen. Of de Commissie moet namens al die organisaties gaan optreden. Dat is andere koek dan bij de vaccins.’ ‘Er wordt nog gekeken hoe het staat met de eerdere plannen van de gasopslag. Dat gaat heel goed: het doel was de opslagen eind oktober met 80 procent te vullen en het EU-gemiddelde is nu al ruim 80 procent. De ministers zullen ook praten over hoe het gaat met het besluit van juli om 15 procent minder gas te verbruiken. Daarvan heb ik nog geen cijfers gezien.’ ‘In 2020 heeft de EU een coronaherstelfonds ter waarde van 750 miljard euro in het leven geroepen, deels bedoeld voor subsidies en deels voor leningen. Nederland voelde er weinig voor, maar Frankrijk en Duitsland wilden dit, en dus is het er gekomen. Alle landen konden een herstelplan indienen om geld uit het fonds te halen. ‘De Europese Commissie heeft nu het Nederlandse voorstel goedgekeurd, op Hongarije na als laatste omdat Nederland vanwege de langdurige kabinetsformatie pas laat een plan indiende. Daarom was Von der Leyen in Rotterdam. Nederland krijgt 4,7 miljard euro aan subsidies. Leningen wil het niet, omdat het zelf goedkoper kan lenen. Het geld wil het kabinet steken in plannen die er eigenlijk allang lagen: investeringen in energiebesparing en de opwekking van duurzame energie, en hervormingen van de woningmarkt en het pensioenstelsel. Het plan moet nog langs de ministers van Financiën, die het waarschijnlijk volgende maand goedkeuren.’||https://www.volkskrant.nl/nieuws-achtergrond/poetin-heeft-gezegd-als-er-een-prijsplafond-komt-leveren-wij-niks-meer-aan-europa-daar-hebben-niet-alle-lidstaten-trek-in~b4deeadb/
2022-09-09||Mercedes-teambaas Toto Wolff legt zich neer bij suprematie Verstappen: ‘We moeten nederig zijn’||Toto Wolff is iemand die precies weet wanneer hij direct moet aanschuiven bij een tafel, of wanneer hij zijn gasten nog even moet laten wachten. Dat laatste is het geval in Zandvoort. Op het moment dat een interview met een select clubje Nederlandse journalisten hoort te beginnen, loopt de kersverse voorzitter van autosportfederatie FIA, Mohammed Ben Sulayem, het teamgebouw van Mercedes in. Wolff begroet Ben Sulayem en neemt ruimschoots de tijd voor een amicaal gesprek met de man die onder meer verantwoordelijk is voor het vuistdikke regelboek in de raceklasse. In de Formule 1 is netwerken soms net zo belangrijk als racen, weet Wolff. Eerder zou hij Ben Sulayem misschien op het hart hebben gedrukt zo min mogelijk te veranderen aan de regels, als degene aan de top van de apenrots die de hegemonie van zijn team bewaakt. Nu is de 50-jarige Oostenrijker gebaat bij het omgekeerde. Wolff draait er niet omheen dat zijn renstal heeft misgegokt met de auto van dit seizoen, die door rigoureuze regelwijzigingen compleet afwijkt van die van vorig jaar. Mercedes verraste in de testdagen met een extreem smalle auto. Al snel werd duidelijk dat het concept niet werkte zoals gehoopt. Door een onbedoeld aerodynamisch effect stuiterde de auto ongecontroleerd over het asfalt. Ook kwam de bolide flink wat snelheid tekort op de rechte stukken, wat voorheen juist de kracht was van Mercedes. Het leidt tot de ongewone situatie dat Mercedes op snelle circuits, waar het voorheen domineerde, nu zo goed als kansloos is, zoals dit weekeinde in Monza. Op de temple of speed ligt de gemiddelde snelheid op ruim 260 kilometer per uur. Mercedes won er vijf van de laatste acht races. Nu komt het team alleen zonder achtervleugel misschien aan de broodnodige topsnelheid op Monza, zo grapte Wolff cynisch in Zandvoort. ‘We moeten nederig zijn’, zegt hij over de situatie waarin zijn team zit. ‘Red Bull en Max gaan de kampioenschappen dit jaar vroeg winnen. Ze bezitten de optimale combinatie van motor, auto en coureur. Dus wij moeten heel slim onze volgende stappen zetten om ze te achterhalen. En we zouden hier niet zijn als we niet denken dat we dat kunnen.’ Het huidige seizoen contrasteert flink met dat van vorig jaar. Verstappen heeft momenteel een riante voorsprong in de WK-stand van meer dan honderd punten. De kans is aanzienlijk dat hij ruim voor het seizoenslot in Abu Dhabi al kampioen is. In dezelfde fase van het vorige seizoen zat hij vol in het intense en soms onvriendelijke titelgevecht met Mercedes, dat in Abu Dhabi op omstreden wijze eindigde. Door een besluit van wedstrijdleider Michael Masi kwam Verstappen met nog één ronde te racen op snellere banden pal achter Hamilton te zitten, die op dat moment soeverein afkoerste op zijn achtste titel. Verstappen twijfelde niet en haalde Hamilton meteen in, wat hem zijn eerste wereldtitel opleverde. De manier waarop dat ging, was maanden voer voor discussie en leidde uiteindelijk tot het vertrek van Masi. Wolff zegt desgevraagd dat hij nog altijd niet met Hamilton heeft gesproken over Abu Dhabi. ‘Het is nog te pijnlijk. Als ik er iets van op televisie zie, bijvoorbeeld in een voorbeschouwing ofzo, kan ik er niet naar kijken. En ik heb de Netflix-afleveringen ook nog niet gekeken’, zegt hij over Drive To Survive, de populaire F1-serie op het streamingplatform. ‘Ik houd van Formule 1 en de eerlijkheid van de stopwatch. Deze sport is daardoor recht voor z’n raap, maar dat was in Abu Dhabi niet het geval. De waarden van de sport zijn die avond met de voeten getreden.’ Tegelijk benadrukt Wolff dat zijn onmin niets te maken heeft met Red Bull of Verstappen, die hij kort na zijn titel al via een appje feliciteerde. ‘Want zij waren niet betrokken bij de besluitvorming.’ Volgens hem is Verstappen een verdiende kampioen. ‘Hij had een heel sterk seizoen. Al die polarisatie en controverse was niet goed voor ons, en ook niet voor hem.’ Het boeide wel de racefans. De mondiale F1-kijkcijfers stegen in 2021 met 4 procent en er keken bijna 110 miljoen mensen naar de race in Abu Dhabi. Dat was bijna 30 procent meer dan een jaar eerder. Of Wolff de intensiteit van vorig seizoen soms mist? ‘Ja’, zegt hij onomwonden. En als het aan hem ligt, is het huidige seizoen vooral een vervelend tussenjaar in de Mercedes-heerschappij. ‘Een blip’, zoals Wolff het noemt, een ongewone en tijdelijke situatie. Hij is er heilig van overtuigd dat zijn Mercedessen snel weer structureel om overwinningen strijden. ‘We hebben nog dezelfde mensen, dezelfde mogelijkheden, dezelfde steun en twee hele goede coureurs. Er mist niets in onze organisatie waarnaar we kunnen wijzen. Alles is er, we hebben de natuurkunde alleen niet op orde’, zegt Wolff. Gestaag poetst het team de ontwerpfouten weg. In Zandvoort volgde zondag bijna de eerste overwinning van het seizoen. Wolff omschrijft de Formule 1 als ‘altijd een beetje manisch depressief’, waarbij pieken en dalen extreem worden uitvergroot. ‘Het kan snel omdraaien, teams kunnen zich terugvechten. Maar zal het moeilijk zijn? Hell, yes. Want wat Red Bull op het asfalt heeft gezet, gaat wel heel snel.’||https://www.volkskrant.nl/sport/mercedes-teambaas-toto-wolff-legt-zich-neer-bij-suprematie-verstappen-we-moeten-nederig-zijn~bb547921/
2022-09-09||Kort en goed (of niet): korte boekrecensies||‘Taaltemmers’ noemt Gaston Dorren gemotiveerde fanaten die proberen als een speer een nieuwe taal te leren. Volgens Dorren kan dat binnen één dag of iets langer, mits zo’n taal enige verwantschap vertoont met een taal die we al kennen, zoals het Engels of het Frans. En vooral: mits we niet te perfectionistisch zijn, indien we genoegen nemen met een eerste beginnetje van begrip, opdat we ten minste wat tekstjes kunnen lezen. Dorren beweert dat we onder dat voorbehoud razendsnel een taal kunnen leren zoals Fries, Deens of Italiaans. Dat klinkt te goed om waar te zijn, en dat is het ook. Zelfs het Fries, waarmee Zeven talen in zeven dagen begint omdat het verwant is aan het Nederlands, blijkt knap pittig. Wie hiermee echt aan de slag wil, zal gewoon langdurig woordjes en grammatica moeten leren. Ondanks Dorrens vrolijke woordkeus leest het boek niet echt makkelijk. Te veel taalkundige capriolen, te veel lijstjes en kadertjes. Zelfs de meest gemotiveerde fanaat heeft tijd nodig om die te verwerken. Gaston Dorren: Zeven talen in zeven dagen – Een avonturenboek. Athenaeum-Polak & Van Gennep; 416 pagina’s; € 24,99. Mieko Kawakami (1976) behoort tot een generatie vrouwelijke schrijvers die, behoorlijk grensverleggend, inzicht geeft in het leven van jonge vrouwen in hedendaags Japan. In Borsten en eitjes krijgt de hoofdpersoon Natsuko Natsume bezoek van haar zus, die in de arbeidersstad Osaka nauwelijks kan rondkomen en toch een borstvergroting wil. Acht jaar later is Natsuko een redelijk succesvol auteur en heeft ze een kinderwens. Onvruchtbaarheidsbehandelingen worden in Japan wel toegepast bij echtparen (vroeger zelfs met sperma van geneeskundestudenten), maar er wordt niet over gepraat. Spermadonatie voor een alleenstaande vrouw is al helemaal taboe. Depressies, tradities, overheersende schoonouders, de verhouding van vrouwen tot hun lichaam: allerlei schaduwkanten van de Japanse maatschappij treden over het voetlicht bij monde van vrouwen uit Natsuko’s omgeving. Kawakami toont niet alleen de sociale omstandigheden van een jonge, ongetrouwde vrouw in Japan, maar ook de economische: van huurprijzen en boodschappen in yens tot de omvang van huizen in tatami-matten. Wat dat betreft is de openingszin veelzeggend: ‘Als je wilt weten hoe arm iemand vroeger was, vraag dan simpelweg naar het aantal ramen in het huis waarin diegene is opgegroeid.’ Mieko Kawakami: Borsten en eitjes. Uit het Japans vertaald door Maarten Liebregts. Podium; 496 pagina’s; € 24,99. Johannes Tiberius Bodel Nijenhuis (1797-1872) was bezeten van kaarten en was een leven lang bezig met verzamelen. Dat leidde tot een van de grootste particuliere kaartenverzamelingen ter wereld. Na zijn overlijden liet hij de Leidse Universiteitsbibliotheek een schat na: 50 duizend kaarten, 300 atlassen en 2.200 topografische prenten en tekeningen. Die zijn dit jaar dus anderhalve eeuw in bezit van de universiteit – reden voor conservator Martijn Storms en schrijver Kester Freriks om een bescheiden keuze te maken uit die enorme cartografische collectie: Grensverkenningen – Langs oude grenzen in Nederland. Storms en Freriks kozen voor grenzen als centraal thema: kaarten dienen nu eenmaal vaak als grensbepalers. Storms geeft bij elk van de achttien gebruikte kaarten technische en historische informatie. Freriks trekt er, met de oude kaart in de hand, op uit om die aan de nog bestaande werkelijkheid te toetsen: is er nog iets te herkennen van de grenzen die op de oude kaart zo scherp zijn getrokken? Antwoord: vaak wel. Maar soms ook niet. Zo fietst Freriks rond Leeuwarden om te controleren of er nog iets herinnert aan de op de zogenoemde klokslagkaart uit 1786 ingetekende grens: wie het geluid van de klok kon horen, in dit geval van de Oldenhove, viel onder het rechtsgebied van de betreffende stad. Een dubieuze grens dus, die niettemin door acht van de elf Friese steden werd gebruikt. Kester Freriks en Martijn Storms: Grensverkenningen – Langs oude grenzen in Nederland. Athenaeum-Polak & Van Gennep; 248 pagina’s; € 24,99. Elke maand heeft zijn eigen karakter, als het aan schrijvers ligt althans. April schijnt de wreedste maand te zijn, in mei klinkt een nieuw geluid, in augustus kun je niet om het woord ‘hondsdagen’ heen en in december leiden de feestdagen onvermijdelijk tot beschrijvingen van dramatische diners. Daar moeten we wat mee, dachten ze bij Das Mag, en nu is er een reeks waarin twaalf schrijvers elk een maand voor hun rekening nemen. Annelies Verbeke trapt af en heeft voor de gelegenheid vijftien jaar aan agenda’s doorgeploegd om te kijken wat ze in september zoal deed. ‘Op zaterdag 1 september 2007 schilderde de auteur haar muren. Op zondag hield ze een lezing in Diest, de dag erna was ze op een boekenbeurs in Amsterdam.’ Poepoe! Gelukkig verbindt Verbeke haar dagelijkse bezigheden met septemberachtige kunstwerken. In mini-essays beschouwt ze gedichten van Wislawa Szymborska, Hendrik Marsman en Helen Hunt Jackson. Een film van Lars von Trier, een schilderij van Jean Baptiste Vanmour. Zo wordt September toch nog interessant. En het moet gezegd: het boekje ziet er prachtig uit, met een kleurig kaftje, een aantrekkelijke opmaak en fijn dik papier – zoiets wakkert de verzameldrift wel aan. Spaar ze alle twaalf! Annelies Verbeke: September. Das Mag; 112 pagina’s; € 19,99. Deze bijzondere roman van Willa Cather uit 1913 is eindelijk vertaald. Toen de Amerikaanse auteur Willa Cather (1873-1947) op haar 37ste haar functie als hoofdredacteur van het tijdschrift McClure’s tijdelijk opzijzette om te werken aan haar roman Alexander’s Bridge, schreef ze die in de stijl van de auteurs die op dat moment in de mode waren: Henry James en Edith Wharton. Haar taalgebruik was verfijnd en complex, de locatie stedelijk, namelijk Londen, dat ze naar eigen zeggen slechts oppervlakkig kende. Maar je kon toch niet schrijven over een achterlijke uithoek als Nebraska, dat ze wél goed kende? Vrijwel onmiddellijk na verschijnen van Alexander’s Bridge zag Cather in dat ze een ‘overbodig’ en ‘onbeduidend’ boek had geschreven en begon aan O Pioneers!, het openingsdeel van de ‘Prairie-trilogie’ die haar reputatie zou vestigen. In strak en ingetogen maar beeldend proza vertelt O pioniers! over het van afkomst Zweedse pioniersgezin Bergson, dat in het laatste kwart van de 19de eeuw probeert een stuk land in het nog nauwelijks ontgonnen Nebraska in cultuur te brengen. Dat valt niet mee, want de grond is er ‘als een paard waarvan niemand wist hoe je het aan de teugel moest laten wennen, dat woest wordt en dingen kapottrapt’. Het gezin wordt achtervolgd door het noodlot. Varkens sterven aan de cholera, vee vriest dood, twee zoons overlijden. Van de vier overblijvende kinderen zijn de oudste twee zoons nietsnutten en is de jongste nog een kind. En ja, dan is er nog een meisje. Maar als de vader van het gezin op 46-jarige leeftijd sterft, is het dat meisje, Alexandra, dat de boerderij overneemt. Alexandra brengt nieuw elan in de onderneming, regelt de financiering, gaat op zoek naar innovatieve landbouwmethoden. Als vrucht van keihard werken begint het tij langzaam te keren. De boerderij wordt productief, Alexandra kan extra land vergaren en personeel in dienst nemen. Jawel, ze lijkt haar eigen bescheiden variant op de Amerikaanse Droom te realiseren. O pioniers! is tot op zekere hoogte een ode aan de Amerikaanse pionierstraditie, die aanhaakt bij klassieke thema’s als voornoemde Amerikaanse Droom en het ‘Go West’-ideaal. Toch straalt het boek absoluut niet het romantische optimisme uit dat met die traditie wordt geassocieerd. Want Alexandra mag dan een groot deel van haar ambities realiseren, dat streven heeft wel een prijs. Ze dankt haar succes aan haar stoïcijnse levenshouding, maar levert daar emotioneel veel voor in. Echt geluk vindt ze niet. De strijd met het ongenaakbare land heeft haar zelf ongenaakbaar gemaakt. O pioniers! heeft een krachtige emancipatorische boodschap, maar van een glorieuze overwinning van de mens op zijn omgeving is in dit boek geen sprake. In al haar toewijding aan de boerderij is Alexandra een eenzame vrouw. Na een dramatische gebeurtenis tegen het eind van de roman, waarbij haar enige vriendin Marie en haar lievelingsbroer Emil betrokken zijn, is die eenzaamheid groter dan ooit. Samen met de andere delen van de Prairie-trilogie – Song of the Lark en My Ántonia – vormt O pioniers! een indringende kroniek van het leven aan de frontier. Het is mooi dat deze roman uit 1913 nu eindelijk is vertaald. Willa Cather: O pioniers! Uit het Engels vertaald door Johannes Jonkers. Karmijn; 216 pagina’s; € 22,99.||https://www.volkskrant.nl/cultuur-media/kort-en-goed-of-niet-korte-boekrecensies~bb5372f0/
2022-09-09||Xavi Simons heeft 4,2 miljoen volgers op Instagram, maar voetbalt liever dan dat hij spreekt   ||Xavi Simons, de eerste eredivisiedebutant die zes doelpunten in zijn eerste vier competitiewedstrijden maakte, houdt van scoren. Maar liever geeft de jonge PSV-speler een assist. ‘Ik vind het leuker iemand anders blij te maken. Dat is beter voor het team.’ Simons zei dit vier jaar geleden, toen hij vijftien jaar was en in de jeugd bij Barcelona speelde, in een gesprek met voetbaltruckoning en YouTube-ster Soufiane Touzani. Normaliter tonen bekende voetballers in de filmpjes van Touzani hun favoriete trucs, maar Xavi Simons vertelde liever mooi, snel positiespel te spelen dan trucjes te doen. Het filmpje haalde desalniettemin vier miljoen streams. Een vroegwijze jongen waaraan iets onweerstaanbaars kleeft. 4,2 miljoen volgers heeft Simons op Instagram, zesmaal zoveel als zijn club PSV en bijna twee keer zoveel als Daley Blind, de op een na meest gevolgde eredivisiespeler. Blind speelde al 468 wedstrijden bij Ajax en Manchester United en 92 interlands. Zeker, de 168 centimeter metende Xavi Simons kan goed voetballen. ‘Hij beweegt en voetbalt zo makkelijk, zo natuurlijk, zijn techniek is volmaakt. Hij doet zulke slimme dingen. Dat zie je niet vaak bij jongens van die leeftijd’, zegt Hedwiges Maduro, die assistent-coach was bij Oranje onder 18 toen Simons daarin speelde. Dat Simons afgelopen zomer transfervrij overkwam van Paris Saint-Germain en tot 2027 bij PSV tekende, werd gezien als een regelrechte stunt. De middenvelder begon als bankzitter, maar manifesteert zich vooralsnog als een bepalende speler. Bij ESPN werd hij verkozen tot beste speler van de maand augustus, in het AD-spelersklassement leidt hij soeverein. Maduro, als tiener ook opgehemeld, vindt dat knap. ‘De verwachtingen rond hem zijn altijd extreem geweest. Dat is eigenlijk niet eerlijk, hij begint pas net.’ De 19-jarige Simons speelde pas twintig wedstrijden op het hoogste niveau. Zijn populariteit komt door een samenloop van omstandigheden. De in Nederland geboren voetballer, zoon van oud-prof Regillio Simons (spits bij onder meer NAC, Fortuna en Willem II), verhuisde op zijn derde met zijn ouders naar het Spaanse dorpje Rojales nabij Alicante, omdat de familie daar in de zomer al zo graag kwam. Hij werd op zijn zesde gescout door FC Barcelona, waar hij tot zijn zestiende speelde. Dat was juist een periode waarin de jeugdopleiding minder vruchten afwierp dan in het verleden. Om de kritiek daarop te dempen werd de aandacht gevestigd op een nieuwe generatie, met Simons als een van de vaandeldragers. Al op zijn twaalfde was Simons te zien in een spotje met toenmalig Barcelona-vedette Neymar. Bij zijn volgende club Paris Saint-Germain maakte hij zijn debuut als prof tussen sterren als Neymar, Messi en Mbappé, die hem behandelden als hun lievelingsneefje. ‘Ik kan altijd bij ze terecht.’ Simons vertelde er over in een spaarzaam interview. Je kan hem niet ongelukkiger maken dan over zichzelf praten, weet de media-afdeling van PSV inmiddels. Op internet zit hij ook niet veel, zegt Simons zelf. Hij wil gewoon voetballen. Toch is het Instagram-account @xavisimons sinds de ontmoeting met Touzani sinds een aantal jaren een gelikte mix van fraai uitgelichte actiefoto’s en semi-spontane vakantie- of vriendenkiekjes, promotieplaatjes voor schoenen van sponsor Nike, de lancering van een eigen logo (XS), filosofische teksten (‘be so hungry you will find goals anywhere’) en professionele animaties. Veel profvoetballers laten hun sociale media door een extern bureau verzorgen, met als doel meer volgers te krijgen en (dus) meer adverteerders. Maar dat een jeugdspeler zijn eigen ‘merk’ al zo vakkundig liet uitbouwen, is een noviteit. Simons won viermaal op rij de Ballon d’or voor beste jeugdspeler, maar wat meehielp is zijn uiterlijk. Hij draafde rond met helblonde krulletjes. De geelrode aanvoerdersband die hij in de jeugdteams bij Barcelona droeg, matchte er perfect mee. ‘Er waren verder haast geen blonde jongens,’ zegt Bobby Adekanye, die vroeger ook in de jeugd van Barcelona speelde. En dan die voornaam: Xavi, naar de huidige Barcelona-coach Xavi Hernandez, die als voetballer te boek stond als de koning van het tikitakavoetbal. De Spaanse ploeg en Barcelona marcheerden nimmer beter dan met Xavi op het middenveld. Net als Xavi Hernandez droeg Xavi Simons vaak nummer 6, soms ook nummer 14. Maar een dominante persoonlijkheid is Simons niet. ‘Xavi was de rustigste bij hen thuis’, vertelt Adekanye, die vaak bij de familie Simons over de vloer kwam en nog steeds contact met ze heeft. ‘Ik zat alleen in Barcelona, ben vier jaar ouder dan Xavi. Maar hij ving me op. Hij is heel lief, maar wist van jongs af aan dat hij het hoogste niveau zou halen, dat zat er heel erg in bij hem. Die uitstraling toonde hij ook op het veld. Hij kreeg veel aandacht en vertrouwen van de club, werd al jong aanvoerder. Omdat hij zo gretig was, altijd beter wilde worden, maar ook aan anderen dacht.’ Xavi Simons is als 11-jarige al onnavolgbaar. Hij dribbelt, schiet en passt. Hij valt aan en verdedigt, hij schreeuwt en sust. De blonde haartooi wervelt over de velden van jeugdcomplex La Masia. Rizo d’Oro, Gouden Krul, is zijn bijnaam. Simons en Adekanye kwamen al piepjong in de kranten doordat Barcelona de regels overtrad met het aantrekken van minderjarige spelers uit het buitenland. Adekanye mocht daardoor een jaar niet voetballen. Onder meer de Volkskrant trok naar Barcelona en sprak ook met Simons’ vader Regillio. Liever hield die zijn zoon onder de radar, vertelde hij. Maar dat lukte niet. In Voetbal International werd hij al op zijn veertiende neergezet als de grote hoop van het Nederlandse voetbal. De NOS nam hem op in een lijst van 20 toptalenten, Simons was daarop verreweg de jongste. ‘Al jong in de media komen, is alleen maar mooi,’ vertelt Adekanye. ‘Aan de druk die dat zich met zich meebrengt denk je niet. Maar je merkt later wel: overal waar je komt, zijn er hoge verwachtingen.’ Groot was de verrassing toen Simons op zijn zestiende plots bekendmaakte van Barcelona naar Paris Saint-Germain te gaan. Nooit ging de middenvelder diep op die overstap in. Zijn zaakwaarnemer Mino Raiola, recentelijk overleden, was een harde onderhandelaar en goed bekend bij de Parijse club. Barcelona-fans vonden Simons een verrader, een geldwolf. In plaats van de gebruikelijke hartjes stonden er onder zijn liefdevolle afscheidsbericht aan Barcelona emoticons van ratten, slangen en vliegende bankbiljetten. Toenmalig hoofd opleiding van Barcelona Patrick Kluivert leek naar Simons te sneren in Marca: de jonge speler zou puur een keuze voor het geld hebben gemaakt. Maar Kluivert zei ook de deur op een kier te laten voor een rentree. Er waren geruchten over een terugkeer, hoewel Simons bij PSG als een van de weinige jonge spelers speelminuten kreeg. PSG wilde ook dolgraag zijn contract verlengen. Maar Simons kwam in contact met PSV, dat al vaker grote Nederlandse talenten, die bij een buitenlandse topclub zijn opgeleid, naar Nederland haalde. Ook Adekanye streek er een seizoen neer. ‘Ze kwamen helemaal voor mij naar Barcelona vliegen’, vertelt Adekanye. ‘Het is daar heel warm, het verbaast me niets dat Xavi het er zo naar zijn zin heeft.’ Xavi Simons spreekt vijf talen: Spaans, Catalaans, Nederlands, Frans en Engels. Bij PSV zie je hem serieuze gesprekken voeren met coach Ruud van Nistelrooij (‘door hem ben ik naar PSV gegaan’) en Luuk de Jong (‘van hem kan ik heel veel leren’), maar ook even Joey Veerman poorten vlak voor de wedstrijd, lachen met de Ivoriaan Ibrahim Sangaré en een hartje maken met de piepjonge Braziliaan Savio. Van Nistelrooij komt loftuitingen tekort voor Simons, al stelde hij hem niet op in de wedstrijden tegen Rangers waarin PSV kwalificatie voor de Champions League misliep. Recordinternational Wesley Sneijder stelde bij RTL7 dat de ingevallen Simons de enige was die een zware voldoende verdiende. Simons klaagt niet snel. Maduro weet nog dat hij bij Oranje onder 18 voor het eerst aanhaakte. ‘Hij had al een behoorlijke reputatie bij Barcelona en Paris Saint-Germain, maar hij voelde zich niet te groot voor de rest. Integendeel, een fijne jongen die heel hard werkte, en volledig in de groep opging. Dat zie je wel eens anders. We hadden net met 3-0 van Frankrijk had gewonnen. Dus we hielden vast aan hetzelfde team. Op de bank juichte hij net zo hard mee. Hij moest het op de training laten zien. Nou dat deed-ie, de vonken vlogen eraf. Het niveau ging omhoog. Hij is een echte liefhebber.’ Zijn opleiding bij Barcelona biedt voordelen, ziet Hedwiges Maduro, die zelf zes jaar in Spanje speelde. ‘Bij Spaanse clubs gaat het om veldbezetting, om voortdurend puzzelen wie waar op welk moment moet staan. Als het eenmaal loopt, is het niet te stoppen, dan gaat het zo onnavolgbaar snel. Tegen Emmen zag ik hem op een gegeven moment Bakayoko roepen. Simons ging naar de buitenkant, waardoor Bakayoko, die vanaf de zijkant speelde, vrijkwam in het midden. Dan ben je echt heel ver. Jonge spelers zie je zoiets zelden doen.’ Wat opvalt aan zijn Instagram de laatste tijd is dat er geen logo meer is, geen geposeerde foto’s, alleen nog actiefoto’s en knuffels met familie. Hij valt ook qua haardracht minder op, het is donkerder en vastgezet in vlechtjes. Xavi Simons wil meer dan ooit zijn voeten laten spreken.||https://www.volkskrant.nl/sport/xavi-simons-heeft-4-2-miljoen-volgers-op-instagram-maar-voetbalt-liever-dan-dat-hij-spreekt~b682be6d/
2022-09-09||Britse volkslied aangepast na overlijden koningin Elizabeth • Koning Charles belooft rest van zijn leven het volk te dienen||||https://www.volkskrant.nl/nieuws-achtergrond/britse-volkslied-aangepast-na-overlijden-koningin-elizabeth-koning-charles-belooft-rest-van-zijn-leven-het-volk-te-dienen~bac05194/
2022-09-09||China scherpt streng zerocovidregime nog verder aan in aanloop naar Partijcongres||Inwoners van China die naar een andere provincie willen reizen, moeten vanaf zaterdag twee covidtesten afleggen, een voor vertrek en een na aankomst. Daarnaast geldt tot eind oktober een sterk advies zo veel mogelijk thuis te blijven. Traditioneel wordt in China veel gereisd tijdens de drie vrije dagen rond het midherfstfestival, dit weekend, en tijdens de eerste week van oktober. De Chinese autoriteiten meldden vrijdag 1.292 nieuwe besmettingen in 24 uur: getallen die elders ter wereld verwaarloosbaar zouden zijn, maar in China een ernstige bedreiging vormen voor het al 2,5 jaar geldende zerocovidbeleid. Volgens Chinese staatsmedia zijn meer dan honderd steden geraakt door de uitbraak, en gaat het om de ‘grootste heropleving van covid in twee jaar’. Geconfronteerd met een stijging van het aantal besmettingen hebben tal van Chinese steden lockdowns ingevoerd: in Chengdu zitten 21 miljoen inwoners sinds 1 september in lockdown, in Guizhou ging provinciehoofdstad Guiyang (zes miljoen inwoners) deze week op slot, en het kleinere Yining in Xinjiang is al ruim een maand afgesloten. Volgens een berekening van de Japanse zakenbank Nomura zitten 49 Chinese steden in gedeeltelijke of volledige lockdown, met 292 miljoen inwoners. Op sociale media verschenen berichten over gebrekkige voedselbevoorrading tijdens de lockdowns en opgesloten inwoners die honger lijden, net als in Shanghai enkele maanden geleden. ‘Een oudere man in de wijk Huaguoyuan (in Guiyang, red.) heeft drie dagen niets gegeten’, aldus een bericht op Weibo, het Chinese Twitter. De autoriteiten in Guiyang hebben toegegeven dat ze overrompeld waren door de lockdown en hebben hun verontschuldigingen aangeboden. De lockdowns en strenge restricties drukken zwaar op de Chinese economie, die deze week opnieuw tegenvallende resultaten liet zien. In augustus stagneerde de import (plus 0,3 procent), het slechtste resultaat sinds april, en vertraagde de exportgroei (plus 7,1 procent). De binnenlandse vraag in China blijft tegenvallen door de strenge covidrestricties en door de neergang in de vastgoedsector. Daarnaast zijn tal van bedrijven getroffen door de lockdowns. Zo liet een groot databedrijf in Guiyang, dat onder meer voor Apple werkt, weten in een ‘gesloten lussysteem’ te werken. Werknemers mogen al een week niet naar huis en overnachten op het bedrijfsterrein. De provincie Guizhou staat bekend om haar gunstbeleid voor aanbieders van data- en serverdiensten. China houdt al 2,5 jaar vast aan het zerocovidbeleid, dat uitbraken van het virus zo snel mogelijk probeert in te dammen, met behulp van trackingcodes, massatesten en lockdowns. Het uiterst strenge regime wordt naar verwachting nog verder opgeschroefd in aanloop naar het Partijcongres, het politieke evenement waar president Xi Jinping zich voor een derde termijn wil laten verkiezen. Eerder riepen de Chinese autoriteiten op om tentoonstellingen en andere culturele bijeenkomsten uit te stellen tot na eind oktober, en bruiloften en begrafenissen bescheiden te houden.||https://www.volkskrant.nl/nieuws-achtergrond/china-scherpt-streng-zerocovidregime-nog-verder-aan-in-aanloop-naar-partijcongres~b1259365/
2022-09-09||Ook van Robbert Dijkgraaf hoeven universiteiten niet veel te verwachten||Deze week werd het academisch jaar geopend met een smeekschrift van de universiteiten. Het aantal buitenlandse studenten loopt ze over de schoenen. Collegezalen puilen uit, er zijn geen kamers en studenten uit Lemmer of Purmerend worden weggeconcurreerd. Universiteitsbestuurder Geert ten Dam van de UvA wil een quotum voor buitenlandse studenten, Pieter Duisenberg van de koepel VSNU zegt dat hij al sinds 2018 vraagt om een numerus fixus op Engelstalig onderwijs. ‘Mag niet.’ Iedereen had dit lang geleden kunnen zien aankomen, maar vijf jaar terug blies menig universiteitsbestuurder een heel ander liedje, Pieter Duisenberg voorop. Die was onvermoeibaar pleitbezorger van de internationalisering. Zijn VSNU berekende wat Nederland wel niet verdiende aan internationale studenten. Soortgelijke ideeën had hij al als VVD-Kamerlid en woordvoerder hoger onderwijs. In die rol sprak hij over de bezwaarmakers tegen de internationalisering als ‘nationalistische, protectionistische krachten die onderwijs achter de dijken willen’. Maar kijk nu, Jan en alleman is het eens: eigen studenten eerst. En zoals de meningvorming in Nederland altijd verloopt, is iedereen vergeten wat men er een tijdje geleden van vond. Zorgen over de voertaal Engels, de drijfkracht achter de internationalisering, waren er heus. Waar het aan ontbrak was een mespuntje dapperheid. Minister Van Engelshoven mompelde wel eens wat over het oprukkende Engels. Procedures en regels stonden helaas in de weg om er iets aan te doen. Geert ten Dam, vijf jaar geleden ook al UvA-bestuurder, zou alles in het werk stellen om de opleiding tweetalig te houden. De zegetocht van het Engels ging gewoon door. Nu zegt minister Dijkgraaf dat hij ‘zeer hecht’ aan het Nederlands. Donderdag werd bekend dat hij werkt aan ‘een instrument’ om ‘grip’ te houden op de internationalisering. Dat belooft wat. Mild uitgedrukt, valt het gebrek aan geestkracht op. Bij de minister, de universiteitsbestuurders, ook bij de inspectie, aangezien gewoon in de wet staat dat universitair onderwijs behoudens uitzonderingen in het Nederlands wordt gegeven. Rianne Letschert, voorzitter van de Universiteit Maastricht, was de laatste die nog ‘een vervelende bijsmaak’ zei te krijgen van een eventuele beperking van aantallen buitenlandse studenten. Dat suggereerde een hoogstaand bezwaar, net als indertijd Duisenberg met zijn dijken. In werkelijkheid kan Maastricht zonder buitenlandse studenten de deuren sluiten. Want dat is sinds jaar en dag de verklaring van het internationalisme: universiteiten produceren niet zozeer kennis als wel alumni, en worden betaald naar rato van het studentenaantal. Het idee van wat een universiteit ook alweer was, een van onze oudste instellingen die kennis doorgeeft aan volgende generaties, met een bijzondere verplichting tegenover de samenleving, dat idee is weggezakt en het ziet er niet naar uit dat het terugkomt als Dijkgraaf zijn ‘instrument’ heeft gevonden. De universiteit is maar een voorbeeld. De instrumentele manier van denken kun je zo plakken op het stikstofdebat of de asielproblematiek. Willem Witteveen zou hoofdschuddend hebben toegekeken. Van de week las ik zijn boek De wet als kunstwerk, dat in 2014 postuum verscheen en dat al jaren intimiderend bij mij op de plank staat. Witteveen (1952 - 2014), rechtsfilosoof en Eerste Kamerlid voor de PvdA, kwam om het leven toen de Russen de MH17 uit de lucht schoten. Na lezing van zijn prachtige boek begrijp je beter hoe de politieke cultuur de afgelopen decennia is afgezakt en waarom bestuurders zo vaak met de mond vol tanden staan. Witteveen begint zijn boek met een kritiek op ‘de wet als instrument’, precies het woord dus dat minister Dijkgraaf had uitgekozen. Wetten worden beschouwd als gereedschap van de overheid. De minister wil iets en maakt een wet, in de veronderstelling dat hij een probleem gaat oplossen. Over het algemeen wordt een probleem niet opgelost met een wet, en dus is steeds een nieuwe wet nodig. De meeste wetten zijn een reactie op een eerdere oplossing, die korte tijd later weer een probleem is geworden. Zo volgt de huurwet die PvdA/ChristenUnie deze week aankondigden, en die huurders een langjarig contract moet garanderen, op een huurwet die het mogelijk maakte om juist ook voor kortere tijd een huis te vérhuren. De kortademigheid van wetten beneemt het zicht op de perverse gevolgen; de nare neveneffecten van de internationalisering van de universiteiten werden niet gezien dan wel weggeredeneerd. Wetten zijn veel te ambitieus, aldus Witteveen. Ook dat zagen we deze week weer, na de uitspraak van de Raad van State over de mestwetgeving. De rechter verontschuldigde zich tegenover de boeren, voor het feit Nederland nu eenmaal een heel strikte natuurwetgeving heeft aangenomen. Zo doet een wet precies wat hij niet moet doen, namelijk verdeeldheid zaaien. Wetten lossen onze problemen niet op. Dat moeten wij zelf doen. Witteveen herinnert aan een heel andere wetstraditie die grotendeels verloren is gegaan en nog het best te typeren valt met ‘de geest van de wetten’ van de Franse filosoof Montesquieu. In die traditie is het doel van een wet niet opschrijven wat u moet en niet mag, maar orde scheppen in het gezamenlijke denken en doen. Een goede wet beschrijft wat Nederlanders de juiste inrichting van de staat vinden. Hij ontleent zijn kracht aan zijn gezag bij de gebruikers, en kan om die reden niet anders dan de uitkomst zijn van open parlementair debat. Een goede wet is de neerslag van praktische wijsheid, kennis van de samenleving en juridisch vakmanschap. ‘In die volgorde’, zegt Witteveen er streng bij. Het tegendeel dus van ‘kaal en normloos instrumentalisme’, dat ook de universiteiten niet verder zal helpen. Lees dat boek, Robbert Dijkgraaf.||https://www.volkskrant.nl/nieuws-achtergrond/ook-van-robbert-dijkgraaf-hoeven-universiteiten-niet-veel-te-verwachten~b00946ec/
2022-09-09||Het is vloeken in de sterrenkundige kerk, maar: hebben planeten invloed op de activiteit van de zon? ||Volgens Nicola Scafetta hebben de planeten invloed op het leven op aarde. Nee, Scafetta is geen horoscopen trekkende sterrenwichelaar. Hij is hoogleraar aan de faculteit aardwetenschappen van de Universiteit van Napels Federico II. Van astrologie moet hij ook niets hebben – allemaal bijgeloof en pseudowetenschap. Maar dat de planeten een belangrijke rol spelen bij variaties in de activiteit van de zon, daarvan is Scafetta overtuigd. En de effecten daarvan zijn op aarde merkbaar, soms met ingrijpende gevolgen. Als de zon extra actief is, zijn er meer uitbarstingen en zonnevlammen. Die blazen elektrisch geladen deeltjes de ruimte in. Eenmaal bij de aarde aangekomen, produceert zo’n zonnestorm schitterend poollicht. Maar de krachtigste zonnestormen kunnen ook satellieten onklaar maken, radiocommunicatie verstoren, gps-signalen vervormen en elektriciteitscentrales platleggen. De kans daarop wordt de komende jaren weer steeds groter, want de zon nadert een nieuw activiteitsmaximum. Pas na de zomer van 2025 zal de zonneactiviteit weer geleidelijk afnemen. Het was de Zwitserse astronoom Rudolf Wolf die halverwege de 19de eeuw ontdekte dat de activiteit van de zon een elfjarige cyclus vertoont. Hij leidde dat af uit tellingen van het aantal donkere vlekken op de zon; ook die zijn veel talrijker als de zon actiever is. Wolf was ook de eerste die een mogelijke link zag met de planeten. Jupiter heeft een omlooptijd van 11,86 jaar – wie weet was die planeet op de een of andere indirecte manier wel verantwoordelijk voor het ontstaan van zonnevlekken. Pas aan het begin van de 20ste eeuw werd ontdekt dat zonnevlekken gebieden zijn met een sterk magnetisch veld. Magnetisme ligt ook aan de basis van energierijke zonnevlammen. Al die magnetische ‘knopen’ ontstaan doordat de zon een gasbol is, die niet overal even snel roteert. De magnetische veldlijnen raken daardoor steeds strakker opgewikkeld, met vlekken en uitbarstingen als gevolg. Als het veld zich weer ‘herschikt’, gaat er een nieuwe cyclus van start. Dit ‘dynamomodel’ is tegenwoordig de algemeen geaccepteerde theorie achter de variërende zonneactiviteit. Scafetta twijfelt niet aan het bestaan van zo’n dynamo-effect. Maar, zegt hij, Rudolf Wolf had wel een béétje gelijk. De precieze duur van de zonnecyclus – en zeker ook van de veel tragere variaties die in de afgelopen decennia zijn ontdekt – kun je volgens hem eigenlijk alleen verklaren door de invloed van de planeten. In een recent overzichtsartikel in Frontiers in Astronomy and Space Sciences gaat hij samen met zijn collega Antonio Bianchini uitgebreid in op de mechanismen die daarbij een rol zouden kunnen spelen. ‘Alle periodieke variaties in de activiteit van de zon, ook op de lange termijn, zijn met de planetaire theorie goed te begrijpen’, zegt hij. Net zoals de maan eb en vloed veroorzaakt op aarde, zo hebben de planeten ook een (piepklein) getijdeneffect op de zon. Die getijdenwerking is het sterkst voor Venus en de aarde, vanwege hun relatief kleine afstand, en voor de reuzenplaneet Jupiter, die weliswaar veel verder weg staat maar ook veel zwaarder is. Eens in de 11,07 jaar staan deze drie planeten min of meer op een lijn met elkaar en met de zon, en versterken de getijdenkrachten elkaar. Jupiter en Saturnus veroorzaken elke 9,93 jaar ook zo’n springtij-effect. Zo zijn er nog tal van andere planetaire cycli aan te wijzen, en in de loop van de eeuwen (of millennia) kunnen die elkaar weer tegenwerken of versterken. Ziedaar de oorsprong van de langetermijnvariaties in de zonneactiviteit. Althans, volgens Scafetta en Bianchini. De Italianen zijn bepaald niet de enigen die er zo over denken. De ‘planetaire theorie’ steekt al decennialang geregeld de kop op en heeft een relatief kleine maar trouwe aanhang. Maar zonnefysicus Frédéric Clette van de Koninklijke Sterrenwacht van België in Brussel gelooft vooralsnog niets van het hele idee. Dat er een verband lijkt te bestaan tussen de planeetbewegingen en de zonneactiviteit in het verleden, is voor hem niet genoeg. ‘Bovendien is de statistiek vaak ook nog eens slecht uitgewerkt,’ zegt hij. ‘Laat ze eerst maar eens met een volledig model komen waarin de achterliggende natuurkunde wordt verklaard.’ Volgens Clette is er soms ook sprake van cherry picking: gegevens die de planetaire theorie ondersteunen worden prominent naar voren geschoven, maar feiten die het idee tegenspreken krijgen nauwelijks aandacht. Scafetta is de eerste die zal toegeven dat een volledige natuurkundige verklaring nog ontbreekt. ‘Maar’, zegt hij, ‘dat geldt ook voor het dynamomodel.’ Niemand kan bijvoorbeeld verklaren waarom de zonneactiviteit ook regelmatige langetermijnvariaties vertoont, met perioden van om en nabij de 85, 178, 208, 1000 en 2300 jaar. Die zijn onder andere teruggevonden in oude boomringen en ijskernen: als de zon minder actief is, dringt energierijke kosmische straling uit het heelal gemakkelijker door in de aardse dampkring en ontstaan er meer radioactieve atoomkernen. Ook het optreden van zogeheten Grote Minima, waarin er decennialang vrijwel geen activiteit op de zon wordt gemeten, is onbegrepen. Terwijl de effecten op aarde ingrijpend zijn: tijdens het befaamde Maunderminimum, tussen 1645 en 1715, was de gemiddelde temperatuur in elk geval in Europa 1 graad lager dan normaal – die periode staat bekend als de Kleine IJstijd. Volgens Ad Nieuwenhuizen van ruimteonderzoeksinstituut SRON kan de enigszins onvoorspelbare zonnedynamo nooit uit zichzelf al die periodieke variaties produceren. ‘Er zijn externe bronnen nodig’, zegt hij. En tien jaar geleden lieten Jose Abreu (ETH Zürich) en zijn collega’s al zien dat al die periodiciteiten wél terug te vinden zijn in de planeetbewegingen, net zoals ook Scafetta en Bianchini in hun recente overzichtsartikel aantonen. Ja, geeft Scafetta toe, er moet op de een of andere manier een soort versterkingsmechanisme in het spel zijn, want je kunt eenvoudig berekenen dat de directe getijdeninvloed van de planeten veel te gering is om enig effect te sorteren. Maar ook daarvoor zijn al verklaringen voorgesteld, zowel door Abreu als door Scafetta zelf. Op die manier zou een gering getijdeneffect via een terugkoppeling vanuit het inwendige van de zon toch een meetbare invloed kunnen hebben op de zonneactiviteit. Zonnefysicus Paul Charbonneau van de universiteit van Montreal in Canada is ‘geen voorstander’ van de planetaire theorie, maar heeft zich er wel uitgebreid in verdiept. Soms tot ergernis van zijn collega’s, die het allemaal naar astrologie en numerologie vinden ruiken en er niets van moeten hebben. ‘Op basis van het bewijsmateriaal ben ik ook nog niet overtuigd’, zegt Charbonneau, ‘maar het is wel fascinerend allemaal. En als er een theorie is die in principe een keer bevestigd of weerlegd kan worden, vind ik dat je er met een open blik naar moet kijken.’ Die bevestiging zou overigens nog weleens lang op zich kunnen laten wachten. Pas als de planetaire theorie voor pakweg de komende eeuw precies de juiste voorspellingen doet, zullen critici wellicht overstag gaan – helemaal als er ook een goede theoretische onderbouwing komt. Scafetta durft in elk geval al te voorspellen dat er rond 2030 opnieuw een Groot Minimum aanbreekt, dat dan overigens iets minder ‘diep’ zal zijn dan het 17de-eeuwse Maunderminimum. Het zou kunnen betekenen dat de klimaatopwarming in de nabije toekomst tijdelijk een beetje getemperd wordt. ‘Daarom is dit ook zo interessant’, zegt Charbonneau. ‘Als het klopt, moeten we die conclusies meenemen in onze klimaatmodellen, zodat we betere voorspellingen kunnen doen.’ Vooralsnog lijkt een organisatie als het IPCC daar nog weinig voor te voelen: volgens Nieuwenhuizen hield het VN-klimaatpanel in 2013 zelfs een publicatie tegen van het tijdschrift Pattern Recognition in Physics, waarin een groot aantal artikelen stond over de mogelijke invloed van de planeten op de zonneactiviteit. ‘Het is niet goed dat een organisatie als het IPCC de discussie hierover uit de weg gaat en anderen monddood probeert te maken’, zegt Nieuwenhuizen hierover. Scafetta kan alleen maar hopen dat zijn nieuwe publicatie nog meer mensen aan het denken zet en dat de theorie snel verder ontwikkeld zal worden. Uiteindelijk moeten betere modellen en betere voorspellingen de doorslag geven, denkt hij. ‘Het is een kwestie van tijd.’||https://www.volkskrant.nl/wetenschap/het-is-vloeken-in-de-sterrenkundige-kerk-maar-hebben-planeten-invloed-op-de-activiteit-van-de-zon~ba87776d/
2022-09-09||Een vlekje wordt ‘een briljante foto’ van een astronaut: de beelden van de Apollo-missies zijn gerestaureerd||Veel meer dan een zwart vlak met in de rechterbovenhoek een vaag wit vlekje was het niet, voordat de Britse digitaal restaurateur Andy Saunders zich ermee ging bemoeien. Na zorgvuldig herstel van een scan van het oorspronkelijke negatief doemde plots een nooit eerder gezien beeld op van het gezicht van Apollo 9-astronaut James McDivitt, terwijl hij door zijn glazen helm omhoog tuurt. ‘Een briljante foto. Zó sfeervol, zo dromerig, bijna cinematografisch’, zegt Saunders. Later begreep hij, van de astronaut die de foto maakte, dat McDivitt daarop niet gevangen is in overpeinzingen over de magische diepte van de kosmos, of zoiets poëtisch. Wat je ziet blijkt pure concentratie. ‘Hij probeert hier de commandomodule en de maanmodule aan elkaar te koppelen’, zegt Saunders. Twee sondes die in de ruimte stukje bij beetje naar elkaar toe bewegen en aan elkaar vastklinken. Een waanzinnig lastige manoeuvre, die nog nooit eerder was uitgevoerd. ‘En McDivitt wist hier: het hitteschild dat nodig is om terug te keren naar aarde zit aan dat ándere voertuig. Je ziet op de foto dus letterlijk een zaak van leven en dood.’ De restauratie van het beeld van McDivitt schopte het tot de cover van het luxe Apollo Remastered, en blijkt slechts een van honderden opgepoetste beelden die Saunders daarin bundelde, een lijvig koffietafelboek dat de bladeraar een betoverend tijdsbeeld biedt van het vervlogen maanlandingstijdperk. Saunders bekeek er ruim 35 duizend gescande fotonegatieven voor en worstelde zich door de urenlange video-opnamen die Apollo-astronauten maakten met meegenomen filmcamera’s. ‘De beelden die we kennen van de Apollo-missies zijn vaak kopieën van kopieën’, zegt hij. Vanwege de grote historische waarde liggen de originelen in een vriezer in Houston. Daar werden ze een paar jaar terug bij hoge uitzondering uitgehaald en ontdooid, om in te kunnen scannen voor volgende generaties. Het zijn die scans die het ruwe basismateriaal vormden voor zijn project. In 2019, bij de vijftigste verjaardag van maanlanding Apollo 11, toverde Saunders uit die digitale schatkist al de enige foto tevoorschijn die gemaakt is op de maan waarop het gezicht van astronaut Neil Armstrong zichtbaar is. Omdat Armstrong op de maan de fotocamera droeg, is hij verder nauwelijks op beeld gevangen. Om dat beeld te maken, stapelde Saunders losse frames uit oude filmopnamen op elkaar, een methode geleend uit de ruimtefotografie. Wie bijvoorbeeld een lichtzwak sterrenstelsel op de foto wil zetten, doet dat het beste door veel foto’s te maken. Wanneer je de overeenkomsten – het sterrenstelsel – uitlicht en de rest negeert, druk je de ruis uit de afzonderlijke beelden weg. Het resultaat: een beeld veel scherper dan één enkele opname ooit had kunnen zijn. Maar waar een sterrenstelsel keurig stilzit voor de foto, bewegen astronauten. Dat maakt stapelen moeilijk. ‘Daar heb ik mijn eigen techniek voor ontwikkeld, waarover ik niet alles uit de doeken wil doen’, zegt Saunders. ‘Maar wat je ziet is altijd één momentopname, niet een soort gemiddelde van alle afzonderlijke frames.’ Op die manier wil hij mensen meer tonen van het dagelijks leven van de astronauten tijdens de Apollo-missies. ‘Destijds was fotografie echt bijvangst’, zegt hij. ‘Het ging vooral om de reis zelf, om de wetenschap en om het verslaan van de Sovjet-Unie. Dankzij onze moderne restauratietechnieken blijkt nu dat ook dat oude materiaal al veel bijzonders bevat.’ Nu de Verenigde Staten zich samen met de westerse partners voorbereiden op een terugkeer naar de maan met project Artemis, waarbij onder meer de eerste vrouw op de maan zal landen, is een terugblik op de vorige menselijke maanreizen bovendien plots weer extra relevant. ‘Straks nemen de astronauten digitale camera’s mee en zal fotografie en film een veel grotere rol spelen dan bij Apollo’, zegt Saunders, die binnenkort in gesprek hoopt te kunnen met het Artemis-team. ‘Ik denk niet dat ze ditmaal zullen vergeten om de eerste vrouw op de maan op de foto te zetten’, lacht hij. ‘Maar vanuit kunstzinnig oogpunt zijn deze missies eveneens een unieke, briljante mogelijkheid. Ik hoop dat men nadenkt over hoe ze alles zo goed mogelijk in beeld kunnen brengen.’ In een eerdere versie van dit artikel stond in het onderste fotobijschrift dat op het eerste portret van een mens tijdens een ruimtewandeling astronaut Ed White te zien is. Dat is onjuist, hij was de eerste Amerikaan die een ruimtewandeling maakte.||https://www.volkskrant.nl/wetenschap/een-vlekje-wordt-een-briljante-foto-van-een-astronaut-de-beelden-van-de-apollo-missies-zijn-gerestaureerd~b396766b/
2022-09-09||Gidi Heesakkers bezorgt de krant na bij Bri Wiener, die op Terschelling woont||Wie: Bri WienerWoonplaats: West-TerschellingAfstand: 187,6 kilometerBeweegtijd: 6 uur en 8 minuten Op de Oostvaardersdijk tussen Almere en Lelystad fietst iemand met een scooterhelm op zijn hoofd. Aan een rotonde in Woudsend zitten drie tieners in een campingstoel bij een verlaten bushalte. Voor het auto- en fietsdek van de Ms Friesland in Harlingen staat Willem, de kapitein, die enthousiast over zijn racefiets begint te vertellen. Hij nodigt me uit om bij hem en zijn collega in het stuurhuis te komen zitten, met de belofte van ‘het mooiste uitzicht’ en koffie. Willem en Jaap, goed gezelschap. Ze willen weten welke inwoner van West-Terschelling ik zondagavond een zaterdagkrant ga bezorgen. Bri Wiener? Nooit van gehoord! Ik laat haar whatsappfoto zien. Geen herkenning. Volgens Jaap, die in hetzelfde dorp woont, kan dat maar één ding kan betekenen: Bri Wiener is geen Terschellinger. Jaap kent iedereen die op Terschelling is geboren en getogen. En iedereen kent Jaap, die van achteren Ruige heet, soms ook van voren. ‘Dit kun je beter pas tegen Bri zeggen als je weggaat’, zegt hij, ‘want als ze wél een Terschellinger is, dan zal het niet goed vallen.’ Geen Terschellinger wil worden aangezien voor import. Bri Wiener (64) verhuisde negentien jaar geleden naar het eiland waar ochtendkranten pas aan het begin van de middag arriveren, per boot. Geen Terschellinger, geen probleem. Wel een probleem: West-Terschelling zit sinds 1 januari zonder bezorger. Van de Volkskrant hoorde Bri Wiener niets over haar ‘zaterdag + digitaal’-abonnement. De Leeuwarder Courant stuurde een brief. Zolang er geen nieuwe bezorger was gevonden, kon ze de krant elke middag afhalen bij de Spar, om de hoek. Ze pikte er op zaterdag ook de Volkskrant mee. Per 1 mei ging de LC bij een particulier in de tuin, in een houten kist, een kilometer verderop. Toen Bri Wiener zelf maar navraag deed bij de klantenservice van de Volkskrant, kreeg ze te horen dat er op Terschelling twee winkels zijn waar ze terecht kan voor haar zaterdagkrant. ‘De eerste in Hoorn, 10 kilometer fietsen. De ander in Oosterend, 13 kilometer.’ Bri Wiener, abonnee sinds haar 19de, zette haar abonnement met spijt om in 100 procent digitaal. Het Magazine neemt ze straks mee naar bed. ‘Daar doe ik vijf avonden mee. Tijdens het lezen zak ik langzaam weg, tot ik denk: o, nu moet ik het licht uitdoen.’ De Boeken & Wetenschap-bijlage bewaart ze voor dinsdag, als ze de boot neemt om kind en kleinkinderen in Nijmegen te bezoeken. ‘Als ik die uit heb, laat ik ’m achter in de trein voor de volgende lezer.’ Terwijl Bri Wiener een lekker blond biertje voor me opent, met wilde gagel die is geoogst op Terschelling, klinkt van 500 meter verderop de scheepshoorn van de Ms Friesland. Ruige Jaap, de kapitein met het wilde blonde haar? Bri Wiener kan ’m niet thuisbrengen. Hij haar misschien wel, volgende week. Wilt u ook een krant nabezorgd krijgen door Gidi Heesakkers? Het maakt niet uit waar u woont. didu@volkskrant.nl||https://www.volkskrant.nl/cultuur-media/gidi-heesakkers-bezorgt-de-krant-na-bij-bri-wiener-die-op-terschelling-woont~bd1aafd1/
2022-09-09||Het goedbewaarde geheim van Apple: het zet steeds meer in op de advertentiemarkt||Gadgetliefhebbers zal het niet ontgaan zijn: Apple presenteerde deze week de nieuwe iPhone 14. Natuurlijk ging dat op techblogs en sociale media gepaard met de nodige opwinding. Apple slaagt er nog altijd meer dan andere fabrikanten in de harten van consumenten sneller te laten kloppen, ook al zijn de innovaties sinds de iPhone X weinig spectaculair. Veel minder bekend, maar minstens zo interessant is dat Apple steeds meer inzet op een inkomstenbron die de meeste mensen vooral zullen associëren met bedrijven als Google of Facebook: advertenties. Volgens recent onderzoek zit de groei er bij Apple het laatste jaar op dit punt flink in, terwijl Facebook juist terrein verliest. Hierin zit een zekere ironie, want dat terreinverlies kan niet los worden gezien van Apple’s vorig jaar gelanceerde privacy-initiatief App Tracking Transparency. Hiermee kunnen bezitters van iPhones aangeven of ze tijdens het gebruik van apps gevolgd willen worden door externe partijen. Zoals Facebook. Bijna niemand wil dat. Waarom zou je ook? Ondertussen worden advertenties bij Apple steeds belangrijker. Op dit moment zijn die alleen nog te zien in de nieuws- en aandelen-app van Apple zelf, een beetje op Apple TV+ en in de appstore. Volgens Bloomberg-verslaggever Mark Gurman blijft het daar niet bij en zal het techbedrijf in steeds meer apps advertenties tonen via het eigen advertentienetwerk. In de kaartenapp bijvoorbeeld, of de podcast-app. De advertenties die Apple aan zijn klanten laat zien, zijn niet willekeurig gekozen. Het feit dat Apple een halt toeroept aan partijen die het onlinegedrag van consumenten in kaart brengen om zo beter op maat advertenties te kunnen tonen, wil niet zeggen dat Apple niet zelf iets vergelijkbaars doet. Natuurlijk wil ook Apple zo relevant mogelijke commerciële boodschappen tevoorschijn toveren. Want zo werkt het in de onlineadvertentiewereld: hoe beter de doelgroep aansluit op de advertentie, hoe hoger de tarieven die adverteerders betalen. Het advertentiesysteem van Apple maakt gebruik van gegevens die Apple van zijn klanten heeft op basis van andere Apple-diensten die ze gebruiken en het persoonlijke Apple-account. Wie dat niet wil, kan dat zelf uitschakelen via de instellingen op zijn iPhone door bij privacy en Apple-reclame de schuif ‘Gepersonaliseerde reclame’ naar links te schuiven. De consument moet er flink wat meer moeite voor doen dan bij de gepersonaliseerde advertenties van andere bedrijven. Daar schuift Apple bij het opstarten van een app de uitdrukkelijke vraag naar voren: ‘wilt u dat deze app je activiteit volgt in apps en sites van andere bedrijven?’ Volgens Apple is er een fundamenteel verschil tussen beide vormen van persoonlijke advertenties. Apple heeft geen derde partijen nodig om informatie over zijn klanten naar boven te vissen, terwijl andere apps en sites elkaar persoonlijke consumentendata toespelen. Bijvoorbeeld: Facebook weet dat ik net op Marktplaats op zoek ben geweest naar een bankstel. Het is een belangrijk verschil, zeker, maar het is de vraag of de Apple-klanten dat verschil op waarde weten te schatten op het moment dat ze steeds meer reclame krijgen op hun toch al duurbetaalde iPhone.||https://www.volkskrant.nl/wetenschap/het-goedbewaarde-geheim-van-apple-het-zet-steeds-meer-in-op-de-advertentiemarkt~bd4031a2/
2022-09-09||Lampen ophangen is een oncomfortabele combinatie van cryptogram en acrobatiek||Ik sta boven op een net te wankel keukentrapje met in mijn linkerhand de te monteren plafondlamp, en in mijn rechterhand een schroevendraaiertje, waarmee ik de snoertjes, die ik met enig geluk in het kroonsteentje heb weten te friemelen, probeer vast te draaien, maar net op het laatste moment schiet de bruine draad weer uit het kroonsteentje. ‘Staat hier écht geen spanning op?’, schiet er door me heen. Tuurlijk, ik heb in de stoppenkast deze groep wel uitgezet, maar was het wel écht de goeie groep? Ik sta ook niet heel lekker op het trapje: ik kan niet goed bij het contactpunt en moet boven mijn macht tillen. Ziedaar waarom lampen ophangen niet mijn favoriete hobby is: het is een nogal oncomfortabele combinatie van cryptogram en acrobatiek, waarbij een klein foutje bestraft kan worden met een schok van 220 volt wisselspanning of een half huis waarin de stroom afschakelt, met daarbij behorende vloekende familieleden. Zelfs nu het kroonsteentje steeds vaker wordt vervangen door een blokje waarin je de stroomdraden zonder schroevendraaier kunt fixeren blijft het priegelen. Het begint vaak al bij het ophangpunt van de lamp, dat je die openmaakt met de anticipatie waarmee een bomexpert van de explosievenopruimingsdienst een onschadelijk te maken explosief open schroeft: ‘Oké, eens kijken wat we hier hebben. Hmmmmmm, blauwe draad gaat daar, zwarte daar, eens kijken wat deze geel met groene doet.’ PATS. Kleurcoderingen zijn uitermate geschikt voor herkenning door diegenen die er vaak mee werken, maar minder voor incidenteel gebruik waarbij je moet leren wat wat is. Kortom: gekleurde snoeren zijn handig voor elektriciens, maar minder handig voor mensen als ik die eens in de een, twee jaar lampen ophangen. Nu is de lamp die ik op wil hangen meegekomen uit Nederland. Bij de Zweedse lampen die ik daarna ophang loopt het aanzienlijk sneller. We wonen sinds kort in Zweden en hier zitten – net als in een aantal andere landen – stopcontacten in het plafond, met daarin ook een haak om de lamp aan op te hangen. De lampen die ik bij de Zweedse meubelgigant heb gekocht zijn ontworpen om aan zo’n haak te bevestigen. Ik moet wel nog even de standaardstekker aan de lampen monteren, maar dat kan dus staand aan tafel. Vervolgens hang ik de montageplaat van elke lamp aan de haak in het plafond, steek de stekker erin, draai de kap erop en klaar. Uiteindelijk hang ik vier lampen op in twintig minuten. Na afloop sta ik even verwonderd in de rondte te kijken: serieus, ben ik al klaar? Nadeel van deze gestandaardiseerde gebruiksvriendelijke ophangpunten is misschien dat lampenfabrikanten iets minder ontwerpvrijheid hebben. Maar je kúnt als je echt wilt ook alsnog de standaardplafondplaat eraf schroeven en een creatieve puzzellamp ophangen. ‘Eens kijken, wat hebben we hier?’ Jasper van Kuijk op Twitter: @jaspervankuijk||https://www.volkskrant.nl/wetenschap/lampen-ophangen-is-een-oncomfortabele-combinatie-van-cryptogram-en-acrobatiek~bae3ec03/
2022-09-09||‘Dit was nooit eerder gezien, een spectaculair ringenpatroon op Venus’||‘Eigenlijk draaide het onderzoek om stofschijven rond sterren. Astronoom Michiel Rodenhuis bouwde daarvoor een experimenteel instrument, een zogeheten ‘polarimeter’. Daarmee kun je de trillingsrichting van licht meten, wat informatie geeft over de deeltjes waar het licht tegenaan gebotst is. ‘Op La Palma zat hij te wachten tot het donker werd en hij kon gaan waarnemen, toen hij Venus helder aan de schemerige hemel zag staan. Omdat hij wist dat ik onderzoek doe naar Venus, stuurde hij me een mailtje: zal ik ook nog even op Venus inzoomen? Graag, antwoordde ik, toen in 2012. Michiel ging lekker meten totdat Venus onderging, waarna hij aan zijn eigen metingen begon. ‘Die Venus-metingen waren niet voor zijn onderzoek, dus keek hij er pas enkele maanden later naar. Verder komen die metingen ook niet direct als een polaroid uit zo’n instrument rollen: je moet eerst allerlei bewerkingen doen om een goed plaatje te krijgen, zoals corrigeren voor variaties in de gevoeligheid van de detector. ‘Maar wat hij toen zag was spectaculair: een enorm ringen-patroon in polarisatie op Venus, ongeveer gecentreerd rond het punt waar de zon de planeet het sterkst verwarmt, en van pool tot pool. Het patroon was erg vaag, maar Michiels experimentele polarimeter was gevoelig genoeg om het te kunnen meten. Dit was nooit eerder gezien, er waren geen andere polarimeters die dat hadden kunnen meten. ‘Michiel heeft alle signalen en de bewerking van de data doorgespit op fouten, maar kon echt geen fout vinden. Ik heb me met mijn promovendus Gourav Mahapatra het hoofd gebroken over een verklaring voor die ringen. We kwamen tot de conclusie dat de ringen golven van de atmosfeer boven de wolken konden zijn, veroorzaakt door een wisselwerking tussen de verwarming van de zon, waardoor gasdeeltjes in de atmosfeer stijgen, en de zwaartekracht, waardoor ze weer dalen. ‘Inmiddels was Michiel gepromoveerd en de experimentele polarimeter helaas afgebroken. Andere projecten hadden de onderdelen nodig. We konden de waarneming van de ringen daarom nooit reproduceren: er waren geen andere polarimeters die gevoelig genoeg waren. ‘We presenteerden de metingen op conferenties, met veel geïnteresseerde reacties van andere Venus-experts. Daarnaast publiceerden we onze berekeningen van de mogelijke signalen in een vakblad, maar we hebben het onderzoek nooit verder kunnen ontwikkelen: we hebben simpelweg niet genoeg metingen om echt harde uitspraken te kunnen doen. ‘Dit onderwerp is een soort Moby Dick voor me geworden: we willen graag meer onderzoek naar die mysterieuze ringen doen, maar het is moeilijk de financiering te krijgen. Wetenschappelijke financiering gaat meestal naar onderzoeken waar van tevoren al duidelijk is wat er ontdekt gaat worden. Dat is best jammer: je kunt bijvangsten zoals deze niet in je onderzoeksvoorstel voorspellen.’||https://www.volkskrant.nl/wetenschap/dit-was-nooit-eerder-gezien-een-spectaculair-ringenpatroon-op-venus~b4750d14/
2022-09-09||De VVD’er naast me brieste dat hij bij een oproep om minder vlees te eten onmiddellijk een kiloknaller ging halen||‘We gaan naar vleesland, vleesland.’ Grappige collega’s verwerkten de naam van de nieuwe pro-vlees-campagne in allerlei bekende nummers en nu zit deze verminking van Paul Simons Graceland  al een week in mijn hoofd. Gisteren zong ik ook nog eens: ‘Vleesland, vleesland, oh ik verlang zo naar vleesland’ op de melodie van Droomland. En ik ben toch al een tijd gestopt met vlees eten. Hoeveel vlees eten Nederlanders eigenlijk? Het blijkt gemiddeld zo’n 76 kilo per persoon per jaar. Op een wereldwijde ranglijst staan we hiermee op de 37ste plek. We eten veel meer vlees dan bijvoorbeeld Marokko (35 kilo) of Japan (50 kilo), maar minder vlees dan Portugal (94 kilo) of de Verenigde Staten (124 kilo). Deze getallen zijn niet direct te vergelijken, want dit gaat om het zogenaamde karkasgewicht en misschien eten verschillende landen wel andere percentages van de geslachte dieren. In Nederland eten consumenten ongeveer de helft van een geslacht dier, dat is per persoon zo’n 38 kilo per jaar, oftewel ongeveer 100 gram per dag. Het advies van het Voedingscentrum is om niet meer dan 70 gram vlees per dag te eten. Daar zit de gemiddelde Nederlander best wat boven. En ik denk dat het nog erger is dan het lijkt, want niet iedereen in Nederland gaat even enthousiast mee naar vleesland, vleesland. Volgens het Centraal Bureau voor de Statistiek eet zo’n 5 procent van de bevolking geen vlees. Zo’n 45 procent is flexitariër en eet maximaal vier dagen in de week vlees. Ongeveer 30 procent eet vijf of zes dagen per week vlees en 20 procent elke dag. Het gemiddelde van 38 kilo per jaar gaat over al deze mensen, maar de meerderheid van hen eet dus niet elke dag vlees. Hoeveel vlees eten Nederlanders dan gemiddeld op een dag dat ze vlees eten? Om makkelijk te rekenen neem ik aan dat mensen op een ‘vleesdag’ altijd dezelfde hoeveelheid vlees eten, neem ik voor alle flexitariërs de bovengrens van vier dagen per week en voor de 20 procent die op vijf, zes dagen vlees zat de ondergrens van vijf dagen per week. Daarmee kom je op bijna 150 gram vlees per dag op dagen dat mensen vlees eten. Dat is dus ruim het dubbele van het advies voor een gezonde voeding. En dan begint er nu een campagne om vlees te promoten. Terwijl het zo duidelijk is dat het in alle opzichten beter zou zijn om minder vlees te eten: voor je eigen gezondheid, voor het klimaat en al helemaal voor de dieren. Onze overheid schrapte aanbevelingen om minder vlees te eten uit campagnes voor duurzaamheid, omdat dat onderwerp wel héél gevoelig bleek te liggen. Ooit zat ik bij een diner naast een VVD’er die brieste dat hij campagnes om minder vlees te eten belachelijk vond: als hij zo’n oproep zou zien, dan ging hij onmiddellijk een kiloknaller halen. Ik hoop zo dat de Vleesland-campagne een soortgelijk onbedoeld effect heeft en dat mensen uit pure recalcitrantie minder vlees gaan eten.||https://www.volkskrant.nl/wetenschap/de-vvd-er-naast-me-brieste-dat-hij-bij-een-oproep-om-minder-vlees-te-eten-onmiddellijk-een-kiloknaller-ging-halen~bcdc9d1a/
2022-09-09||De spookloper had meteen de massa tegen zich. Iedereen zuchtte, ik ook, al had ikzelf geen last van hem ||Er was geen doorkomen aan de mensenmassa die aan het einde van de middag voor mijn koffieterras langs van het winkelcentrum naar de brug en de parkeergelegenheden daarachter stroomde. Onderweg nog even een pitstop bij de McDonald’s, waar binnen overigens een poeperige geur hangt – misschien is er zoveel mest in ons vleesland dat de hamburgers ernaar gaan ruiken. Toch drong iemand zich in tegengestelde richting dwars door de dichte massa heen, duwend en botsend, die in zijn egoïstische klote-eentje de hele groep blokkeerde. Een spookloper, een man met een rond hoofd, zweetkrulletjes en kleine wanhoopsoogjes in een veel te groot poloshirt, die zijn dikke buik moest camoufleren, maar daar niet in slaagde. Hij had meteen de massa tegen zich, iedereen zuchtte en rolde met de ogen, ik ook, al had ikzelf geen last van hem – mogelijk is haat aanstekelijk als vrolijkheid. En dan had die spookloper ook nog eens een zware weekendtas met lange hengsels aan de schouder, waarmee hij voortdurend tegen heupen en in buiken stootte, en ook al een paar kinderhoofden had geschampt. Logisch, met zo’n uiterlijk, dacht ik boven mijn koffie. Als je me vooraf had gevraagd iemand te schetsen die zijn eigen voortgang over straat belangrijker vindt dan die van honderden, was ik waarschijnlijk hierop uitgekomen, een zwetende bal egoïsme met dichtgegroeide kraaloogjes. Het was niet anders, maar zo zag iemand eruit die zoiets doet. Zuchtend zette de massa zich weer in beweging, als water langs een zich vooruit bewegende rots, onderweg naar McPoep en parkeerplaats. Ook spookloper kleunde voort – in een meter of tien had hij al minstens twintig mensen bezeerd, zo te zien konden daar wat hem betrof nog best een paar tientallen bij. Maar toen keek ik nog eens naar de man, die bijna de hoek om was, en ik dacht: verrek, er is een sportschool om de hoek, daar is hij vast naar onderweg. Die weekendtas is een sporttas. Zijn shirt is zo groot omdat hij al zo bewonderenswaardig veel is afgevallen. Hij rent tegen de stroom in omdat hij zijn klasje niet wil missen – daarom had hij het zo warm. En plotseling veranderde een uitgesproken lul voor mijn ogen in een mooie man, sterk ook, gedisciplineerd, een voorbeeld voor mij en alle broodjepoepvreters in de massa. Wat een verschil ineens. Wat snel. En wat zag je toch weinig met een eerste blik. Niets zag je daarmee, alleen wat voor een lompe dommerik je zelf bent. Ik schrok ervan, ik had gedacht dat ik leuker was, een beter mens. Ik vroeg me af of hieraan nog iets te veranderen viel, maar vreesde dat de vooroordelen wel weer zo diep in de hersenen zouden liggen dat ik voorlopig gedwongen was zo dom en lelijk te blijven denken. Hoe langer ik keek, hoe minder er van me overbleef, zo was het – evengoed leek minimaal twee keer kijken wel het minste wat er van me mocht worden verlangd.||https://www.volkskrant.nl/columns-opinie/de-spookloper-had-meteen-de-massa-tegen-zich-iedereen-zuchtte-ik-ook-al-had-ikzelf-geen-last-van-hem~beef799a/
2022-09-09||Supersnelle nieuwe parkinsontest is geïnspireerd op vrouw die de ziekte kan ruiken ||Even een wattenstaafje over iemands rug halen en een paar minuten later weet je of diegene parkinson heeft. Wetenschappers van de University of Manchester rapporteren deze week goede resultaten over een supersnelle parkinsontest. Opmerkelijk: de inspiratie kwam van een Schotse verpleegkundige die de ziekte kan ruiken. Járen voordat haar man de diagnose parkinson kreeg, viel Joy Milne op dat zijn geur veranderde. Ze rook een muskusachtige geur. Later, bij een bijeenkomst van parkinsonpatiënten, was die geur voor haar alomtegenwoordig. Wetenschappers hoorden het verhaal en besloten haar reukvermogen op de proef te stellen door haar T-shirts te geven van parkinsonpatiënten en gezonde mensen. Milne pikte alle parkinsonpatiënten eruit, schrijft The Guardian. Uit de gezonde groep wees ze ook een persoon aan die op dat moment nog gezond was, maar volgens haar wel degelijk de ziekte al had – acht maanden later kreeg diegene inderdaad de diagnose. De verklaring schuilt, naast het bijzonder goede reukvermogen van Milne, in de productie van talg. Dit huidvet voorkomt uitdroging en beschermt tegen infectie door bacteriën en schimmels. Parkinsonpatiënten produceren doorgaans veel van dit huidvet, beschrijven de wetenschappers in The Journal of the American Chemical Society. Dit verandert de moleculaire samenstelling en sommige mensen kunnen dat ruiken. De Britse wetenschappers ontwikkelden een soort elektronische neus die dit soort subtiele veranderingen ook kan oppikken. Een zogeheten massaspectrometrie let daarbij op het gewicht van verschillende brokstukken van moleculen. Bas Bloem, hoogleraar en parkinsonexpert aan het Radboudumc en niet betrokken bij de nieuwe studie, vindt de Britse resultaten veelbelovend. De ziekte van Parkinson diagnosticeren artsen nu door te letten op symptomen als traagheid, stijfheid en trillingen. Maar als patiënten in die fase zitten, hebben ze de ziekte al minimaal tien jaar, waarbij ze vaak al jaren worstelen met klachten als obstipatie, verstoorde slaap of depressie. Bloem: ‘Ze gaan ziekenhuis in, ziekenhuis uit, zonder dat artsen meteen aan parkinson denken. Een vroege diagnose met zo’n elektronische neus zou enorm kunnen helpen om de ziekte tijdig te ontdekken en mensen eerder te behandelen met medicijnen die klachten verlichten of, zodra deze beschikbaar komen, de ziekte kunnen afremmen.’ Daar zit dan ook direct de grote uitdaging voor de nieuwe test. De Britse wetenschappers hielden een experiment met 79 mensen waarvan al vaststond dat ze de ziekte van Parkinson hadden, plus een controlegroep van 71 gezonde mensen. Bloem: ‘Ik ben benieuwd of de test ook gevoelig genoeg is om de ziekte in een veel vroeger stadium op te pikken. Daarvoor zou je een nieuw experiment moeten organiseren, bijvoorbeeld door mensen te volgen die de diagnose nu nog niet hebben, maar die wel een een genetische aanleg hebben voor parkinson.’||https://www.volkskrant.nl/wetenschap/supersnelle-nieuwe-parkinsontest-is-geinspireerd-op-vrouw-die-de-ziekte-kan-ruiken~b5785bab/
2022-09-09||Helpende hand voor krokodilletjes||De met uitsterven bedreigde reptielsoort komt alleen voor in het Zapata-moeras op het Cubaanse Isla de la Juventud. Naast het feit dat dit de kleinste natuurlijke leefomgeving is van alle levende krokodillensoorten, liggen er meer gevaren op de loer. Bijvoorbeeld de illegale jacht op krokodillenhuid en -vlees. Bovendien zijn er zorgen over de effecten van klimaatopwarming. Bij een andere soort toonden wetenschappers al eens aan dat hogere temperaturen leiden tot minder geboorten van vrouwtjes. De broederij bij het Zapata-moeras probeert de soort betere overlevingskansen te geven door jaarlijks honderden krokodillen uit te zetten in het wild. De sterkste exemplaren groeien uit tot grote roofdieren met weinig angst voor mensen. Of, zoals de lokale dierenarts het beschrijft tegen persbureau Reuters: ‘Je herkent een Cubaanse krokodil snel aan het feit dat hij naar jou toe zal toekomen.’||https://www.volkskrant.nl/wetenschap/helpende-hand-voor-krokodilletjes~bc79e7b2/
2022-09-09||‘Voor maar 20 euro zit je met een boek in een totaal andere wereld’||‘We hebben er natuurlijk last van, dat geldt voor ons allemaal. Aan de andere kant, een boek is 20 euro, maar je zit voor dat bedrag wel in een andere wereld, dus mensen blijven lezen, verwacht ik. Ik merk nog niet dat boeken duurder zijn geworden. Misschien kopen onze klanten nu geen vier boeken tegelijk, maar één of twee per keer. Het is aan ons de boekhandel zo aantrekkelijk mogelijk te blijven maken. We organiseren deze week bijvoorbeeld vier activiteiten met schrijvers. We hebben een trouwe klantenkring, we zitten niet voor niets al ruim 55 jaar op dezelfde locatie in Sassenheim. Maar we moeten zeker wakker blijven. ’ ‘Ik had niet verwacht dat het zo lang zo hard zou lopen. Het is een tientje dus het wordt gemakkelijk meegenomen, dat speelt mee. Het is ook verfilmd en de film Where the Crawdads Sing draait nu in de bioscoop, dat leidt tot extra aandacht. Het zijn vooral dames die het lezen. Sinds kort hebben we de Engelse editie op de youngadult-tafel gelegd en zien we dat ook jonge meiden het kopen. Mijn twee dochters van 22 en 24 jaar waren er ook weg van.’ ‘We hebben een grote etalage rondom dit nieuwe en zijn eerdere fotoboek Before They Pass Away gemaakt omdat Nelson 30 september komt signeren. Zijn foto’s zijn net schilderijen. Hoe langer je kijkt, hoe meer je ziet. Je krijgt waar voor je geld.’ ‘Rombo van Esther Kinsky. We hebben in onze boekhandel een Italiaanse hoek. Mijn man komt oorspronkelijk uit Italië. Dit verhaal speelt zich af in het noorden van Italië, regio Friuli. In 1976 waren daar zware aardbevingen. Acht personen vertellen in het boek hoe zij dit hebben beleefd, maar ook hoe ze het leven weer hebben opgepakt. Tussen hun verhalen door, word je verrast door unieke wetenswaardigheden. Een roman die je ook dichter bij de natuur brengt.’ 1. Delia Owens: Daar waar de rivierkreeften zingen; House of Books2. Arthur Japin: Wat stilte wil; De Arbeiderspers3. Francis van Broekhuizen: Bij twijfel hard zingen; Luijtingh Sijthoff4. Elle van Rijn: Terug naar Insulinde; Hollands Diep5. Anya Niewierra: De Camino; Luijtingh Sijthoff6. Colleen Hoover: It Ends With Us; Simon & Schuster UK7. Lilja Anna Perdijk: Akal – Overleven in Nederlands-Indië; Lilja.nl8. Anjet Daanje: Het lied van ooievaar en dromedaris; Passage9. Liesbeth Woertman: Wie ben ik als niemand kijkt?; Ten Have10. Jimmy Nelson: Homage to Humanity; Jimmy Nelson b.v.||https://www.volkskrant.nl/cultuur-media/voor-maar-20-euro-zit-je-met-een-boek-in-een-totaal-andere-wereld~bf164510/
2022-09-09||Geen Slotervaart-scenario in Rotterdam: Ikazia ziekenhuis krijgt tot eind 2022 voor herstelplan  ||In juli kwam het ziekenhuis in acute geldnood en balanceerde het op de rand van de afgrond. Tijdens een bijeenkomst op 12 juli zag het ziekenhuis zich genoodzaakt de banken en verzekeraars om financiële hulp te vragen. Over 2021 leed de protestants-christelijke instelling een verlies van 8,5 miljoen euro; dit jaar verslechterde de situatie verder. Het Ikazia, dat interkerkelijke actie ziekenhuis in aanbouw betekent, werd in 1968 opgericht na een collecte. Vlak voor de coronacrisis werden zes etages nieuwbouw geopend in de verwachting dat het ziekenhuis nog gestaag zou doorgroeien, zoals in de jaren daarvoor het geval was. Maar toen brak de coronacrisis uit, stond de nieuwbouw goeddeels leeg, en kreeg de instelling veel minder coronacompensatie dan waar het recht op meent te hebben. Daar kwam bij dat het verzuim onder het personeel begon op te lopen, tot pieken van 13 procent, waardoor duur personeel moest worden ingehuurd en minder zorg kon worden gedeclareerd bij de zorgverzekeraars. De financiële reserves verdwenen als sneeuw voor de zon en het ziekenhuis kwam in het bakje ‘bijzonder beheer’ van de banken terecht. Huisbankier ING meldde op 1 oktober dat de rekening courant krediet en een aflopende lening mogelijk stopgezet zouden worden. Daarmee dreigde een ‘Slotervaart-scenario’, waarbij het Amsterdamse ziekenhuis in 2018 ten onder ging. Maar een woordvoerder van Zilveren Kruis, marktleider in de Rotterdamse regio, noemt de situatie van het Ikazia ‘totaal onvergelijkbaar’. ‘We zitten met banken, verzekeraars en het ziekenhuis op één lijn. Het doel is dat het Ikazia behouden blijft.’ Ook Rik Riemens, financieel directeur ad interim van het ziekenhuis, is ervan overtuigd dat het Ikazia blijft bestaan. ‘Wij hebben nu een paar maanden de tijd om een structureel herstelplan te schrijven. Voor 2019 is Ikazia altijd een gezond ziekenhuis geweest, het gebouw en alle apparatuur zijn op orde. We hebben 27.000 seh-bezoeken per jaar, en 3.200 bevallingen. Zelfs de andere ziekenhuizen in Rotterdam, officieel onze concurrenten, zeggen tegen ons: we kunnen jullie helemaal niet missen.’||https://www.volkskrant.nl/nieuws-achtergrond/geen-slotervaart-scenario-in-rotterdam-ikazia-ziekenhuis-krijgt-tot-eind-2022-voor-herstelplan~bf8b7e21/
2022-09-09||Voor wie denkt dat ‘ontlezing’ nog te keren is: vergeet het maar. Er zijn te veel andere leuke dingen te doen||In de krant stond een aardige zomerserie, over schrijvers en de boeken die hen gevormd hebben. Voor Guus Kuijer was Theo Thijssens Het taaie ongerief een van die boeken. Voor mij ook. Het is bijna even fijn als Kees de jongen. Ik weet nog dat ik het als kind aanvankelijk links liet liggen omdat de titel mij niet beviel. Uiteindelijk las ik het toch, waarschijnlijk omdat er niks op de tv was. Voor alle betweters die denken dat ‘ontlezing’ nog te keren is: vergeet het maar. De kinderen van nu lezen niet zo weinig omdat ze lui zijn, of dom, maar omdat er zo veel andere leuke dingen te doen zijn. Zo bleven de kinderen van onze generatie ook moeiteloos slank: er was gewoon geen overvloed aan lekker eten. Je at thuis (meestal met lichte tegenzin) wat je moeder kookte, en dat was dat. Ook wat kleren betreft waren het andere tijden. Tegenwoordig kosten kleren bijna niets. Voor 100 euro heb je een gloednieuwe spijkerbroek, een leuke trui én een prima jas. Daar dacht ik aan toen ik Het taaie ongerief herlas. Het boek gaat over kleren. Die kostten, ruim een eeuw geleden, een enorme hap uit het gezinsbudget. Hoofdpersoon Joop van Santen vertelt: ‘De meisjes – dat gáát; maar ’t is ontzettend, zo veel als wij, jongens kosten: Henk en ik tenminste, Jantje kost nog niets. Een of ander klein overgeschoten lapje goed, of een paar gave plekken uit een versleten buisje van ons, en daar naait moeder wel even gauw wat uit voor hem.’ ‘Nee, dúúr zijn Henk en ik. Een nieuw pakje, dát is toch zo eeuwig duur! Daar komt dan nog de beschuldiging bij dat we wild zijn en nooit om ons goed denken, maar dáár zit het hem niet in. Het zit hem in dat gemene, stiekeme slijten. Dáártegen doe je niks. Al denk je de hele dag om je goed – het slijt even goed maar door, dat is het beroerde.’ Wie verslijt er ooit nog iets? Eenderde van onze kleren wordt weggegooid zonder ooit gedragen te zijn. Ruim tweederde van de kleren in onze kast dragen we nooit of bijna nooit. En dan die arme Joop die het moest doen met één ‘daags’ pakje en één voor zondag, en dan was er ook nog altijd iets mis met dat pakje. ‘Nog nooit heeft een jongen zo’n broek aangehad. Die broek zit niet, die broek hángt onder het buisje uit, de twee pijpen zijn net twee smalle rokken, die naast elkaar bungelen. (…) och, die moeder van ons is de beroerdste niet, maar ze had dat met die juffrouw Volkamp nooit moeten aanhalen: een naaister kan toch geen jongensgoed maken?’ En dan die gevreesde afdankertjes: ‘Ik zie hem, die regenjas, en herken in één oogopslag de soort: zo’n gekke jas zonder mouwen; en met malle vleugels d’r aan; ik heb nooit begrepen hoe ooit jongens met zulke krankzinnige jassen hebben willen lopen. Ik sta maar met een starre blik naar mevrouws uitgestoken arm te kijken…’ Er zit niks anders op: hij moet de jas aan en ermee de straat op. ‘Rondom me lopen allemaal mensen; mannen, vrouwen, jongens, meisjes, allemaal even normaal, even gewoon; en daar tussendoor spookt dat zonderlinge wezen in wapperend zwart gewaad. O, als ik eerst maar de gracht heb, de Prinsengracht, waar het stiller is… dan gaat de jas uit, dan zal ik weer een normale jongen zijn…’ Kinderen van nu zullen dat gevoel zeker herkennen. De schande, als er een verkeerde merknaam op je schoenen staat! Ja, dat taaie ongerief is, ondanks de welvaart, van alle tijden.||https://www.volkskrant.nl/cultuur-media/voor-wie-denkt-dat-ontlezing-nog-te-keren-is-vergeet-het-maar-er-zijn-te-veel-andere-leuke-dingen-te-doen~b9851090/
2022-09-09||Lees hier het liveblog van vrijdag 9 september terug||||https://www.volkskrant.nl/nieuws-achtergrond/lees-hier-het-liveblog-van-vrijdag-9-september-terug~b1d6408e2/
2022-09-09||De tranen van een rouwende natie: ‘Niemand kan haar vervangen’||Een uur nadat het overlijden van koningin Elizabeth bekend is gemaakt, probeert een man de Britse vlag halfstok te hangen aan de gevel van station London Bridge. ‘Het touw is te kort’, roept hij in lichte paniek naar een collega die de ladder vasthoudt. Vanaf een afstand kijkt Judith Evans toe. ‘Het is echt gebeurd’, zegt de gepensioneerde onderwijzeres bedroefd, ‘ze is dood. Ik wilde het eerst niet geloven. Iedereen is met samen met haar opgegroeid. Ons land zal nooit meer hetzelfde zijn.’ London Bridge is gevallen, luidde de codenaam bij het overlijden van de vorstin. De brug zelf staat echter nog, verlicht in roze op de avond waar de regen voelt als de tranen van een rouwende natie. Nabij het galjoen The Golden Hinde staart Trevor Parsons naar de brug. Hij wilde naar Southwark Cathedral om een kaarsje aan te steken, maar de deuren waren dicht. ‘We hebben niet alleen een goed persoon verloren’, zegt de 67-jarige computertechnicus, ‘maar ook een deel van onszelf.’ Voor de Britten is het de grootste schok sinds het plotselinge overlijden van prinses Diana, een kwart eeuw geleden. Dat veroorzaakte een enorme uiting van rauwe emoties, omdat het zo onverwacht kwam. Boosheid ook. Met het overlijden van de 96-jarige Elizabeth was al tijden rekening gehouden, zeker nadat ze haar echtgenoot had verloren, maar het verdriet is anders. Dieper. Diana had de status van een rockster, Elizabeth was eerder de moeder en de oma van de Britten. Duizenden onderdanen trotseren donderdagavond de regen, om samen te scholen bij Buckingham Palace, waar de koningin drie maanden geleden nog stond te genieten van een fly-over bij de viering van haar jubileum. Schuilend onder een boom tuurt de 39-jarige Gemma Rooney met haar dochter Lourdes naar het paleis. ‘Toen ik hoorde dat ze ziek was, deed ik de televisie aan. Ik schrok toen ik de zwarte stropdassen zag. Toen het nieuws kwam dat ze was overleden, hebben we allebei staan huilen.’ ‘De koningin was er altijd voor de mensen’, zegt de voltijds moeder, ‘in goede en slechte tijden. Niemand kan haar vervangen. We kunnen nog niet geloven dat ze er nooit meer zal zijn, nooit meer die vriendelijke lach.’ Het ongeloof bij de paleispoorten zorgt voor een wat carnavaleske sfeer. Er wordt gelachen, er wordt gedronken en er worden selfies gemaakt. Een man, Steve, begin witte kaarsen uit te delen, compleet met plastic bekers met een gat waar ze in kunnen worden gestoken. Vanaf een afstandje kijkt Jacqueline Belkin stilletjes toe, een shaggie draaiend. ‘Ik was in een pub in Islington toen het nieuws bekend werd gemaakt’, zegt de 19-jarige New Yorkse die in Londen studeert, ‘het was meteen doodstil. Toen ik naar buiten liep, zag ik een man op zijn knieën zitten. In tranen. Een volwassen man.’ Volgens haar vertegenwoordigde Elizabeth ‘kindness’. ‘Ze was de koningin voor de mensen, iemand die iets goeds wilde doen, anders dan veel politieke leiders van nu.’ Geschokt zijn ook twee jonge Françaises die in Londen wonen. ‘We wilden net eten bestellen in een restaurant’, zegt Ebora Odie, een 24-jarige docente uit Bretagne, ‘maar toen we het verschrikkelijke nieuws hoorden, hadden we meteen geen trek meer en zijn we hierheen gelopen. Wat mij betreft was ze niet alleen de koningin van Engeland, maar van de hele wereld. Iedereen kende haar, iedereen had bewondering voor haar, of je nu in een monarchie woonde of een republiek.’ Haar één jaar oudere vriendin Fatou N’Diaye, een Parisienne die marketing studeert, denkt dat de klap nog moet komen, zeker voor de Britten. ‘Ik denk dat niemand nu echt beseft wat er vandaag gebeurd is. Het kan nog weken, maanden duren voordat het echt gaat bezinken, het gemis merkbaar zal zijn. Nu leven mensen in een soort roes, dat is vaak na een sterfgeval. We staan nog hele gekke en historische dagen te wachten. Ik heb geen idee wat er gaat gebeuren.’ Iets verderop staat de 26-jarige advocaat Thomas Davies in gedachten verzonken. ‘Ik stond hier begin deze zomer tijdens de jubileumviering, toen iedereen lachte en blij was, toen de zon scheen. Nu is alles anders. Bij dat jubileum droeg de dichter des vaderlands Simon Armitage een prachtig gedicht voor, dat eindigde met de woorden For generations we will not know such majesty. Heel treffend. Dat is precies wat er nu door me heen gaat.’ Bij het monument voor Victoria, die andere grote vorstin naar wie een tijdperk is vernoemd, wordt rond tienen spontaan het volkslied ingezet, begeleid door enkele trompettisten. God save the Queen, klinkt het uit talloze kelen. Voor God save the King is de tijd nog lang niet rijp.||https://www.volkskrant.nl/nieuws-achtergrond/de-tranen-van-een-rouwende-natie-niemand-kan-haar-vervangen~b26aa8c7/
2022-09-09||In een polder achter zeecontainers verrijst een wachtkamer voor Ter Apel||De koelcellen komen uit het Friese Haskerhorne, de mobiele boiler uit Hoogeveen, de was-droogcombinaties uit Nistelrode, Noord-Brabant. En alle leveranciers zijn op zoek naar de opzichter. In een polder, 5 kilometer buiten het Noord-Groningse Zoutkamp, wordt in de zeikende regen een opklapdorp uit de grond gestampt. ‘Niet door het zand’, instrueert een militair zijn collega’s, ‘anders worden de tenten vies.’ Zes enorme witte paviljoens staan er, met aan weerszijden zes slaapvertrekken met elk vier stapelbedden. Plus één kamertje met vier matrassen aan het einde van de gang. Honderdtallen rekenen eenvoudiger, in een opvangcrisis waarin elk bed telt. Het terrein wordt omheind door honderden gekleurde zeecontainers. Die metershoge muur moet de asielzoekers die hier vanaf zaterdag worden opgevangen, afschermen van het militaire oefenterrein Marnewaard. Een bord bij de entree waarschuwt voor restanten van munitie. De Rotterdamse aannemer zou eigenlijk deze week een tijdelijk azc opbouwen in Boxtel. ‘Maar dit kwam met spoed tussendoor’, zegt de bouwvakker die belast is met het plaatsen van hekwerk. Amper tien dagen geleden kondigde staatssecretaris Eric van der Burg (Asiel) aan dat vijf- tot zevenhonderd asielzoekers hier vanaf zaterdag tijdelijk terecht kunnen vanuit Ter Apel, in afwachting van hun procedure. Een miljoenenproject moet het zijn, onder enorme tijdsdruk. En er moet nog veel gebeuren. De circa twintig bouwvakkers, ondergebracht in een vakantiepark aan de overkant van het Lauwersmeer, werken van 06.00 uur ‘s ochtends tot 20.00 uur ’s avonds. De regen zorgt voor vertraging, aggregaten kunnen bijvoorbeeld niet geplaatst worden. ‘Maar wij moeten hier vrijdagmiddag weg zijn’, zegt de bouwvakker. Defensie leverde tientallen manschappen voor de tentenbouw. Er zijn dorpen in de gemeente Het Hogeland met aanzienlijk minder bewoners dan het kampement straks. ‘Maar ik neem het woord ‘dorp’ liever niet in de mond’, zegt burgemeester Henk Jan Bolding (CDA). ‘Want het is nadrukkelijk de bedoeling dat mensen hier niet langer blijven dan strikt noodzakelijk.’ Hij hoopt ‘enkele dagen’. ‘Zo hopen we een oplossing te bieden aan de onmenselijke situatie in Ter Apel op dit moment.’ Een ‘overlooplocatie’ voor het overbelaste aanmeldcentrum, heet het nieuwe complex officieel. Maar gelet op de functie is ‘de wachtkamer voor Ter Apel’ toepasselijker. De asielzoekers zullen bij een voorregistratie in Ter Apel een nummertje krijgen, waarna ze worden overgebracht naar de Marnewaard. Van daaruit worden ze, eenmaal aan de beurt, teruggebracht naar Ter Apel voor het vervolg van hun procedure. Dat dit ‘ticketsysteem’ werkt, is voor Bolding een harde voorwaarde om zaterdag de eerste asielzoekers te verwelkomen. In welk tempo dat gebeurt, en hoelang de mensen in de Marnewaard verblijven, is afhankelijk van de capaciteit in de asielketen: bij de IND, de Vreemdelingenpolitie en het COA. Die moet uiteindelijk opvang elders beschikbaar hebben. Een tweede voorwaarde die de burgemeester stelt, is dat de situatie in het noodkamp op orde is. Hij doelt daarbij op voldoende personeel, goede medische zorg en voorzieningen en genoeg begeleiding en beveiliging. Burgemeester Bolding denkt dorpsbewoners uit Zoutkamp en Vierhuizen vrijdagavond tijdens een informatieavond gerust te kunnen stellen. ‘Er zullen mensen met traumatische ervaringen tussen zitten. Die mogen niet onheus bejegend worden. Tegelijkertijd accepteren we niet dat een heel kleine groep asielzoekers overlast veroorzaakt, op de locatie of erbuiten.’ Zoutkamp is een uur lopen. ‘En omdat de mensen hier maar kort zijn, verwachten we niet dat ze er veel op uit gaan. Maar dat mogen en kunnen we niet verbieden.’ Een provisorische loopbrug over de provinciale weg – ten behoeve van verkeersveiligheid – scheidt de groep zonder verblijfsvergunning van een groep met. Aan de overkant van de N361, in de Willem Lodewijk van Nassaukazerne, worden sinds vorige zomer circa vijfhonderd Afghaanse eva­cués opgevangen. Vermenging van de verschillende groepen zou voor verwarring kunnen zorgen. Een paar incidenten daargelaten, heeft Zoutkamp amper overlast ervaren van de Afghanen, zegt Carin de Wind van Dorpsbelangen. ‘De kindertjes zeggen al ‘moi’, op z’n Gronings.’ Protesten tegen de nieuwe opvanglocatie bleven uit, al bezien dorpsbewoners die wel kritisch. ‘Al is het vijf kilometer verderop: we hebben allemaal de verhalen uit Ter Apel gehoord en de beelden gezien. Al zijn dat de excessen, dat is de vrees’, zegt De Wind. ‘Veel vissersvrouwen zijn door de week alleen thuis. We verwachten heus niet allerlei insluipers, maar onveiligheid is vaak een gevoel.’ De Afghaanse eva­cués zullen binnenkort verplaatst worden naar Uithuizen en Winsum – ook al Het Hogeland. ‘Een beetje cynisch zou je kunnen zeggen dat we een afvoerputje zijn’, zegt De Wind. ‘Zoveel gemeenten doen helemaal niets.’ Toen Veiligheidsregiovoorzitter en burgemeester van Groningen Koen Schuiling aandrong op een overlooplocatie voor Ter Apel, benadrukte hij nog te denken aan een plaats dicht bij het aanmeldcentrum, maar nu eens in een andere regio. Want Groningen had het landelijke probleem al zo vaak zelf opgelost. Toch kwamen ze weer in eigen provincie uit. Nabij Ter Apel? Zoutkamp ligt 100 kilometer verderop. Het defensieterrein was beschikbaar, en de regio wilde pragmatisch zijn. Toch zit het ook burgemeester Bolding wel dwars. ‘Natuurlijk trekken wij ons de situatie in Ter Apel aan, ik spreek mijn collega-burgemeester van Westerwolde wekelijks. Daarin nemen wij onze verantwoordelijkheid. Maar het is en blijft een pijnlijke constatering dat een groot deel van bestuurlijk Nederland dat niet doet. Als je een cirkel van 100 kilometer om Ter Apel trekt, hoef je niet weer in Groningen uit te komen.’||https://www.volkskrant.nl/nieuws-achtergrond/in-een-polder-achter-zeecontainers-verrijst-een-wachtkamer-voor-ter-apel~bc83f67c/
2022-09-09||‘London Bridge is down’: startschot van 10-daagse megaoperatie tot aan Elizabeths begrafenis ||Wie denkt dat de dood van een staatshoofd de Britten in paniek doet schieten, onderschat het Engelse organisatietalent. Het overlijden van The Queen is het startschot van een tiendaagse procedure, minutieus uitgekiend door een leger topambtenaren, bekend onder de naam Operation London Bridge. De sterfdag staat in de documenten als D-Day, de daaropvolgende dagen heten D+1, D+2, enzovoorts. Snippers van de geheime documenten lekten in de afgelopen jaren al uit, onder meer dankzij een vooruitblik van The Guardian in 2017. Het plan schrijft voor dat haar lichaam per trein vanuit Schotland naar Londen wordt vervoerd en zelfs over de bloemen die mensen vanaf spoorovergangen zouden kunnen gooien is nagedacht: een tweede locomotief zal achter haar aan rijden om de rails schoon te vegen. Dat de koningin stierf in haar geliefde zomerresidentie in Noord-Schotland zette tevens het scenario in werking dat in de documenten Operation Unicorn wordt genoemd. Over twee dagen zal het lichaam van Elizabeth worden overgebracht naar Holyroodhouse, haar officiële paleis in de Schotse hoofdstad Edinburgh. Zondag vindt daar een dienst plaats in St. Giles’ Cathedral. Daarna heeft het publiek een etmaal de tijd om afscheid van de koningin te nemen. Vervolgens gaat haar kist waarschijnlijk aan boord van de Royal Train, de trein waarmee leden van het Britse koningshuis traditioneel per spoor worden vervoerd. Die zou dan door het oosten van Engeland, via steden als York, Newark-on-Trent en Peterborough, naar Londen rijden. Mocht dit scenario onuitvoerbaar blijken, dan wordt wijlen koningin Elizabeth per vliegtuig vervoerd. Premier Liz Truss en Britse parlementariërs zullen haar lichaam verwelkomen in Buckingham Palace. Twee dagen later, op dinsdag, staat een belangrijke ceremonie gepland. Dan wordt de kist overgedragen van het paleis naar Westminster Hall, waar zij vijf dagen opgebaard zal liggen. In die periode kan haar lichaam 23 uur per dag worden bezocht. Ondertussen vinden elders in de stad repetities plaats voor haar begrafenis. Tot de dag na de begrafenis zullen Britse vlaggen door heel het land halfstok hangen, behalve in de 24 uur na de afkondiging van Charles III als nieuwe koning van het Verenigd Koninkrijk. Dat gebeurt deze vrijdagochtend. Om 10 uur komt de Accession Council (de Raad van Toetreding) bijeen om het koningschap van Charles te bevestigen. De tekst daartoe zal worden opgelezen vanaf het balkon van St. James Palace, een van de oudste koninklijke paleizen in Londen. Veel tijd om te rouwen krijgt Charles niet, voor hem liggen drukke eerste werkdagen in het verschiet. Vrijdag spreekt de nieuwe koning de inwoners van de vijftien landen toe waarvan hij dan het staatshoofd is. Later in de week bezoekt hij alle hoofdsteden van het Verenigd Koninkrijk: het Engelse Londen, Edinburgh in Schotland, het Noord-Ierse Belfast en Cardiff in Wales. Als hij terugkeert in Londen, wachten hem in de dagen voorafgaand aan de begrafenis van zijn moeder ontmoetingen met de minister-presidenten van de Gemenebestlanden en buitenlandse staatshoofden. De planning van Operation London Bridge schrijft voor dat de begrafenis op zondag 18 september plaatsvindt, tien dagen na het overlijden van de vorstin. Daarvan kan worden afgeweken, maar voor Britse werkgevers zou deze tijdlijn niet slecht uitkomen. Officieel is de dag van de begrafenis een nationale vrije dag en op werkgevers zou veel druk worden gezet om personeel vrij te geven.||https://www.volkskrant.nl/nieuws-achtergrond/london-bridge-is-down-startschot-van-10-daagse-megaoperatie-tot-aan-elizabeths-begrafenis~bce34809/
2022-09-09||Deken Evert Jan Henrichs bij afscheid: meer advocaten bedreigd na moord Peter R. de Vries||‘Bij mij hebben zich het afgelopen jaar zo’n tien bedreigde advocaten gemeld’, vertelt Henrichs. ‘Twee maanden geleden waren dat er zelfs drie in anderhalve week. Cliënten zijn geïnspireerd door de moorden op Derk Wiersum en De Vries. Ze dreigen bij hun advocaat: als je niet doet wat ik zeg, dan kom ik met mijn mitrailleur.’ Volgens de deken gaat het vooral om familierechtadvocaten. ‘Bij een vechtscheiding wordt bijvoorbeeld de advocaat van de echtgenote bedreigd door de echtgenoot. Zulke mensen zijn gefrustreerd. Vroeger uitte zich dat in scheldpartijen, nu in echte doodsbedreigingen. Die worden vaak geuit in e-mails, zo dom zijn ze wel. Het past in de trend van verhuftering van de maatschappij, zoals je die dreigingen nu ook ziet tegen politici en wetenschappers.’ Voor dit soort zaken kunnen raadslieden ook een meldlijn bellen, van de Nederlandse Orde van Advocaten. ‘Die kan weinig doen op het gebied van beveiliging’, legt hij uit. ‘Lokale dekens kunnen dat wel: ik bel de hoofdofficier, de rechercheofficier of de lokale beleidsadviseur Bewaken, Beveiligen en Crisisbeheersing voor een snelle veiligheidsanalyse. We proberen als deken te kijken welke te bewandelen route de beste is, en helpen bij het doen van aangifte bij het juiste loket.’ De liquidatie van Derk Wiersum, in 2019, was een keerpunt, zegt Henrichs, die de afgelopen vier jaar toezicht hield op ruim zesduizend advocaten in het arrondissement Amsterdam. ‘Het vanzelfsprekende plezier in het vak, de onbevangenheid, is voor een deel verdwenen. Advocaten kijken soms over hun schouder, zijn angstig voor wat er kan gebeuren. Sommigen hebben een andere specialisatie gekozen omdat ze denken: strafrecht is niet leuk meer. Anderen zijn vervroegd gestopt.’ Als deken was hij veel bezig met integriteit onder vakgenoten. Zo initieerde hij een discussie over het verdedigen van meerdere verdachten van één organisatie, wat volgens hem ‘minstens de schijn wekt’ van belangenverstrengeling. Daarover werkt het landelijk Dekenberaad nu richtlijnen uit. Ook is het aantal tuchtzaken, onder meer aangespannen door hemzelf, over het gebrek aan professionele distantie tot een cliënt, de laatste jaren sterk toegenomen. ‘Advocaten moeten wennen aan het idee dat het niet meer vanzelfsprekend is dat iedereen ze integer vindt. We worden heel kritisch bekeken door de buitenwacht.’||https://www.volkskrant.nl/nieuws-achtergrond/deken-evert-jan-henrichs-bij-afscheid-meer-advocaten-bedreigd-na-moord-peter-r-de-vries~b6aef8ec/
2022-09-09||‘Het vanzelfsprekende plezier in het vak is door de moord op Derk Wiersum deels verdwenen’||Op zijn bureau staat een rat, opgezet, onder een stolp, met een togaatje aan. Gekregen van een medewerker die Evert Jan Henrichs (64) nog meemaakte bij het advocatenkantoor De Brauw Blackstone Westbroek als hondsbrutale, vechtlustige ‘knok-advocaat’. De afgelopen vier jaar stond Henrichs, als toezichthouder over meer dan zesduizend advocaten in het arrondissement Amsterdam, juist boven alle partijen. Maar ‘rustig was het allerminst’. Hij bemiddelde tussen publiekelijk ruziënde raadslieden tijdens het Holleeder-proces, deed onderzoek naar strafpleiters die door het Openbaar Ministerie werden neergezet als ‘loopjongens’ van moordenaars, daagde onder meer oud-collega Oscar Hammerstein en het kantoor NautaDutilh succesvol voor de tuchtrechter, waarschuwde vakgenoten voor de Rusland-sancties, worstelde zich door twee lockdowns en werd geconfronteerd met het ‘ultieme, trieste dieptepunt’: de moord op advocaat Derk Wiersum. ‘Ja, dat wordt wel het nine-eleven van de advocatuur genoemd. Het vanzelfsprekende plezier in het vak, de onbevangenheid, is voor een deel verdwenen. Advocaten kijken soms over hun schouder, zijn angstig voor wat er kan gebeuren. Sommigen hebben een andere specialisatie gekozen omdat ze denken: strafrecht is niet leuk meer. Anderen zijn vervroegd gestopt. Een aantal vakgenoten wordt sindsdien beveiligd. ‘De moord op Peter R. de Vries, vorig jaar, heeft oude wonden opengereten. Iedereen gaat ervan uit dat hij is vermoord als vertrouwenspersoon van de kroongetuige in het Marengo-proces. Dus ook dat was een grote schok en een bevestiging dat die dreiging er nog steeds is. Het aantal bedreigingen tegen raadslieden neemt sindsdien toe.’ Bij mij hebben zich het afgelopen jaar zo’n tien bedreigde advocaten gemeld. Twee maanden geleden waren dat er zelfs drie in anderhalve week. Cliënten zijn geïnspireerd door de moorden op Wiersum en De Vries. Ze dreigen bij hun advocaat: als je niet doet wat ik zeg, dan kom ik met mijn mitrailleur. Ik heb het niet zozeer over de clientèle van strafpleiters, maar van familierechtadvocaten. Bij een vechtscheiding wordt bijvoorbeeld de advocaat van de echtgenote bedreigd door de echtgenoot. Zulke mensen zijn gefrustreerd. Vroeger uitte zich dat in scheldpartijen, nu in echte doodsdreigingen. Die worden vaak geuit in e-mails, zo dom zijn ze wel. Het past in de trend van verhuftering van de maatschappij, zoals je die dreigingen nu ook ziet tegen politici en wetenschappers.’ ‘Ja, maar die kan weinig doen op het gebied van beveiliging. Lokale dekens kunnen dat wel: ik bel de hoofdofficier, de rechercheofficier of de lokale beleidsadviseur Bewaken, beveiligen en crisisbeheersing voor een snelle veiligheidsanalyse. We proberen als deken te kijken welke te bewandelen route de beste is, en helpen bij het doen van aangifte bij het juiste loket. Meer kan ik daar niet over zeggen.’ Het was zwaar, zegt Henrichs over zijn dekenaat. Hij vergelijkt het met zijn periode bij De Brauw in 2007, toen hij als arbeidsrechtadvocaat werd gevraagd bij de overname van ABN Amro, terwijl hij al een overvolle agenda had. ‘Tegen zo’n interessante klus zeg je geen nee, dus heb ik anderhalf jaar op het uiterste van mijn krachten gedraaid. Op een gegeven moment merk je: dit moet niet veel langer doorgaan.’ ‘In slecht slapen, korte nachten, veel wakker schieten: ik moet dit en dat nog doen. Voortdurend lijstjes met taken in je hoofd. Het eerste halfjaar als deken voelde als wittebroodsweken. Totdat die ruzie rond het Holleeder-proces losbarstte, tussen de advocaten Bénédicte Ficq en Stijn Franken.’ ‘Ja, op onderdelen wel. Dan vaar ik op de twee portefeuillehouders strafrecht in ons bestuur. Maar ik denk dat ik ook af en toe met een frisse blik van buiten naar de strafrechtadvocatuur heb gekeken. Sommige vanzelfsprekendheden vind ik niet zo vanzelfsprekend.’ Zo raadde Henrichs strafrechtadvocaten af om meerdere verdachten van één organisatie bij te staan. Het leidde er onder meer toe dat het kantoor Ficq en partners afscheid nam van Saïd R., een van de hoofdverdachten in het liquidatieproces Marengo. Niet dat het kantoor niet integer was, benadrukt de deken, maar omdat het belangrijk is de schijn van belangenverstrengeling te vermijden. ‘Stel dat je een onderknuppel bent in een criminele organisatie, en je overweegt je baas te verlinken. Ga je dat dan vertellen aan je advocaat, wiens collega ook de hoogste baas bijstaat? Dat is de kern van mijn betoog.’ ‘Nee, toch niet. Dat heeft te maken met ingesleten gewoonten. Ik begon die discussie met de top van de strafrechtadvocatuur in Amsterdam, tijdens een benen-op-tafel-gesprek. Iedereen zei: wat een onzin, wij zijn gewoon integer, we praten elke dag over ethische dilemma’s. Ik antwoordde: leuk dat je dat zegt, maar is dat geloofwaardig voor de buitenwacht? Nee. Regels over het bijstaan van meerdere, aan elkaar gelieerde verdachten gaan we nu verder uitwerken in het landelijk Dekenberaad.’ ‘Dat iemand door zijn neef wordt verdedigd, is niet per se verkeerd.’ ‘Het is godsgruwelijk dat een advocaat op die manier zijn privileges misbruikt. Daar schrik ik natuurlijk van, maar de vraag die erachter ligt, is: wat moet je eraan doen? Onder de huidige regels is het niet verboden advocaat voor je familie te zijn. Ik heb zelf in 2016 voor mijn zus een zaak bij de bestuursrechter in Amsterdam gedaan. Op dat gebied is het tuchtrecht in beweging; daarvan vinden we inmiddels dat je daarmee verdomd voorzichtig moet zijn. Ik zou dat nu niet meer doen.’ ‘Als er iets misgaat, is tegenwoordig al snel de vraag: heeft de toezichthouder gefaald? Dat is niet altijd waar. Ook in dit geval niet. Achteraf hadden het OM en de Extra Beveiligde Inrichting (EBI) in Vught duidelijkere grenzen kunnen stellen aan de advocaat van Ridouan T. Maar dit is niet per se het gevolg van het falen van betrokkenen. Er zijn nou eenmaal mensen die misbruik maken van hun rechten.’ Het strafbare gedrag van de neef annex advocaat van Ridouan T. was een wake-upcall, zegt Henrichs. ‘Er zijn de afgelopen jaren veel tuchtzaken geweest over het gebrek aan professionele distantie tot de cliënt. Hoewel een advocaat per definitie partijdig is, waart al tien jaar een zeer lucratieve tak van sport door de advocatuur: kantoren worden ingehuurd voor – tussen aanhalingstekens – onafhankelijk onderzoek. ‘Een recent voorbeeld is Van Doorne, dat onderzoek doet naar het tv-programma The Voice en door The Voice-producent ITV wordt betaald. En twee advocaten van ict-ondernemer Gerard Sanderink, van Centric, kregen een voorwaardelijke schorsing omdat hun onderzoek naar Sanderinks ex-partner niet objectief was. ‘Vanuit de samenleving kwamen veel klachten over zulke onderzoeken, tot Kamervragen aan toe. Ik dacht: professionele distantie is typisch iets dat verdere duiding en rechtsvorming behoeft.’ Een tuchtklacht van Henrichs tegen advocatenkantoor NautaDutilh leidde afgelopen maand tot een opzienbarende uitspraak: de Raad van Discipline zette definitief een streep door dit soort ‘onafhankelijk’ feitenonderzoek door advocaten. De rollen van partijdige verdediger en onafhankelijk onderzoeker zijn ‘onverenigbaar’, aldus de tuchtrechter. ‘Niet in die termen. Het was wel de rode draad in mijn dekenaat: hoe komen we over op de buitenwereld? Advocaten moeten wennen aan het idee dat het niet meer vanzelfsprekend is dat iedereen ze integer vindt. We worden heel kritisch bekeken door de buitenwacht. Het is hier nog niet zo erg als in Amerika, waar het imago van advocaten soms bedroevend slecht is, maar ook hier wordt veel gediscussieerd over strafrechtadvocaten, en je zag de discussie over het Kremlin aan de Zuidas. Die term moet je overigens niet noemen.’ ‘Omdat Houthoff (het kantoor dat die bijnaam kreeg, red.) al genoeg voor z’n kiezen heeft gehad.’ ‘Op één – belangrijk – punt kreeg Houthoffs cliënt, de Russische Federatie, gelijk. Voor de duidelijkheid: ik ging er niet over. Maar het is wel een morele vraag: wiens belangen wil je nog behartigen? Zelf wil ik niet voor Marengo-hoofdverdachte Ridouan T. optreden, maar ik ben blij dat iemand het doet. Iedereen heeft recht op verdediging. ‘Vergeet niet dat zaken soms al lang spelen. De Hermitage is al in 2009 officieel geopend. Wie stond daar champagne te drinken met Poetin? Hare majesteit Beatrix. En wie zat op de Olympische Spelen in Sotsji bier te drinken met Poetin? Willem-Alexander, met Máxima. Dat was vlak voor de Russische inval op de Krim. Het is een glijdende schaal, een emmer die op een gegeven moment overloopt.’ ‘Nee, dat is goed ontvangen. In mijn brief staat: over de morele kwestie of je iemand wel of niet wilt verdedigen, wil ik best overleggen als daar behoefte aan is. Maar uiteindelijk is het je eigen beslissing.’ ‘Precies dát moeten advocaten voor zichzelf bepalen. Treden we nog op voor bedrijven die Chinezen bijstaan die de rechten van Oeigoeren schenden? Wat mij wel opvalt: het zijn vooral jongeren in advocatenkantoren die dit soort discussies entameren. Daarnaast zijn er steeds meer kritische klanten die vragen: wie verdedigen jullie zoal? Hoe gaan jullie om met diversiteit?’ ‘Dat klinkt me net iets te cynisch. De druk van buiten dwingt advocaten na te denken over de inhoud. Het gaat niet om imago, maar over het moreel kompas.’ ‘Oei.’ Na een stilte: ‘Ik probeer altijd hard op de inhoud, en zacht op de persoon te zijn. Maar ik denk dat sommige advocaten mij als streng zien. Ik heb bewust geprobeerd richtinggevende uitspraken van de tuchtrechter te krijgen. Ik vind het belangrijk dat je als toezichthouder laat zien dat je daadwerkelijk toezicht houdt.’ ‘Naarmate je meer ervaring krijgt, zie je dat toezicht houden niet alleen maar tikken op de vingers bij een tuchtrechter is. Dat je ook handhavend kunt optreden door een advocaat te laten inzien dat het voortaan anders moet. Maar wat is spijt? Dat kan van alles zijn. Zoals het verwaarlozen van mijn vriendin. Door capaciteitsproblemen zijn dingen van mijn bordje gevallen waaraan ik meer aandacht had willen besteden.’ ‘Ja. Amsterdam heeft meer dan een derde van alle Nederlandse advocaten. 6.200 is voor één deken echt te veel.’ ‘Twee dingen staan vast: ik keer niet terug naar De Brauw en ik ga geen arbeidsrecht meer doen. Ik vind het niet meer leuk. Het is ongelofelijke vecht- en knokpraktijk, bijvoorbeeld met vakbonden over het behoud van banen. Ik ben klaar met het geknok. Ik ben 64, ik wil nog drie jaar werken, maar ik ga het aanzienlijk rustiger aan doen. Eerst neem ik een sabbatical. Ik ga reisjes maken. En thuis blijven. Amsterdam is interessant genoeg.’||https://www.volkskrant.nl/nieuws-achtergrond/het-vanzelfsprekende-plezier-in-het-vak-is-door-de-moord-op-derk-wiersum-deels-verdwenen~b73d668a/
2022-09-09||Burgers in Cherson over de Russische bezetters: ‘Alles hebben ze kapot gemaakt, alles uit elkaar gescheurd’||Voorlopig heeft het Oekraïense leger nog niet erg veel vorderingen gemaakt bij zijn tegenoffensief om Cherson te heroveren op de Russen. Maar als gevolg van bombardementen op strategische bruggen dreigen de Russische troepen wel in de knel te raken. Voor de bezettingsautoriteiten is de situatie kennelijk zo bedreigend dat zij de plannen voor een referendum over aansluiting bij Rusland op de lange baan hebben geschoven. Vlak na de inname van Cherson werden de Russische troepen geconfronteerd met luidruchtige protesten van de plaatselijke bevolking, maar daar maakten ze al snel met geweld een einde aan. ‘De sfeer is drastisch veranderd doordat veel pro-Oekraïense inwoners zijn vertrokken’, vertelt de 65-jarige Viktor, een geboren Rus die al tientallen jaren in Cherson woont, via een veilige verbinding. ‘Het zijn vooral oudere mensen die moeilijk konden wegkomen en mensen met heimwee naar de Sovjet-Unie die zijn achtergebleven.’ Toch broeit onderhuids nog verzet tegen de Russische bezetters en hun Oekraïense handlangers. ‘Er worden regelmatig aanslagen gepleegd op collaborateurs. Je merkt dat ze bang zijn. Ze rijden op hoge snelheid door de stad uit angst dat zij ook zullen worden opgeblazen. Als je door de stad loopt, zie je op de muren ook nog veel pro-Oekraïense leuzen en de kleuren van de Oekraïense vlag.’ Dat zijn momenten dat Viktor en zijn vrouw Olga weer hoop krijgen, net als wanneer ze de inslagen horen van Oekraïense beschietingen op een militaire basis van de Russen even buiten de stad. ‘Ik had nooit gedacht dat ik het ooit zou zeggen, maar het is een heerlijk geluid’, zegt Olga. ‘Als het stiller wordt, raken we van slag. Dan vragen we ons af of er iets misgaat.’ Door de uittocht van een groot deel van de pro-Oekraïense bevolking zijn ze veel van hun vrienden kwijtgeraakt. ‘Het leven is erg eenzaam geworden, we hebben het gevoel dat we tussen mensen zitten die we niet kunnen vertrouwen. Je durft niet te zeggen wat je denkt.’ Zeker niet op straat, waar je om de haverklap op een controlepost van de Rosgvardija, de Russische ordetroepen, stuit. ‘Ze houden lukraak voorbijgangers aan om hun papieren te controleren en hun mobieltje te inspecteren. Als het hun niet bevalt wat ze zien, nemen ze je mee. Wat er dan met je gebeurt, moet je maar afwachten.’ Een kennis van hen kreeg een zak over zijn hoofd, nadat de ordetroepen erachter waren gekomen dat hij als monteur voor het Oekraïense leger had gewerkt. ‘Ze namen hem mee naar zijn huis, haalden de hele boel overhoop en ondervroegen hem urenlang. Wat ze met hem gedaan hebben, daar zijn we nooit achter gekomen. Hij wilde achteraf niets zeggen, alleen dat ze alles van iedereen weten. Ze hebben hele lijsten met gegevens.’ Als voorbereiding op de annexatie door Rusland zijn de autoriteiten al langzaam begonnen de Russische roebel als betaalmiddel in te voeren. Alle filialen van Oekraïense banken zijn gesloten, met als gevolg dat gepensioneerden al maanden geen pensioen uit Kyiv meer ontvangen. In plaats daarvan kunnen ze sinds kort wel een klein bedrag in roebels krijgen. ‘Maar daar ga ik niet op in’, zegt Viktor, ‘temeer daar ze allerlei gegevens van je noteren, kennelijk als voorbereiding voor het referendum'. Een verpleegster die een bedrag in roebels voor haar ziekenhuis weigerde, werd daar keihard voor gestraft. ‘Ze kreeg bezoek van Russische gardisten die haar paspoort, telefoon, betaalkaarten en van alles en nog wat in beslag namen. Ze wilden zelfs de eigendomsbewijzen van haar huis hebben. Drie of vier keer zijn ze langs geweest. Ze heeft nu geen cent meer, alleen omdat ze geen roebels wilde aannemen’, zegt Olga. Zelf zijn ze hun eigen protest begonnen, thuis. Eigenlijk zijn ze Russischsprekend, maar uit woede over de Russische inval ze zijn nu overgeschakeld op Oekraïens. Olga heeft zelfs Michaïl Boelgakov, haar favoriete schrijver, in de ban gedaan. ‘Alles hebben ze kapotgemaakt, alles uit elkaar gescheurd.’ Misschien hadden ze eerder uit Cherson moeten vertrekken, erkent Viktor. ‘Maar we hadden niet verwacht dat het zo snel zou gaan.’ Vluchten is nu niet meer mogelijk. ‘Je kunt je alleen nog maar een beetje in de omgeving rond bewegen, maar zelfs dat is heel moeilijk geworden. Overal word je gecontroleerd’, zegt Viktor. ‘Er zijn geen veilige corridors voor mensen die de stad uit willen. Als je het op eigen houtje probeert, weet je niet of je het er levend vanaf brengt.’ Iedere dag hopen ze op de komst van hun bevrijders, die ze de laatste tijd dichterbij horen komen. ‘Anders dan de Russen bestoken ze uitsluitend militaire doelen, de burgerbevolking wordt gespaard.’ Ze kunnen niet wachten tot Cherson bevrijd wordt, maar als het zover is, zullen ze zich zo snel mogelijk uit de voeten maken. ‘Als de Russen zich terugtrekken uit de stad, wordt het gevaarlijk. Dan zullen ze Cherson van een afstand met de grond gelijk proberen te maken.’||https://www.volkskrant.nl/nieuws-achtergrond/burgers-in-cherson-over-de-russische-bezetters-alles-hebben-ze-kapot-gemaakt-alles-uit-elkaar-gescheurd~b18f3fdf/
2022-09-09||Is prijscompensatie de panacee tegen alle inflatiepijnen?||Natuurlijk maakt ook Menno Draaijer (52) zich weleens zorgen als hij hoort over die torenhoge inflatie. Dan denkt hij aan die ‘oudjes met hun AOW’tje’ of die alleenstaande kassamedewerker met een minimumloon. Maar Draaijer denkt nooit: hoe moet dat nu met Draaijer? Want hij weet: hoe hard de prijzen ook stijgen, hij heeft er niet minder door te besteden. Dankzij de automatische prijscompensatie in zijn cao stijgt het loon van de Rotterdamse havenarbeider namelijk mee met de inflatie. Dat betekent dat hij in januari zo’n 10 procent opslag tegemoet kan zien. Draaijer is daarmee een van de weinige Nederlanders die nu niet met klamme handen door supermarktfolders bladert. Maar als het aan vakbond FNV ligt, krijgt iedere werkende zo’n automatische inflatiecorrectie. In een poging die bij de NS af te dwingen, leggen spoorwegmedewerkers vrijdag opnieuw het treinverkeer stil. Hoewel het eerder nog ondenkbaar leek dat de vakbeweging het gedaan zou krijgen, kwam de NS-directie woensdag over de brug. Er valt te praten over ‘hoe om te gaan met de onzekerheid van inflatieontwikkeling’. Daarmee is de automatische prijscompensatie (apc), een term die alleen bij oudere generaties nog een belletje doet rinkelen, terug van nooit helemaal weggeweest. In de jaren zeventig hadden vrijwel alle cao’s het prijsmechanisme. Om de koopkracht op peil te houden werden de lonen automatisch geïndexeerd voor de prijzen. Omdat die ook toen door het dak gingen, werd dat mechanisme de basis voor de beruchte loon-prijsspiraal: werkgevers berekenden de gestegen lonen door in hun prijzen. Dat leidde weer tot hogere lonen. Uiteindelijk belandde Nederland in een recessie. Om de impasse te doorbreken, sloten vakbeweging, werkgevers en kabinet in 1982 het Akkoord van Wassenaar. In ruil voor een kortere werkweek verdween de apc uit vrijwel alle cao’s. Alleen in een handvol sectoren bleef die behouden. Zo ook in de havens, waar de vakbond nog sterk vertegenwoordigd is en mannen als Draaijer ‘de kracht van het collectief tenminste vasthielden’. Dit jaar kwamen daar dertien nieuwe sectoren bij, waaronder de schildersbranche, kinderboerderijen en academische ziekenhuizen. Het is een ontwikkeling die werkgevers met argusogen bekijken. Zij willen hun personeel best de winter door helpen, maar liever met een eenmalige compensatie – als het even kan belastingvrij – dan met een verhoging van het cao-loon. Daar zitten ze immers nog jaren aan vast. Daarover zouden zij graag een nieuw sociaal akkoord sluiten met vakbeweging en kabinet, maar de vakbond lijkt daar niet voor te porren. Nu de arbeidsmarkt krapper is dan ooit, voelt die dat er meer in het vat zit dan een eenmalige gift. En daar is best wat voor te zeggen, vindt arbeidseconoom Ronald Dekker van TNO. Want de lonen mogen dan voor het eerst sinds de kredietcrisis weer fors stijgen, gecorrigeerd voor inflatie daalden ze zelden zo hard. ‘En die koopkrachtdaling is al langer gaande’, stelt Dekker. ‘In de kranten las je afgelopen jaren over die 1,5 procent loonsverhogingen, maar afgezet tegen de inflatie zijn er regelmatig loondalingen afgesproken. Dus is een inhaalslag nodig.’ Het kabinet toonde zich eerder ook voorstander van koopkrachtreparatie via de lonen, maar waarschuwde in een adem door dat een automatische indexering de inflatie kan aanwakkeren. Dekker deelt die angst niet. ‘Werkgevers hoeven die hogere loonkosten niet door te berekenen in hun prijzen, ze kunnen ook genoegen nemen met minder winst.’ Bovendien kunnen hogere loonkosten een prikkel zijn te automatiseren. Daardoor komt er minder vraag naar arbeid: geen overbodige luxe op een oververhitte arbeidsmarkt. Daar denken de werkgevers zelf wel anders over. Sterker nog: werkgevers die eerder dit jaar nog akkoord gingen met de apc, proberen er nu soms al onderuit te komen. Zo praten de schildersbedrijven met de bonden over aanpassing van de afspraken. De directeur van de Stichting Maasveren stelde onlangs in NRC dat hij iets langer had moeten nadenken voordat hij instemde met een automatische prijscompensatie voor de schippers voor de veerponten tussen Nijmegen en Den Bosch. Wie er zeker van wil zijn dat inflatie de koopkracht niet uitholt, kan emigratie naar België overwegen. Daar kennen ze al sinds jaar en dag een ‘automatische loonindexering’. Dat betekent dat het salaris van hoogleraar sociale economie Ive Marx van de Universiteit van Antwerpen, net als dat van andere overheidsambtenaren, afgelopen jaar al drie keer een sprong van 2 procent maakte. ‘Dat inflatiecijfer wordt vóór indexatie overigens nog wel gecorrigeerd voor de prijsstijgingen van alcohol, benzine en rookwaar’, zegt Marx. ‘Want daar wil de werkgever niet aan meebetalen.’ Toch blijkt die inflatiecorrectie geen garantie voor arbeidsrust: de Belgische vakbonden hebben voor 9 november een landelijke stakingsdag aangekondigd. Terwijl werkgevers zuchten en steunen onder de loonkosten, vinden de bonden dat het wel wat meer mag: zij willen naast prijsindexatie nog een extra loonsverhoging. ‘De thermostaat mag dit najaar dan wel laag blijven’, zegt Marx, ‘het belooft ook in België een hete herfst te worden.’ Havenarbeider Draaijer verwacht niet dat zijn werkgever met de huidige inflatiecijfers zal afzien van de inflatiecorrectie. Het is immers vastgelegd in de cao. ‘Mocht dat toch gebeuren, dan ontstaat er een heel ander probleem’, zegt Draaijer. ‘Dan klagen de mensen straks niet dat de boodschappen in de schappen zo duur zijn, maar dat er überhaupt geen boodschappen meer zijn. Want dan leggen wij gewoon het werk neer.’||https://www.volkskrant.nl/nieuws-achtergrond/is-prijscompensatie-de-panacee-tegen-alle-inflatiepijnen~b000af0c/
2022-09-09||Vrijdag in het hele land geen NS-treinen door regionale staking, ook deel streekvervoer legt werk neer||De NS besloot daarop in het hele land geen treinen te laten rijden, om chaos op perrons te voorkomen. Volgens het bedrijf zijn de gebieden waar personeel staakt dit keer groter. Het is daardoor amper mogelijk een betrouwbare dienstregeling op te zetten met treinen die het hele land doorkruisen. ‘Kort voordat een trein vertrekt, weten wij pas zeker of een conducteur en machinist de trein gaan laten rijden. Dan staan reizigers al op het perron te wachten. We willen een voorspelbare en betrouwbare reis aanbieden. Daarmee voorkomen we volle perrons, wat zorgt voor onveilige situaties, of dat een reiziger strandt’, schrijft het bedrijf op de eigen site. De NS wil alleen luchthaven Schiphol nog bereikbaar houden per trein. Eerdere regionale stakingen ontregelden het treinverkeer al hevig. Door een staking in het midden van Nederland, met het belangrijke knooppunt Utrecht, reden ook nagenoeg geen treinen van de NS in het land. Vakbonden gingen over tot stakingen omdat de NS onder andere niet inging op hun eis dat salarissen automatisch meebewegen met de inflatie. Ook willen ze dat het bedrijf iets doet aan de werkdruk. Eerder deze week kwam de NS met een nieuw cao-bod. Daarop besloten de bonden wel te praten met de NS, maar de geplande acties niet op te schorten. Volgende week dinsdag en donderdag staan er ook stakingen op het programma in grote delen van Nederland. Ook medewerkers van het streekvervoer in Friesland, Groningen, Drenthe en Overijssel leggen vrijdag voorlopig als laatste het werk neer. De afgelopen dagen staakten hun collega’s in de andere provincies voor een betere cao. Vervoerder Arriva waarschuwt reizigers in Friesland en Groningen rekening te houden met verstoringen en uitval van bussen. De verwachting is dat de regionale trein wel de normale dienstregeling rijdt. In Overijssel wordt door Arriva niet veel hinder voor de bussen en treinen verwacht. De regionale stakingen gaan vooraf aan een landelijke staking die vakbond FNV voor 16 september heeft gepland. De bedoeling is dat op die dag nergens streekbussen en regionale treinen rijden.||https://www.volkskrant.nl/nieuws-achtergrond/vrijdag-in-het-hele-land-geen-ns-treinen-door-regionale-staking-ook-deel-streekvervoer-legt-werk-neer~b8e52209/
2022-09-09||Weinig tranen bij de dood van de grote kameraad||Op de middag van 9 september fietste ik naar kantoor toen ik de inmiddels vertrouwde klanken hoorde van de treurzang van een staatsbegrafenis. Ik sprong van mijn fiets om te luisteren naar de radio-uitzending via de luidsprekers aan een kantoorgebouw. ‘We kondigen met het grootste verdriet aan dat kameraad Mao Zedong, onze geachte en geliefde leider, tien minuten na middernacht is overleden.’ De andere fietsers die waren afgestapt om te luisteren leken geschokt. Ik arriveerde op het moment dat Grote Xu een vergadering bijeenriep. ‘Voorzitter Mao is vanmorgen vroeg gestorven’, kondigde hij aan. ‘Iedereen die iets wil zeggen, kan zijn gang gaan.’ Er waren geen snikken of tranen, alleen een gevoel van opluchting. Ik fietste hard terug naar de universiteit, waar mijn jaargenoten al druk bezig waren papieren chrysanten, zwarte armbanden en rouwkransen te maken. Sommige van mijn boerenjaargenoten huilden. De jongste van de klas, een halve analfabeet, was ontroostbaar. Tot mijn verrassing hielden de meeste van mijn jaargenoten de ogen droog. Ik herinnerde me het enorme vertoon van verdriet bij de dood van premier Zhou. Nu lag mijn kamergenootje op haar bed en staarde alleen maar naar het plafond.||https://www.volkskrant.nl/cultuur-media/weinig-tranen-bij-de-dood-van-de-grote-kameraad~b93c2403/
