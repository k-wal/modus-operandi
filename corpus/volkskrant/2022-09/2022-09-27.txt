2022-09-27||Lize Spit en Raoul de Jong zijn de auteurs voor Boekenweek 2023||‘Een thema dat ertoe doet, omdat in tijden van polarisatie boeken voor verbinding kunnen zorgen’, schrijft Eveline Aendekerk, directeur van de Stichting Collectieve Propaganda van het Nederlandse Boek (CPNB), de organisator van de Boekenweek, in een persbericht. ‘Verzonken in een boek is je identiteit even grenzeloos als je inlevingsvermogen.’ Met Spit (34) en De Jong (38) kiest de CPNB voor een relatief jong duo: nooit eerder werden twee dertigers uitverkoren. De Vlaamse Lize Spit is na Arnon Grunberg, die 27 was toen hij in 1998 De heilige Antonio schreef, de jongste schrijver van het Boekenweekgeschenk. In 2016 debuteerde zij met de bestseller Het smelt, waarvan in Nederland en België meer dan 200 duizend exemplaren zijn verkocht. Eind 2020 volgde haar tweede roman, Ik ben er niet. Raoul de Jong is columnist voor NRC en publiceerde zes boeken. Zijn in 2020 verschenen roman Jaguarman, een autobiografische zoektocht naar zijn Surinaamse vader en voorvader, werd genomineerd voor de Libris Literatuurprijs, de European Union Prize for Literature en de Boekenbon Literatuurprijs. Toen De Jong gevraagd werd voor het essay, moest hij huilen, vertelt hij in het restaurant van Straat, een streetartmuseum in Amsterdam-Noord. De afgelopen jaren kostte het hem moeite om Nederlanders die geen Surinaamse roots hadden, of niet naar dat land met vakantie gingen, voor Jaguarman te interesseren. ‘Om dan aan te tonen dat we niet zo veel van elkaar verschillen, vertelde ik bijvoorbeeld eerst dat Jan Wolkers me heeft geïnspireerd. Vervolgens probeerde ik over Anton de Kom (antikoloniale schrijver, red.) te beginnen.’ Hoewel Jaguarman voor belangrijke literaire prijzen is genomineerd, lag het boek in sommige winkels niet bij de afdeling ‘literatuur’, maar bij ‘Suriname’ of ‘slavernij’, vertelt hij. ‘Ik huilde omdat ik het zo prachtig vond dat het Boekenweekessay nooit op een apart plankje wordt gelegd. Iedereen weet dat het voor iedereen is.’ Voor zijn essay, dat hij afgelopen maandag heeft afgerond maar waarover hij van de CPNB nog niet alles mag vertellen, is hij met een tas vol boeken van Surinaamse, abolitionistische schrijvers uit de jaren dertig op een catamaran gaan varen door Caribisch gebied. ‘In het essay beschrijf ik mijn avonturen en de verhalen van die auteurs. Ik wil over schrijvers vertellen die mensen niet kennen.’ Voor het Boekenweekgeschenk, een novelle, is Lize Spit teruggekeerd naar de tijdgeest van Het smelt. ‘Ik heb ongelooflijk veel zin om de lezer mee terug te nemen naar de jaren negentig. Ik ben opgegroeid met de laatste generatie zonder schermen; internet en telefoon kreeg ik op mijn 16de. De details ervan zijn zo diep gegraveerd op mijn plaat.’ Ze schrijft over een eenzame jongen die opgroeit in een dorp. ‘Het gaat veel over vriendschappen’, zegt Spit, ‘omdat die een groot deel van je identiteit bepalen. Aan wie spiegel je je? Met wie heb je een klik? Door wie word je afgewezen? De eerste deuken in je identiteit loop je dan op.’ Het Boekenweekgeschenk is een Nederlands fenomeen, maar Spit heeft haar idioom niet opgegeven. ‘Veel Nederlanders houden van Vlaamse woordjes. Alleen woorden die hier echt onbekend zijn, heb ik veranderd.’ Zoals? ‘Een remorque is een aanhangwagen geworden.’ Tijdens de Boekenweek zal Spit met De Jong door Nederland trekken voor optredens in boekhandels en bibliotheken. Een rijbewijs heeft ze niet. ‘Het is mijn handelsmerk geworden om met mijn plooifiets – jullie zeggen vouwfiets – in de trein te stappen.’ Tijdens de Boekenweek hoeft dat niet, dan krijgt ze de beschikking over een chauffeur. ‘Om een week in zo’n geoliede machine terecht te komen, is leuk.’||https://www.volkskrant.nl/cultuur-media/lize-spit-en-raoul-de-jong-zijn-de-auteurs-voor-boekenweek-2023~bd73c449/
2022-09-27||Poolse stedeling wordt vermanend toegesproken: het kindertal moet omhoog||Een nieuw seizoen betekent in Warschau ook een nieuwe katholieke postercampagne. In elk geval in mijn eigen straat, waar ik na mijn zomervakantie tegen een plakkaat met een lap tekst aanliep. Het ontcijferen duurde even, maar aan ‘huwelijk’, ‘kerk’, ‘scheiding’ en ‘bidden’ (onmisbare woordenschat voor elke Polencorrespondent) had ik genoeg. Volgens de poster eindigt in de Verenigde Staten de helft van de burgerlijke huwelijken in een scheiding; van in de kerk gehuwde echtparen die wekelijks de mis bezoeken en samen bidden, scheidt slechts een op de duizend. Het is het zoveelste stukje religieuze reclame dat ik zie verschijnen sinds ik in Warschau woon. De boodschappen variëren van betrekkelijk mellow (uitspraken van Poolse paus Johannes Paulus II) tot ronduit morbide (een bloederige foetus in een prullenbak met de tekst ‘Ik ben 11 weken oud’). Soms zijn de posters ondertekend – bijvoorbeeld door Fundacja Kornice, een katholieke stichting met extreme opvattingen – soms ook niet. De boodschappen ageren tegen ontkerkelijking, abortus, echtscheiding en andere nieuwlichterij. Deze zomer hing de stad vol met een poster van twee meisjes in een weide en de tekst ‘Waar zijn deze kinderen?’. Ernaast stond het aantal kinderen per gezin in de jaren vijftig, tachtig en heden (verrassing: gezinnen zijn nu kleiner). Tegenstanders van abortus, die in Polen de politieke wind mee hebben, schermen graag met het dalende geboortecijfer als rechtvaardiging van hun standpunten. De makers van de poster leken te zijn vergeten dat de Poolse abortuswetgeving in de jaren vijftig en tachtig een stuk liberaler was dan nu. Zulke plakkaten tref ik altijd in of vlak bij steden aan – het minicollege echtscheidingsstatistiek zag ik van de week nog op een gigantisch billboard in een voorstad van Warschau – maar nooit op het platteland. Wellicht moet de campagne vooral Poolse stedelingen overtuigen, die al lange tijd wegdrijven van de fanatiek conservatieve minderheid in het katholieke land. Of passerende buitenlandse journalisten als ikzelf (ongetrouwd, kinderloos én niet gedoopt – brrr). Ik vraag me af wie luistert. De bezoekers van de kerk aan het nabijgelegen Plac Zbawiciela misschien, waar zeer conservatieve katholieken kind aan huis zijn. Aan de bezoekers van de cafés aan hetzelfde plein en andere vrijplaatsen in de omgeving zal het minder zijn besteed. Of de posters zijn vooral bedoeld om te laten zien: wij zijn hier nog. Want Polen ontkerkelijkt in hoog tempo, jongeren en steden voorop. Er zijn politici en geestelijken die de hand van het verderfelijke Westen in deze uitholling van de Poolse tradities zien. In werkelijkheid hebben veel Polen schoon genoeg van de religieuze bemoeizucht. De grote politieke invloed van de kerk werkt juist averechts. Overigens valt het met die ‘westerse’ invloed ook wel mee. Polen zijn creatief genoeg om hun eigen weg te vinden buiten de starre hang naar traditie, met gevoel voor humor bovendien. Zo opende pal tegenover de religieuze posterplek recent een bakkerij die gebak verkoopt in de vorm van penissen en vulva’s. Weer eens iets anders dan een hostie, of pańska skórka (‘maagdenhuid’): mierzoet snoepgoed uit Warschau en omgeving dat traditioneel rond Allerheiligen wordt gegeten. Sindsdien zie ik in mijn straat de hele tijd jongeren met geslachtsdelen op stokjes lopen. Terwijl ik de tekst over het huwelijk en het bidden nog eens goed nalees, loopt een drietal tieners met versgebakken piemels de poster straal voorbij.||https://www.volkskrant.nl/nieuws-achtergrond/poolse-stedeling-wordt-vermanend-toegesproken-het-kindertal-moet-omhoog~b66a0dda/
2022-09-27||Aantal gevallen van moord en doodslag blijft stabiel in 2021, vooral minder vrouwen vermoord||Dat is aanzienlijk lager dan in de periode 2002-2004, toen er in Nederland jaarlijks gemiddeld 231 mensen stierven aan moord en doodslag. Onder mannen nam het aantal slachtoffers van moord of doodslag afgelopen jaar toe, van 77 in 2020 naar 88 in 2021. Onder vrouwen vielen juist minder slachtoffers: 38 tegenover 44 een jaar eerder. Dat blijkt uit nieuwe cijfers van het Centraal Bureau voor de Statistiek (CBS). Bij nagenoeg alle vermoorde vrouwen was er in de afgelopen vijf jaar een vermoedelijke dader in beeld. In bijna zes van de tien gevallen was dat de partner of ex-partner. Bij mannen was er iets minder vaak een dader in beeld. In 30 procent van de gevallen was dat een kennis of vriend van het slachtoffer, bij ruim 14 procent ging het om een afrekening in het criminele circuit. Met name vrouwen onder de 40 werden in 2021 minder vaak vermoord dan een jaar eerder. Bij mannen zat de stijging in het aantal moorden hem in de groep boven de 40 jaar. 70 procent van alle slachtoffers vorig jaar was tussen de 20 en 60 jaar oud. In de afgelopen vijf jaar zijn 31 kinderen het slachtoffer geworden van moord of doodslag. 28 van hen zijn door hun vader of moeder om het leven gebracht. Het aantal jongeren tussen de 10 en 20 dat in die periode gedood werd is hoger: 42. Van hen werd 14 procent door een van de ouders vermoord, en 38 procent door een kennis of vriend. Internationaal gezien zijn er in Nederland relatief weinig moorden. In Europa zijn er maar vier landen waar minder moorden plaatsvinden: Italië, Slovenië, Zwitserland en Noorwegen. Oost-Europese landen als Rusland, Oekraïne en Moldavië spannen de kroon wat betreft het aantal moorden per 100 duizend inwoners.||https://www.volkskrant.nl/nieuws-achtergrond/aantal-gevallen-van-moord-en-doodslag-blijft-stabiel-in-2021-vooral-minder-vrouwen-vermoord~b34a4474/
2022-09-27||Indiase scholier uit laagste kaste overleden na pak slaag om spelfout||De jongen, Nihkil Dhore, was afkomstig uit de laagste kaste, die van de dalits. Hij spelde het Indiase woord voor ‘sociaal’ fout tijdens een toets eerder deze maand, waarop zijn docent in woede ontstak. Volgens de aanklacht schopte en sloeg hij Dohre tot deze bewusteloos was. De leraar, die beschuldigd wordt van moord, is nog op vrije voeten. ‘Hij is op de vlucht, maar we zullen hem binnenkort arresteren’, zei politieagent Mahendra Pratap Singh tegen persbureau AFP. In reactie op het overlijdensbericht gingen honderden mensen de straat op in het district Auraiya in de noordelijke Indiase staat Uttar Pradesh, waar het incident plaatsvond. De woedende demonstranten staken onder meer een politievoertuig in brand. Om de situatie weer onder controle te krijgen, greep de politie hardhandig in. Volgens Singh werden daarbij een stuk of twaalf mensen gearresteerd. De demonstranten eisen dat de leraar wordt gearresteerd vóór de crematie van het slachtoffer. Dat is belangrijk, omdat de politie eerder het lichaam van een slachtoffer uit de laagste kaste vrijwel direct cremeerde zonder toestemming van de familie. Vervolging van de dader wordt dan veel moeilijker, zonder lichaam is sporenonderzoek immers onmogelijk. Net als de 15-jarige scholier behoren de meeste demonstranten tot de dalitgemeenschap, de laagste sociale klasse in India. Dalits werden vroeger onaanraakbaren genoemd omdat zij buiten het kastenstelsel vielen. Discriminatie op basis van kaste werd al in de jaren vijftig in India officieel verboden. Toch wordt er nog zeer op dalits neergekeken en zijn zij aangewezen op ‘onreine’ beroepen, zoals dat van slager of leerlooier. De familie van de overleden jongen spreekt van een haatmisdrijf. Hoewel er wetten zijn die de dalits moeten beschermen, zijn zij vaak slachtoffer van vernedering en geweld. Volgens de overheid vinden er in India elk uur gemiddeld vijf haatmisdrijven op basis van kaste plaats, meldt Al Jazeera. Twee weken geleden werden in dezelfde Indiase staat twee dalitmeisjes gevonden die waren opgehangen in een boom. Hun buurman zou de meisjes samen met een zestal vrienden hebben verkracht en vermoord. Ook naar aanleiding van deze gruweldaad braken al protesten uit in de regio. Op sociale media gaan berichten rond met de hashtag #DalitLivesMatter. Daar zitten video’s bij van mannen die in elkaar worden geslagen. Riya Singh, medeoprichter van een organisatie die opkomt voor de dalitvrouwen, noemt de dood van de scholier ‘een weerspiegeling van de diepgewortelde haat die mensen uit de hogere of dominante kaste hebben tegen dalits’. Vooral op het platteland is het kastenstelsel springlevend. ‘De haat is nog steeds zo sterk dat het zich zelfs uitbreidt tot jonge kinderen en hen uiteindelijk vermoordt’, aldus Singh tegen Al Jazeera.||https://www.volkskrant.nl/nieuws-achtergrond/indiase-scholier-uit-laagste-kaste-overleden-na-pak-slaag-om-spelfout~bfcd4465/
2022-09-27||VVD en CDA hechten bij nader inzien toch aan deskundigenverklaring bij verandering geslacht in paspoort||‘Wij zijn niet overtuigd dat dit voorstel een verbetering is van de huidige wet’, zei CDA-Kamerlid Raymond Knops dinsdag. Ook VVD-Kamerlid Ulysse Ellian liet weten ‘geen eindoordeel’ te kunnen vellen. ‘Het is een belangrijk en gevoelig onderwerp, waarbij wij nog een groot aantal vragen hebben.’ Daarmee is het hoogst onzeker of het wetsvoorstel het haalt. Eerder al lieten PVV, JA21, ChristenUnie, SGP, groep-Van Haga en BBB weten tegen de vorig jaar mei door de toenmalige bewindslieden Sander Dekker (Rechtsbescherming, VVD) en Ingrid van Engelshoven (Emancipatie, D66) ingediende wijziging van de Transgenderwet uit 2014 te zijn. Volgens het wetsvoorstel is een deskundigenverklaring van een arts of psycholoog bij administratieve geslachtsverandering in geboorteakte en paspoort bij nader inzien overbodig. Vanaf 16 jaar kan iedereen bij de burgerlijke stand straks het geslacht laten veranderen. Voor wie jonger is, zou dat nog wel via een rechtbank moeten. De verandering kan in de woonplaats worden aangevraagd, in plaats van in de geboorteplaats, zoals nu nog het geval is. Na minimaal vier en maximaal twaalf weken moeten aanvragers zijn of haar verzoek bevestigen. Daarna wordt het door de ambtenaar van de burgerlijke stand geregeld. ‘Het is een kleine wetswijziging met grote consequenties’, zei CDA’er Knops. ‘Wie je bent en waarmee je je identificeert, is iets heel persoonlijks. Als jonge mensen daarmee worstelen, moeten we hen hierin niet alleen laten. Wij hebben bedenkingen bij het schrappen van het gesprek met een deskundige en op welke leeftijd je dan jongeren zelfstandig dit lastige besluit wil laten nemen. Daar moeten voldoende waarborgen bij zijn.’ Ellian van de VVD: ‘Wij hebben een kritische grondhouding, vooral over de deskundigenverklaring, de kern van dit wetsvoorstel. Afhankelijk van de beantwoording van onze vragen gaat mijn fractie haar standpunt bepalen.’ In juni 2019 nam toenmalig VVD-Kamerlid Dilan Yesilgöz een veel minder voorzichtig standpunt in. Yesilgöz, nu minister van Justitie, zei indertijd tijdens een debat over de evaluatie van de Transgenderwet: ‘Ik ben er een groot voorstander van dat die deskundigenverklaring niet meer hoeft.’ In het coalitieakkoord van VVD, D66, CDA en CU is geen afspraak over versoepeling van de Transgenderwet opgenomen. Wel staat daar dat het Regenboogakkoord, een stembusakkoord uit 2021 van acht partijen met belangenvereniging COC, de basis is voor beleid dat de ‘acceptatie, veiligheid en emancipatie’ van de lhbti-gemeenschap bevordert. ‘Maar wij hebben nooit gezegd dat we dat akkoord integraal zouden uitvoeren’, aldus Ellian. De CU heeft het Regenboogakkoord niet ondertekend. D66 wil juist nog een stap verder gaan. Volgens de partij moet een derde optie in het paspoort mogelijk zijn, namelijk een ‘x’ voor non-binaire en intersekse personen. D66-Kamerlid Lisa van Ginneken werkt aan een initiatiefwetsvoorstel om dat mogelijk te maken. In het debat wees SGP-Kamerlid Roelof Bisschop dinsdagavond op het verband tussen de administratieve handeling waarover het wetsvoorstel gaat, en het doorgaans daarop volgende ‘medische vervolg’. Hij noemde de juridische registratie ‘geen bijzaak’. Het kwam hem op kritiek te staan van Van Ginneken, Lisa Westerveld (GroenLinks), Marieke Koekkoek (Volt) en Sylvana Simons (Bij1). Zij vonden het niet zuiver een verband te leggen tussen een kwalificatie in het paspoort en eventueel toekomstige hormoonbehandelingen. Maar volgens JA21-Kamerlid Nicki Pouw-Verweij raakte Bisschop hiermee juist de kern van de zaak. De Kamer slaagde er dinsdagavond niet in de eerste termijn van het debat af te ronden, omdat niet alle zestien aangemelde partijen voor middernacht aan het woord konden komen. Huidig verantwoordelijk minister Franc Weerwind (Rechtsbescherming, D66) komt daardoor woensdag niet aan beantwoording toe. De datum voor de stemming over het wetsvoorstel moet daardoor ook nader worden bepaald. Kamervoorzitter Vera Bergkamp (D66) waarschuwde dat dit met het oog op de komende begrotingsbehandelingen nog wel enige tijd kan duren.||https://www.volkskrant.nl/nieuws-achtergrond/vvd-en-cda-hechten-bij-nader-inzien-toch-aan-deskundigenverklaring-bij-verandering-geslacht-in-paspoort~b5e66732/
2022-09-27||College Rotterdam: nieuwe oeververbinding over Maas wordt brug||De discussie over een nieuwe verbinding over de Maas loopt al langer. In 2019 werd duidelijk dat die in Rotterdam zou komen, en niet verder naar het oosten tussen Krimpen aan den IJssel en Ridderkerk. Nu komt het Rotterdamse College van Burgemeester en Wethouders met een een verdere uitwerking. Het College kiest ervoor om naast de Erasmusbrug en Willemsbrug nog een derde brug aan te leggen, en geen tunnel. Dat is opvallend, want omwonenden en de gemeenteraad geven de voorkeur aan een tunnel. Maar uit het rapport blijkt dat een brug aanzienlijk goedkoper is: de voorkeursoptie van het College kost zo’n 1 miljard euro, tegenover 2,5 tot 3,8 miljard voor een tunnel. Het College wil dat er op de brug ruimte is voor voetgangers en fietsers. Ook komt er een nieuwe tramlijn over de brug van Kralingse Zoom naar het Zuidplein. Als het aan het stadsbestuur ligt komt er geen volwaardige autoverbinding, omdat dat de verkeersdrukte in de omgeving nauwelijks zou oplossen. Een ‘autoluwe wegverbinding’ behoort wel tot de mogelijkheden. Als onderdeel van de plannen komt er ook een nieuw permanent treinstation in Rotterdam Zuid, Stadionpark. Momenteel is dat station alleen in gebruik tijdens wedstrijden van Feyenoord. Ook wil de gemeente de snelweg A16, die over de nabijgelegen Van Brienenoordbrug loopt, aanpakken, en komt er een nieuwe buslijn tussen het Zuidplein en het Centraal Station via de Maastunnel. De aanpassingen gaan volgens het stadsbestuur een groot verschil maken voor de bereikbaarheid van Rotterdam Zuid, waar de gemeente samen met het Rijk al tien jaar probeert de leefbaarheid te verbeteren. Voor de inwoners van deze wijken zouden 15 duizend banen binnen 45 minuten bereikbaar moeten worden. Bovendien komen de hogeschool en universiteit op de andere oever een stuk dichterbij. De betere bereikbaarheid maakt ook woningbouw in Zuid en andere delen van de stad mogelijk, in totaal volgens het College 50 tot 70 duizend woningen. ‘Deze brug is een levenslijn voor Rotterdam-Zuid, een must voor de ontwikkeling en versterking van de stad en daarmee een logische vervolgstap na de Erasmusbrug’, zegt wethouder Vincent Karremans (Handhaving, Buitenruimte en Mobiliteit, VVD). ‘Het is geen investering in beton en staal maar een investering in Rotterdammers.’ In november overlegt het Rotterdamse stadsbestuur met de omliggende gemeentes, de provincie Zuid-Holland en het Rijk over de plannen. Eind 2023 mag de gemeenteraad zich over het plan uitspreken.||https://www.volkskrant.nl/nieuws-achtergrond/college-rotterdam-nieuwe-oeververbinding-over-maas-wordt-brug~b57b3df1/
2022-09-27||James Bond in de Oostzee: wie heeft de pijpleiding gesaboteerd en waarom?||Dat de seismografen op het nabijgelegen eiland Bornholm explosies hebben gemeten, maakt het plaatje compleet: hier is sprake van praktijken die niet misstaan in een spannende film. James Bond in de Oostzee. Het antwoord op de vraag wie er dan achter deze spectaculaire sabotage zit, blijkt een stuk minder duidelijk. Tegelijkertijd is het natuurlijk wel de vraag die iedereen bezighoudt. Hele en halve deskundigen wagen zich daarom weifelend aan voornamelijk drie theorieën. Theorieën met best wat aanknopingspunten, maar waar zeker ook kanttekeningen bij te plaatsen zijn. Zo gaat er veelvuldig een filmpje rond van de Amerikaanse president Joe Biden. Die zei begin dit jaar dat er ‘geen Nord Stream 2 meer zou zijn’ wanneer Rusland met tanks of troepen Oekraïne zou binnenvallen. ‘Daar zullen we dan een eind aan maken’, aldus Biden over de pijplijn. Op de vraag hoe dan, antwoordde hij gedecideerd: ‘Ik garandeer je dat we in staat zijn dat te doen.’ Amerika is altijd een tegenstander geweest van de Nord Stream-pijpleidingen, omdat die de Europese energieafhankelijkheid van Rusland te groot zouden maken. Een standpunt dat met de kennis van nu klopt. Het punt is alleen: Bidens belofte wat Nord Stream 2 betreft, is allang waargemaakt. De pijplijn zou dit jaar in gebruik zijn genomen, maar daarvan zag de Duitse regering af na de Russische inval in Oekraïne. De VS? Nee hoor, kijk naar Oekraïne, zeggen andere analisten. Ze wijzen erop dat ook dat land altijd een fel tegenstander is geweest van Nord Stream. Dankzij die pijpleiding hoefden de Russen met hun gas immers niet langer over Oekraïens grondgebied om het aan Europa te kunnen verkopen. Toch zou je zeggen dat Oekraïne wel iets anders aan het hoofd heeft dan militaire acties op het grondgebied van bondgenoten. Tot slot wijzen er ook vingers naar het Kremlin als kwade genius achter de sabotage. Een adviseur van de Oekraïense regering suggereerde dat Moskou de pijplijn – waar het zelf miljarden in heeft geïnvesteerd – kapot heeft gemaakt om het Westen angst aan te jagen. Veel analisten omarmen die theorie, zeker nadat de Noorse autoriteiten hadden laten weten dat er de laatste tijd meldingen zijn van verdachte drones rondom boorplatforms. Het Noorse ministerie van Energie liet dinsdag direct weten dat het de olie- en gasinstallaties extra gaat beveiligen. Dat angst aanjagen lukt dus aardig. Als het zo makkelijk is om onderzeese gasleidingen kapot te maken, is zijn energievoorziening enorm kwetsbaar, beseft Europa. Die gedachte zou ook de drijvende kracht zijn achter de stijgende gasprijs. Die sprong dinsdag, na een periode van geleidelijke daling, met 20 procent omhoog. Natuurlijk klinken er ook waarschuwingen te midden van alle speculaties. Zoals die van Katja Yafimava van het Oxford Institute for Energy Studies. Zij benadrukte dat zich dinsdag de zeldzaamheid voordeed: zowel Rusland en Europa was het erover eens was dat Nord Stream is gesaboteerd. Het leidde bij Yafimava tot de verzuchting: ‘Pas op met wannabe Hercules Poirot en Misses Marple.’||https://www.volkskrant.nl/nieuws-achtergrond/james-bond-in-de-oostzee-wie-heeft-de-pijpleiding-gesaboteerd-en-waarom~b1263366/
2022-09-27||Denemarken: gaslek Nord Stream was doelbewuste aanslag||‘Het is nu duidelijk dat de autoriteiten na onderzoek hebben geconcludeerd dat sprake is van doelbewust handelen’, aldus Frederiksen. Wie achter de aanslag zit, is nog niet duidelijk. Volgens de premier is er geen directe militaire bedreiging richting Denemarken. Op de vraag of de sabotage-actie een aanval op Denemarken was, antwoorde de premier dat het in internationale wateren gebeurde en het antwoord dus nee is. Ook de Zweedse regering denkt aan sabotage, zei waarnemend premier Magdalena Andersson dinsdagavond tijdens een persconferentie. Ze zei dinsdag contact te hebben gehad met Navo-baas Jens Stoltenberg en de regeringen van Duitsland, Denemarken en Noorwegen. Ook Andersson benadrukte dat geen sprake is van een aanval op Zweden. Ze wilde niet speculeren over de dader of de motieven. Minister van Defensie Peter Hultqvist zei dat indien nodig marineschepen naar het gebied worden gestuurd. Deense F-16's ontdekten maandag de eerste twee lekkages aan gaspijpleiding Nord Stream 1, nabij het Deense eiland Bornholm. Vlak erna bleek ook Nord Stream 2 te lekken. Voorafgaande aan de ontdekking van de lekkages waren forse explosies in zee geregistreerd. Zweedse deskundigen zeiden dinsdag uit te gaan van een krachtige explosie. ‘Er is niet veel anders dat het geweest kan zijn’, aldus Peter Schmidt, seismoloog aan de universiteit van Uppsala tegen persbureau AFP. Beelden die de Deense overheid dinsdagmiddag vrijgaf, gemaakt door een F-16, tonen twee reusachtige schuimende draaikolken aan de oppervlakte van de Oostzee. De grootste heeft een doorsnede van bijna een kilometer. Denemarken heeft alle scheepsverkeer binnen 5 mijl (9,3 kilometer) rond de lekkages verboden. Buurland Noorwegen voert de beveiliging van zijn olie- en gasinstallaties op. Maandag maakten de Noren bekend dat in de buurt van boorplatformen onbekende drones waren waargenomen. Nord Stream 1 en 2 lopen parallel aan elkaar van de Russische kust nabij St.-Petersburg naar het Noord-Duitse plaatsje Lubmin, ruim twaalfhonderd kilometer over de bodem van de Oostzee. Beide zijn buiten gebruik door de Oekraïne-oorlog. De uitbater van de pijpleidingen, Nord Stream AG, zei dinsdag dat de pijpleidingen nu voor onafzienbare tijd onbruikbaar zijn. Daarmee lijkt enige hoop dat er deze winter toch weer gas door Nord Stream zou gaan voorgoed van tafel.||https://www.volkskrant.nl/nieuws-achtergrond/denemarken-gaslek-nord-stream-was-doelbewuste-aanslag~bb1557ce/
2022-09-27||Experts schrijven maatwerk voor om starters aan betaalbare woningen te helpen||Bij het oplossen van de problemen op de woningmarkt zou meer aandacht moeten zijn voor maatwerk. Experts van onder meer de Volksbank en de Avans Hogeschool willen bijvoorbeeld dat de studieschuld voor starters minder meeweegt bij het krijgen van een hypotheek. Ook zouden goedkopere woningen helpen en kunnen bestaande woningen beter worden gebruikt, staat in een rapport met aanbevelingen om vooral starters aan een woning te helpen. Dan denken de deskundigen aan het splitsen van woningen en het coulanter omgaan met alternatieve woonruimtes, zoals recreatiewoningen, garages en leegstaande kantoren. ‘Nieuwbouw kost tijd en dat betekent al snel een wachttijd van tien tot vijftien jaar voor de starter. Zo lang kunnen zij niet wachten’, valt te lezen. Verder zouden de experts graag zien dat nieuwe bouwplannen worden getoetst aan hun bijdrage aan het leveren van woningen aan starters. ‘Slechts drie op de tien Nederlanders vinden binnen een jaar een woning die past bij hun wensen en beschikbare financiën. Niet eerder was de woontoegankelijkheid in Nederland zo laag en daarmee zijn de kansen voor starters nog nooit zo ongelijk geweest.’ Met de oplopende hypotheekrente is het bedrag dat kopers kunnen lenen de laatste tijd lager geworden. Om starters daarbij te helpen, moet volgens het rapport meer maatwerk worden geleverd in de hypotheekverstrekking. Dan denken de experts aan het beoordelen van het betaalgedrag. ‘Niet alleen iemands inkomen bepaalt of men de hypotheek kan betalen, maar ook de wijze waarop deze persoon met zijn of haar geld omgaat.’||https://www.volkskrant.nl/nieuws-achtergrond/experts-schrijven-maatwerk-voor-om-starters-aan-betaalbare-woningen-te-helpen~b8d8a1f2/
2022-09-27||De Franse vaklui mompelen van ‘oh la la’ en ‘c’est pas possible’||De verkoop van ons Franse huis is bijna rond als zich toch nog een ramp aandient. Ik leef met de stelregel: als het leven je citroenen geeft, dan maak je limonade. Maar wat als het leven je verrast met een verstopte afvoer, een overstromende septic tank en een stinkend waterballet in de keuken? Een bataljon Franse vaklui komt de ramp bestrijden. Ze hoeven geen koffie en ook geen praatje. Eigenlijk willen ze dat je rustig de krant gaat lezen, maar zo ben ik nu eenmaal niet gebakken. Ik zie ze tot aan hun middel verdwijnen in de tank en de keukenkastjes, waar ze mompelen van ‘oh la la’ en ‘c’est pas possible’. Daarna gaan ze langdurig bellen. Terwijl ik in het woordenboek zoek naar de vertaling van ‘zwanenhals’ en ‘waterpomptang’, daagt het besef dat uit deze citroen geen limonade te persen valt. Niets is moeilijker dan te berusten in je eigen volmaakte nutteloosheid.||https://www.volkskrant.nl/mensen/de-franse-vaklui-mompelen-van-oh-la-la-en-c-est-pas-possible~b744a15d/
2022-09-27||AkzoNobel worstelt met verminderde vraag naar verf en boekt minder winst||In dezelfde periode vorig jaar bedroeg het resultaat nog 241 miljoen euro. ‘De grote macro-economische onzekerheid, vooral in Europa en China, zorgt voor een bijna historisch laag consumentenvertrouwen’, aldus een woordvoerder. ‘Dit leidt tot een verminderde vraag.’ Distributeurs en winkelketens die verf van het Nederlandse bedrijf verkopen, zijn vooral bezig met het opmaken van hun voorraden voordat ze nieuwe blikken van merken als Flexa of Sikkens inslaan. AkzoNobel ondervindt ook op ander gebied de gevolgen van de inflatie, zo zijn grondstoffen aanmerkelijk duurder geworden. Door de prijzen te verhogen, heeft het concern die klappen kunnen opvangen. Ook in de laatste drie maanden van 2022 verwacht AkzoNobel een zwakke vraag naar zijn verf. Het bedrijf voert daarom kostenbesparingen door. ‘Het bedrijf heeft verschillende programma’s lopen om de efficiëntie binnen de organisatie te verbeteren om zodoende de kosten te verminderen’, zegt de woordvoerder. AkzoNobel bekijkt tevens de optie om vacatures na natuurlijk verloop niet in te vullen. De directie verwacht dat de vraag naar verf ook de komende maanden laag zal zijn. AkzoNobel zal de prijzen blijven verhogen en kosten reduceren. De winstwaarschuwing zorgde meteen voor een lager aandeel op de beurs in Amsterdam. AkzoNobel stond dinsdagochtend onderaan in de AEX met een verlies van 1,7 procent. Later krabbelde het aandeel iets op naar –1,3 procent.||https://www.volkskrant.nl/nieuws-achtergrond/akzonobel-worstelt-met-verminderde-vraag-naar-verf-en-boekt-minder-winst~bb997304/
2022-09-27||Advocaten faliekant tegen ‘visueel toezicht’ bij gesprekken met zware criminelen in extra beveiligde inrichting ||Vooral het plan ‘visueel toezicht’ te houden op gesprekken tussen gedetineerden en hun advocaat stuit op grote bezwaren. ‘Ik neem aan dat Weerwind die vertrouwelijke gesprekken wil laten filmen en laten bekijken door personeel’, zegt Geertjan van Oosten, voorzitter van de Nederlandse Vereniging van Strafrechtadvocaten. ‘Daar zijn we faliekant tegen. Als hij in plaats daarvan een bewaker erbij wil zetten, is het helemaal onbestaanbaar.’ Het is volgens Van Oosten cruciaal dat een verdachte in vrijheid kan praten over zijn zaak. ‘We moeten zwakke punten bespreken. En bijvoorbeeld: beken je, of niet? Op zo’n uiterst vertrouwelijk moment hoort niemand mee te kijken.’ De maatregel is bedoeld voor gedetineerden ‘die vanwege levensbedreigend voortgezet crimineel handelen of zware georganiseerde misdaad’ in de EBI zitten. Hoeveel dat er zijn, is onduidelijk. ‘Een stuk of zes, hoor ik in de wandelgangen’, zegt Van Oosten. ‘Niet heel veel, maar dit is een belangrijk principe.’ Wat Weerwind betreft gaat de staat er bij deze ‘kopstukken’ van uit dat ze ‘iedere mogelijkheid tot communicatie met de buitenwereld zullen gebruiken om hun criminele praktijken voort te zetten en ernstig intimiderende en levensbedreigende activiteiten buiten de inrichting niet schuwen.’ Volgens de minister laten ‘recente ontwikkelingen’ zien dat het met de huidige wetten en regels vaak niet lukt tijdig in te grijpen. Een jaar geleden werd Youssef T., advocaat en neef van Ridouan T., aangehouden in de EBI. Hij kwam er al vijf maanden en zou allerlei boodschappen hebben doorgegeven. ‘De minister hangt deze plannen kennelijk op aan een mogelijk rotte appel: Youssef T.’, zegt Van Oosten. ‘Waarom moet een hele beroepsgroep daaronder lijden?’ Dit vraagt ook raadsman Nico Meijering zich af. Hij staat onder anderen een verdachte bij in het Marengo-proces. ‘Dit is incidenten- en symboolpolitiek’, vindt Meijering. ‘De minister zet de bijl in een pilaar van de rechtsstaat. Als bij mijn cliënten moet worden meegekeken, dan leg ik de verdediging neer. Want dat zou in strijd zijn met mijn advocateneed. Ik hoop dat verstandige collega’s in zo’n geval hetzelfde doen.’ De Nederlandse Orde van Advocaten noemt het ‘onwenselijk’ dat derden meekijken. ‘Aan dat beginsel mag niet worden getornd. We zullen het wetsvoorstel bij de verplichte consultatie kritisch bekijken, en de minister hierover adviseren. Voor zover dit voorstel bedoeld is om advocaten te beschermen tegen eventuele druk of dreiging, zijn daarvoor andere wegen’, stelt de beroepsvereniging. Raadslieden met zulke problemen kunnen bijvoorbeeld contact opnemen met de lokale deken of een meldlijn van de Orde. Van Oosten: ‘Slechts als er heel zwaarwegende, concrete veiligheidsredenen zijn zou je kunnen denken aan een tweede raadsman die meekijkt tijdens gesprekken met een cliënt. Zodat duidelijk is dat het geen zin heeft een advocaat onder druk te zetten. Of je spreekt af dat alles wordt gefilmd en beelden ongezien naar een kluis gaan bij de deken. Die heeft een geheimhoudingsplicht.’ Advocaat Hettie Cremers, gespecialiseerd in penitentiair recht, hekelt het plan de bezoek- en belrechten van kopstukken in te perken van driemaal naar een keer per week. ‘En ze mogen alleen nog bellen met iemand die op een door Justitie aangewezen locatie is. Maar in de EBI zitten veel gedetineerden met familie in het buitenland. Dit gaat wringen met het recht op familieleven. Advocaten kunnen het namens een cliënt aanvechten, in Nederland of bij het Europees Hof Voor de Rechten van de Mens.’ Cremers: ‘Als de minister nog strengere controles wil, moet hij meer personeel aannemen, niet gedetineerden extra isoleren. Zo creëer je desperado’s, die denken: ik heb niets te verliezen.’||https://www.volkskrant.nl/nieuws-achtergrond/advocaten-faliekant-tegen-visueel-toezicht-bij-gesprekken-met-zware-criminelen-in-extra-beveiligde-inrichting~b001d3e6/
2022-09-27||Rekenkamer: Staatsfonds naar Noors model had aardgasbaten kunnen verdubbelen||Het is een discussie die bij menige koffieautomaat wel eens is gevoerd: wat als Nederland de aardgasbaten – gecorrigeerd voor inflatie 454 miljard euro sinds 1966 – niet had ‘verbrast’ aan allerhande overheidsuitgaven, maar ze net als Noorwegen in een staatsfonds had gestoken om ermee te investeren? De Algemene Rekenkamer kwam dinsdag, op verzoek van de parlementaire enquêtecommissie aardgaswinning Groningen, voor de tweede keer met een (gedeeltelijk) antwoord op deze vraag. Voor die hypothetische exercitie ging de Rekenkamer ervan uit dat de Nederland tussen 1966 en 2021 met zijn geïnvesteerde aardgaseuro’s hetzelfde rendement als Noorwegen had behaald en jaarlijks 4 procent aan het fonds had onttrokken om overheidsuitgaven mee te financieren. In dat geval had er begin dit jaar 536 miljard euro in het fonds gezeten en had Nederland in de afgelopen decennia 388 miljard euro aan het fonds kunnen onttrekken. Dat is 20 procent minder dan Nederland nu heeft uitgegeven, maar vanwege de investeringen waren de aardgasbaten in totaal wel ruim verdubbeld, van 454 miljard tot 924 miljard. In plaats van de aardgasinkomsten in een fonds te stoppen, gebruikt Nederland ze sinds de vondst van de gasbel onder het erf van boer Boon direct in de lopende begroting. Het geld wordt gebruikt voor de financiering van overheidsuitgaven en om het begrotingstekort beperkt te houden. Noorwegen daarentegen investeert de inkomsten die het ontvangt uit de export van olie en gas via een staatsfonds. Dat doet het land sinds 1996, 25 jaar na het begin van de olieproductie daar. De Noren ontsnapten aan de zogeheten ‘Nederlandse ziekte’, een economisch verschijnsel waarbij hoge inkomsten in één sector (zoals energiewinning) leiden tot een sterke munt en daarmee een zwakke internationale concurrentiepositie van het bedrijfsleven. In Nederland veroorzaakte dat in de jaren zeventig een grote werkloosheid, waardoor de aardgasbaten deels opgingen aan uitkeringen. De Rekenkamer heeft ook gekeken wat het resultaat zou zijn geweest van een minder riskante investeringsportefeuille, met dus een lager rendement. Afhankelijk van dat rendement had Nederland in dat geval de aardgasbaten met respectievelijk 37 of 67 procent kunnen ophogen. Heeft Nederland een verkeerde keuze gemaakt door het geld niet te investeren? Daarover laat de Rekenkamer zich niet uit. Ook heeft de Rekenkamer het maatschappelijk rendement van de 454 miljard aan publieke uitgaven niet meegerekend. De discussies bij de koffieautomaat zijn daarom niet definitief beslecht.||https://www.volkskrant.nl/nieuws-achtergrond/rekenkamer-staatsfonds-naar-noors-model-had-aardgasbaten-kunnen-verdubbelen~be6c55d2/
2022-09-27||Raadsman van neef Ridouan T.: ‘Advocaat Weski fungeerde als boodschapper voor Marengo-hoofdverdachte’||Seebregts sprak dinsdagochtend tijdens een pro formazitting van Youssef T. (39), die niet alleen neef, maar ook ex-advocaat is van Ridouan T. Youssef staat terecht voor betrokkenheid bij witwassen, de voorbereiding van een gewelddadige uitbraak door zijn neef Ridouan, internationale drugshandel, omkoping en ernstige geweldsdelicten. Hij zit vast omdat uit camerabeelden en geluidsopnamen in de gevangenis in Vught is gebleken dat hij fungeerde als boodschappenjongen voor zijn neef. Op basis van het strafdossier concludeert advocaat Seebregts dat Youssef ‘niet de lifeline voor Ridouan T. was, of in ieder geval niet de enige’. De advocaat spreekt over ‘een parallelle communicatielijn’ van Ridouan T., die teruggaat tot februari 2020 – dat is ruim een jaar voordat Youssef voor het eerst zijn neef in Vught bezocht. En al die tijd was Weski vrijwel de enige die toegang had tot Ridouan T. Zij zou informatie hebben doorgegeven met behulp van een usb-stick die eruitzag als een pen. ‘Gezien de gewelddadige reputatie van Ridouan T.’, zegt Seebregts, is Youssef T. ‘buiten zijn wil in een onmogelijke situatie’ terechtgekomen toen Ridouans zus een beroep op hem deed om als advocaat voor zijn neef te gaan optreden. ‘Dit geeft de enorme druk aan die Ridouan T. kan uitoefenen op integere professionals’, constateert de raadsman. ‘Weski is een kundige advocaat. Ze is zeer ervaren, integer en een heel krachtige persoonlijkheid. We zien in het dossier aanwijzingen dat ze dit liever niet doet. Het lijkt erop dat ook zij niet bestand blijkt tegen de druk van deze man. Dat is de tragiek van deze hele zaak.’ Weski noemt de beschuldiging tegenover het persbureau ANP ‘onjuist, onterecht, suggestief en zeer laakbaar’. ‘De uitspraak van Seebregts verbaast mij. Ik zou mij niet tegenover een advocaat moeten hoeven te verdedigen.’ Op de vorige pro forma-zitting bleek uit een proces-verbaal dat ook de recherche ervan uitging dat Weski als boodschapper voor haar cliënt Ridouan T. fungeerde. ‘Het kan niet anders dan dat dit door Weski is gebeurd’, schrijven rechercheurs in het verbaal over uitgewisselde communicatie van Ridouan T. met de buitenwereld, hoewel hij in beperkingen zat. De recherche baseerde die conclusie op onderschepte communicatie tussen een zoon en een zus van T., met onder meer drugsmaffiabaas Rafaël Imperiale. Later is die conclusie door het OM genuanceerd. In een nieuw proces-verbaal meldt het OM dat ‘het vermoeden bestaat’ dat Weski door de familie T. is benaderd voor een communicatielijn met Ridouan, maar blijkt niet dat ze er bij was betrokken.’ Omdat er volgens het OM ‘niet meer was dan die ene aanwijzing’, werd Weski niet als verdachte aangemerkt en is er verder geen onderzoek naar haar contact met Ridouan T. gedaan. Vanwege die ‘irrelevantie’ had het OM het proces-verbaal van de rechercheurs over hun verdenking tegen Weski ruim een jaar niet aan aan Youssef T.’s strafdossier toegevoegd. Op last van de rechtbank gebeurde dat op de vorige zitting alsnog. En dat ‘achterhouden’ van die informatie is de reden waarom Youssef T. niet wil meewerken aan een verhoor door de politie, zei de verdachte dinsdagochtend op de zitting. Hij vertrouwt het onderzoeksteam niet. ‘Dat proces-verbaal is heel relevant voor mijn zaak. Het OM probeert mij op suggestieve wijze een bepaalde kant op te dirigeren. Duidelijk blijkt dat brieven via Weski zijn gecommuniceerd, maar alles wordt bij mij gelegd, ontlastende elementen krijgen onvoldoende aandacht. Er wordt met twee maten gemeten.’ De reden waarom Youssef T.’s advocaten Yassine Bouchikhi en Haroon Raza afgelopen week de verdediging neerlegden en overdroegen aan André Seebregts, werd dinsdag niet besproken. Voorlopig blijft Youssef T. in voorarrest. Zijn proces gaat verder op 14, 16 en 19 december. Op een van de inhoudelijke zittingen zal ook zijn neef Ridouan door de rechtbank worden gehoord.||https://www.volkskrant.nl/nieuws-achtergrond/raadsman-van-neef-ridouan-t-advocaat-weski-fungeerde-als-boodschapper-voor-marengo-hoofdverdachte~b82104d9/
2022-09-27||Overwinning Meloni moet les zijn voor Europese middenpartijen: kiezers willen toekomstperspectief||De overwinning van Giorgia Meloni zondag in Italië kan gezien worden als een zegen voor radicaal-rechts in Europa. Een – eveneens pijnlijk en confronterend – alternatief is om de verkiezingsuitslag te lezen als uiting van fundamentele onvrede over de falende Italiaanse politiek. Traditionele centrumpartijen bieden al jaren geen bevredigend antwoord op prangende vraagstukken als migratie, gebrek aan banen of de kwakkelende economie en vechten elkaar liever de tent uit dan dat ze regeringsverantwoordelijkheid nemen. Door de politieke inertie kozen de Italianen in 2018 net zo makkelijk voor de populistische Vijfsterrenbeweging op links als dat ze nu voor de radicaal-rechtse Fratelli d’Italia kiezen van Meloni. De conservatieve standpunten over abortus of het homohuwelijk nemen kiezers voor lief in ruil voor een nieuw gezicht met een heldere boodschap. Over illegale migratie zijn de Italianen het aan de populistische flanken al langer eens: daar moet paal en perk aan worden gesteld. Hoewel Meloni haar uiterste best heeft gedaan om de sporen in het fascistische verleden te wissen, onfrisse elementen uit haar partij te zetten en haar euroscepsis heeft verruild voor een pragmatischer opstelling inzake steun voor Oekraïne en de Europese miljarden uit het corona herstelfonds, blijft de vraag wat Italië over zichzelf heeft afgeroepen. En vooral ook wat de implicaties zullen zijn voor de rest van de EU nu een van haar grondleggers een afslag naar radicaal rechts, nationalistisch en conservatief heeft genomen. Of hiermee de democratische grondvesten van de EU verder worden aangetast – na de recente overwinning in Zweden en de ondermijning vanuit Hongarije en Polen – zal moeten blijken als Meloni haar ware gezicht toont als premier. Is ze de wolf in schaapskleren die haar critici vrezen of houdt ze de meer constructieve pragmatische lijn vast? De eerste uitdaging zal zijn om een regeringscoalitie te vormen met de radicaal-rechtse bondgenoten Silvio Berlusconi (Forza Italia) en Matteo Salvini (Lega). Gerede twijfel over de stabiliteit van samenwerking met deze gekwetste mannelijke concurrenten is op zijn plaats. De zorgwekkende conclusie na dit weekend is dat een deel van de Italiaanse kiezers liever een wankele en onzekere politieke toekomst tegemoet ziet dan doormoddert met de gevestigde orde. Hieruit zou het politieke midden in heel Europa lering moeten trekken: waarschuwen voor de gevaren van radicaal rechts is geen boodschap meer die beklijft. Kiezers willen een heldere visie op hun toekomst.||https://www.volkskrant.nl/columns-opinie/overwinning-meloni-moet-les-zijn-voor-europese-middenpartijen-kiezers-willen-toekomstperspectief~b67a005a/
2022-09-27||Wie gaat nu nog uit vrije wil in Italië wonen?||Een jaar of tien geleden logeerden we in een B&B aan een stil kanaaltje in Venetië. De eigenares complimenteerde ons met de paar zinnetjes rudimentair Italiaans die we bij wijze van gesprek over haar uitstortten (‘Siamo dall’Olanda, l’appartamento è molto bello.’) Komt door onze cursus, zeiden we. Voor als we wie weet (‘chissà’) ooit hierheen verhuizen. Mistroostig schudde ze haar hoofd. Naar Italië, vrijwillig? Zodra haar kinderen oud genoeg waren, stuurde ze ze subiet (‘subito’) naar Londen, Berlijn of Amsterdam. Weer hoofdschudden. ‘Vakantie vooruit, maar wie wil er wonen in zo’n land?’ ‘Chissà’, zei ik nog maar eens, vooral vanwege hoe dat klonk. Wat Berlusconi ook zei of uitvrat, hoe enthousiast de ene populistische dwaas na de andere ook werd onthaald, hoe onmenselijk het anti-immigratiebeleid onder Salvini ook werd, hoe hoog de vuilnishopen ook groeiden in Napels en omgeving, hoe verstoken van iedere smaak de tv ook bleef, hoe massaal de uittocht van hoogopgeleiden ook was en hoe diep-racistisch de behandeling was die donkere spelers in de voetbalstadions ondergingen, ik slaagde er maar niet in Italië minder onweerstaanbaar te gaan vinden. Als ik er niet was, wilde ik erheen en als ik er was, wilde ik er niet meer weg. Dat Italië is nu het land van Giorgia Meloni, die dit weekend de verkiezingen won, een gebeurtenis waarbij Hilary Clinton opmerkte dat de overwinning van een vrouw hoe dan ook een stap in de goeie richting is. Laat Clinton een recent klimaatrapport analyseren en ze stelt vast dat het óók voorlopig vaker lekker weer zal zijn. Over wat Meloni nu exact is – fascist, post-fascist, een new populist of ‘hard right’ – zal nog worden gedebatteerd tot ver nadat de grens van wat normaal is weer een stuk naar rechts is opgeschoven. Podcast-ster Francesco Costa zei in The New Yorker: ‘It might not be fascist, but it’s definitely scary.’ Eng. Ongetwijfeld ten onrechte, maar bij Meloni’s voorgangers op nogal-rechts dacht ik aan een hoop, maar zelden aan ‘eng’. Berlusconi was aan de macht al een soort artefact, een wansmaakmonument. En ook nu hij wederom verkozen is, evenals zijn zoveelste vrouw (die laatste in een kiesdistrict waar ze nog nooit is geweest), hij zich op TikTok begeeft en nog altijd zijn oude kompaan Poetin blijft verdedigen, blijft enig gevoel van dreiging uit. Je ziet toch vooral een uit alle zwakke plekken van de Italiaanse samenleving samengestelde pop. Jarl van der Ploeg (oud-Italië-correspondent van deze krant) noemde Berlusconi op Radio 1 een oud circusje waar je liever niet naar kijkt, maar je moet wel. Als de regering-Berlusconi een circusje was, met vermolmde bankjes, een sombere neushoorn, een xenofobe clown en een spreekstalmeester die de trapeze-artiesten onder de rokken gluurt, dan leidt Meloni een kille kermis, met overal nostalgische onzinplaten van een Italië dat nooit heeft bestaan en botsauto’s die elkaar nooit raken, omdat ze allemaal bochtjes rechtsom maken. Verderop runt Salvini een bureaucratische draaimolen, en rechts van het griezelkabinet deelt Berlusconi gratis suikerspinnen uit aan oma’s en hun minderjarige kleindochters. Overal gezinnen. Veel kinderen. Aan het hek verzamelen de minderheden zich, zij komen er niet in. Hadden ze maar geen minderheid moeten wezen. Wie wil er op zo’n kermis rondlopen? Hoelang blijft zo’n creepy plezierterrein in bedrijf? Nog regelmatig – op regendagen: driemaal daags – fantaseer ik over emigreren naar Italië. En dan hoor ik de stem van de Venetiaanse B&B-mevrouw: ‘Naar Italië, vrijwillig?!’||https://www.volkskrant.nl/nieuws-achtergrond/wie-gaat-nu-nog-uit-vrije-wil-in-italie-wonen~b840c209/
2022-09-27||D66-klacht tegen Kamerlid Forum voor Democratie  stuit op ongemak in de Kamer||Uitgerekend de SGP, de partij die net als D66 grote waarde hecht aan het respecteren van de rechtstaat, vindt dat het handiger is als D66 ‘eerst zou overleggen wat andere partijen van de actie van Van Houwelingen vinden, in plaats van als één partij stampij te maken’, aldus het SGP-Kamerlid Chris Stoffer. ‘Dit neigt enigszins naar politieke hijgerigheid.’ Steen des aanstoots is een gefotoshopte afbeelding waarop ministers Ernst Kuipers (Volksgezondheid) en Karien van Gennip (Sociale Zaken) zogenaamd een nazivlag hijsen. Van Houwelingen deelde deze afbeelding afgelopen weekeinde via Twitter. Na de ontstane ophef verwijderde hij zijn tweet overigens ook weer, met de suggestie dat hij verkeerd begrepen zou zijn. Het ministersduo beraadt zich desondanks op juridische stappen tegen de FvD’er. Ook D66-fractievoorzitter Jan Paternotte wil het er niet bij laten zitten. Hij dient een klacht in bij de integriteitscommissie van de Tweede Kamer, die dan kan onderzoeken of een Kamerlid ‘het gezag of de waardigheid van de Kamer’ heeft aangetast. Als de integriteitscommissie de klacht gegrond verklaart, kan Van Houwelingen een schorsing van maximaal een maand krijgen opgelegd. Het grote ongemak van Kamerleden zit hem niet in het veroordelen van de actie van hun FvD-collega, want dat doen ze vrijwel allemaal. ‘Die nazi-vergelijking van Pepijn van Houwelingen was echt beneden alle maat’, benadrukt SGP’er Stoffer. Ook BBB-leider Caroline van der Plas wil dat het ‘knetterduidelijk’ is dat haar partij ‘mordicus tegen de vergelijking met nazi’s en de holocaust is’. ChristenUnie-leider Gert-Jan Segers noemt de actie ‘buiten alle fatsoensnormen’. ‘Het symbool van een regime dat verantwoordelijk was voor een totale slachting op dit continent kun je niet gebruiken tegen onze ministers.’ De worsteling van de Kamerleden draait meer om de vraag hoe ze het beste kunnen reageren op afkeurenswaardig gedrag van collega's. ‘Ik vind de klacht wel terecht, maar die kan zorgen voor nog meer zuurstof en aandacht’, zegt Laurens Dassen van Volt die vindt dat de tweet van Van Houwelingen ‘alle perken te buiten gaat’. Dat zag hij vorige week bijvoorbeeld gebeuren toen FvD-leider Thierry Baudet alle nieuwskanalen haalde, omdat het voltallige kabinet wegliep toen hij suggereerde dat minister Sigrid Kaag een spion zou zijn. Een eerdere klacht bij de integriteitscommissie over Baudet leidde tot ‘niks’. Maar het grootste risico van de stap naar een integriteitscommissie is misschien nog wel dat die commissie straks ‘overladen dreigt te worden door verzoeken van 150 individuele Kamerleden die klachten willen indienen over elkaar’, zegt Dassen. Zowel bij Volt als de BBB vragen ze zich af wat zoiets doet met het vertrouwen van burgers in de politiek. ‘Het beeld kan ontstaan dat wij elkaar steeds in de haren vliegen, terwijl mensen buiten door het ijs zakken vanwege de dure boodschappen en hoge energierekening’, aldus Dassen. ‘Als Kamerleden elkaar de maat gaan nemen, is het bovendien goed om soms ook eerst naar zichzelf in de spiegel te kijken’, vindt BBB-leider Van der Plas. D66-fractievoorzitter Paternotte noemde PVV-leider Geert Wilders vorige week tijdens de Algemene Politieke Beschouwingen bijvoorbeeld nog ‘de bedrijfspoedel van Poetin’. Dat is natuurlijk niet hetzelfde als een nazi-vergelijking, vinden ze bij BBB, maar het draagt allemaal niet bij aan nette omgangvormen in de Kamer. Paternotte zet zijn klacht toch door, omdat hij vindt dat Van Houwelingen met zijn tweet de veiligheid van beide ministers in gevaar brengt. CU-leider Segers valt hem daarin bij: ‘Ik kan mij goed voorstellen dat dit reden is voor een klacht. Het is legitiem om daar de juiste middelen voor te zoeken.’ Donderdag debatteert de Kamer verder over de aanscherping van de gedragsregels voor Kamerleden. Wat Paternotte en Segers betreft wordt in het Reglement van Orde voortaan in elk geval opgenomen dat Kamerleden tijdens debatten ‘geen persoon mogen bedreigen’. De nazi-vergelijking van Van Houwelingen valt daar in elk geval niet onder, omdat die niet in het Kamergebouw, maar daarbuiten plaatsvond.||https://www.volkskrant.nl/nieuws-achtergrond/d66-klacht-tegen-kamerlid-forum-voor-democratie-stuit-op-ongemak-in-de-kamer~b0f26119/
2022-09-27||Unilever moet op zoek naar een nieuwe ceo. Grijpt die straks wél naar het mes?||Als de koers van een aandeel omhoogschiet als blijkt dat de ceo vertrekt, rijst altijd het vermoeden dat het om een opgelegd afscheid gaat, of minstens onder lichte dwang. Maar niet bij Unilever, denkt Fernand de Boer, analist bij de Belgische zakenbank Degroof Petercam. Maandag maakte het levensmiddelenconcern voorbeurs bekend dat Alan Jope het eind 2023 voor gezien houdt, waarna de koers met 1,7 procent steeg. ‘Het feit dat Jope nog zo lang aanblijft, duidt erop dat het zijn eigen beslissing was om te stoppen’, licht De Boer toe. ‘Dat Unilever nog een opvolger moet zoeken, geeft aan dat ook de onderneming verrast was.’ Jope zal zich tot zijn laatste werkdag ‘volledig blijven concentreren op de gedisciplineerde uitvoering van onze strategie’, zei de Schotse ceo. Over die strategie was het afgelopen jaar veel te doen. De relatie tussen Jope en een deel van de aandeelhouders raakte in die periode danig gebrouilleerd. Het concern, bekend van merken als Dove, Ben & Jerry’s en Knorr, was op de beurs achtergebleven in vergelijking met sectorgenoten als Danone en Nestlé. Unilever zou te weinig investeren in innovatie en te veel aandacht besteden aan duurzaamheid. Volgens de Britse fondsbeheerder en grootaandeelhouder Terry Smith was het bedrijf ‘de kluts kwijt’. Het ging van kwaad naar erger toen Jope begin dit jaar probeerde om de consumententak van farmaceut GlaxoSmithKline (GSK) in te lijven. Dat had met 60 miljard euro de grootste overname uit de geschiedenis van Unilever moeten zijn, maar beleggers en analisten zagen er niets in. Volgens de Amerikaanse zakenbank Bernstein zou de deal 12 miljard euro aan aandeelhouderswaarde vernietigen. Zover kwam het niet. GSK wees het bod af en Unilever staakte de overnamepoging. Activistische beleggers hopen dat de volgende ceo hardere keuzes maakt dan Jope, en dat die sneller en grootschaliger afscheid durft te nemen van bepaalde activiteiten. Er zit intrinsiek meer aandeelhouderswaarde in Unilever dan eruit komt, menen activistische beleggers. Een van hen is Nelson Peltz, de 80-jarige Amerikaanse miljardair die begin dit jaar een belang van 1,5 procent in Unilever nam. Twee maanden geleden veroverde hij er ook een zetel in de raad van commissarissen. Eerder al dwong Peltz met zijn beursvehikel Trian giganten zoals Pepsico en Procter & Gamble tot ingrijpende transformaties, waaronder het verkopen van onderdelen. De logica daarachter is dat de onderdelen van het concern apart meer waard zijn dan het geheel. Toen Bloomberg die oefening deed in februari, stelde het persagentschap vast dat de waarde van Unilevers consumententak en voedingstak samengeteld uitkwam op 175 miljard euro, terwijl de effectieve beurswaarde ervan bleef steken op 142 miljard. Een opsplitsing zou dus waarde creëren voor de aandeelhouder. Zo’n drastische opsplitsing wilde Jope niet aan. Kort na het GSK-debacle kwam hij wel met een nieuwe strategie. Sinds april werkt Unilever met vijf bedrijfsonderdelen: schoonheid, persoonlijke verzorging, huishoudelijke producten, voeding en ijs. Dat maakt het in theorie wel makkelijker om straks divisies te verkopen. Analist Dea Shehu van de Belgische bank KBC sluit niet uit dat er nog enkele onderdelen worden afgestoten, maar een splitsing ligt volgens haar minder voor de hand. Jope heeft er al op gewezen dat dit zou leiden tot extra belastingen, stipt ze aan. ‘De activiteiten die op de schop kunnen gaan, staan nogal goedkoop in de boeken, terwijl ze de voorbije jaren een pak meer waard zijn geworden. Bij een verkoop zullen daardoor extra belastingen moeten worden betaald.’ Sowieso vindt Shehu de timing ongelukkig voor een mogelijke splitsing, ‘gezien de tegenvallende verkoop, hoge inflatie en de toenemende concurrentie van huismerken’. De vraag is ook hoeveel waarde zo’n opsplitsing überhaupt creëert, stelt De Boer. ‘Je kunt een divisie als persoonlijke verzorging wel vergelijken met die van de hoogst gewaardeerde concurrent, maar die laatste heeft ook hogere groei en grotere winstmarges laten zien. Afsplitsen alleen zal dus niet de verhoopte waarde creëren.’ Unilever doet het sinds de strategie-update op de beurs relatief beter zijn concurrenten, merkt De Boer nog op. ‘Jope heeft de voorbije jaren veel kritiek gehad van aandeelhouders, maar sinds het afblazen van de overname van de consumententak van GSK en de strategie-update is die voor een stuk weggevallen. Jope heeft een andere structuur neergezet, die moet leiden tot snellere groei en meer winst. We zullen het komende jaar moeten zien hoe succesvol die in werkelijkheid is.’||https://www.volkskrant.nl/economie/unilever-moet-op-zoek-naar-een-nieuwe-ceo-grijpt-die-straks-wel-naar-het-mes~b8c8225f/
2022-09-27||Polen stoken op steenkool, maar die ligt in Rusland: ‘We bevriezen of we stikken’||Marcin Górski (41), gekleed in een herfstig corduroypak, staat in de tuin van zijn moeder en zoekt naar steenkool. Hij scrolt op zijn telefoon door het aanbod van de Poolse Mijngroep (PGG), zijn duim vliegt langs foto’s van kolenbrokken. Allemaal ‘niet beschikbaar’. Voor de winter heeft zijn moeder, die in een klein vrijstaand huisje in de Warschause voorstad Piastów woont, twee ton kolen nodig. Zijn 67-jarige moeder is kankerpatiënt en slecht ter been. Górski helpt haar met alles. Op de plek waar hij de kolen altijd opslaat, is nog geen zwart brokje te bekennen. Hij belt naar PGG. ‘Goedendag! Heeft u nog steenkool?’ ‘U moet op de website kijken’, antwoordt de stem aan de andere kant. Górski grijpt naar zijn arbeiderspet en zucht. ‘Er zou in Polen oneindig veel steenkool zijn. En nu is het niet te krijgen. Ik begrijp er niets van.’ Polen kampt met een kolentekort. Prijzen gaan door het dak. Een ton kolen kost zo’n vier keer meer dan een jaar geleden: tussen de 3.000 en de 4.000 zloty (630 tot 840 euro). Een gemiddeld huis heeft circa vier ton steenkool nodig. Staatsbedrijven als PGG verkopen hun kolen voor een lagere prijs (1.500 zloty), maar kunnen niet aan de grote vraag voldoen. De telefoonlijnen zijn constant bezet, de virtuele schappen op de websites leeg. In augustus stonden er files voor kolenmijnen. Polen die hun voorraad voor komende winter nog moeten inslaan, zijn ten einde raad. Maar liefst 3,8 miljoen Poolse huishoudens, eenderde van het totaal, stookt met kolen. Jaarlijks komt dat neer op 10 miljoen ton steenkool, 87 procent van het totale verbruik door huishoudens in de EU. Polen staat niet enkel te boek als een grote consument van kolen, het is met een jaarlijkse productie van 50 miljoen ton tevens de grootste producent van steenkool in de EU. Górski is niet de enige die zich achter zijn oren krabt: hoe kan dit? Achter het tekort schuilt ijzeren logica. Veel steenkool waarmee de Polen ’s winters stoken, komt namelijk niet uit eigen land. Ruim 40 procent van de steenkool voor huishoudens wordt uit Rusland geïmporteerd. Die kolen zijn geschikter voor kolenkachels en goedkoper bovendien. Poolse steenkool gaat naar de industrie en energiecentrales: meer dan 70 procent van de elektriciteit in Polen wordt opgewekt met steenkool. Een fractie wordt geëxporteerd, recentelijk nog naar Oekraïne, als steun. Maar op Russische steenkool zit nu een embargo. Sinds het begin van de oorlog in Oekraïne is de Poolse regering groot voorstander van de sancties tegen Rusland: hoe sneller, hoe beter – en dat blijft niet bij woorden. Terwijl EU-sancties op steenkool pas vorige maand in werking traden, deed Polen het product al in april in de ban. Het gevolg was dat importeurs geen tijd hadden om reserves aan te leggen. In 2021 importeerde Polen ruim 8 miljoen ton kolen uit Rusland, dit voorjaar stokte dat op 2,5 miljoen ton. ‘Er is een tekort van 5,5 miljoen ton steenkool. De mijnindustrie kan dat niet bijbenen’, zegt Aleksandra Gawlikowska-Fyk, analist bij de denktank Forum Energii. Nieuwe import komt langzaam op gang en het is al september, de winter staat voor de deur. Het tekort stuwt de prijzen op. Huishoudens kunnen weliswaar eenmalig 3.000 zloty steun ontvangen, maar vanwege de stijgende prijzen is dat inmiddels al te weinig voor een ton kolen en, zeggen critici, de overheidssteun drijft de prijzen alleen maar verder omhoog. Lange tijd was er volgens de Poolse regering geen wolkje aan de lucht. Energieminister Anna Moskwa kwam daar onlangs op terug in een interview op televisiezender Polsat. De regering heeft nooit beweerd dat de Poolse steenkool genoeg is voor alle huishoudens, stelde ze. Volgens haar kan nieuwe import het tekort oplossen, maar de kolen kunnen wel duurder worden, gaf ze toe. In een ander interview suggereerde ze dat 17 graden een ‘gezonde’ temperatuur is voor Poolse huiskamers. De regering wil vooral geen onrust. Met verkiezingen in 2023 komt een energiecrisis zeer ongelegen. ‘De regering doet wat ze kan’, zei een parlementariër van regeringspartij Recht en Rechtvaardigheid deze week op tv, nadat ze insinueerde dat berichten over kolentekorten ‘Russische propaganda’ zijn. ‘Geen paniek.’ Die boodschap is bij consumenten niet aangekomen. ‘Ik heb nauwelijks tijd om te slapen’, zegt een 47-jarige steenkoolhandelaar, ook met de naam Marcin, in het plaatsje Otwock. Op het terrein naast het kantoortje liggen bergjes steenkool. Veel heeft hij niet meer. Een zak van twintig kilo kost 102 zloty. ‘Vorig jaar was het 37 zloty per zak’, klaagt een oude vrouw op de parkeerplaats. Ze loopt snel naar haar auto, het is guur buiten: pogoda pod psem in het Pools, ‘weer onder de hond’. Zo’n 400 kilometer van de hoofdstad ligt Silezië, het hartland van de Poolse mijnbouw. Ook daar zijn kolen geen garantie, vertelt de 35-jarige Katarzyna aan de telefoon. Ze woont met haar gepensioneerde ouders zowat naast een steenkoolmijn in het stadje Jaworzno, maar dat helpt weinig. Al sinds juli probeert ze tevergeefs kolen te kopen via de website van staatsbedrijf PGG. Gasleidingen zijn er niet in de wijk waar zij woont. ‘Mensen hier beginnen nu al hout en afval te verzamelen zodat ze iets hebben om te verbranden. Maar dat is heel slecht voor de lucht. We vriezen dood of we stikken.’ Die angst is terecht, zegt Piotr Siergiej van het Poolse Smogalarm (PAS), een ngo die zich tegen luchtvervuiling strijdt. In sommige Poolse plaatsen is de luchtkwaliteit ’s winters slechter dan in Indiase miljoensteden. Afgelopen jaren ging het dankzij plaatselijke wetgeving en hogere eisen voor kachels en steenkool juist de goede kant op. Maar om het kolentekort tegen te gaan heeft de regering de kwaliteitseisen voor steenkool nu twee jaar opgeschort, zodat ook meer vervuilende kolen de markt voor huishoudens op kunnen, zegt Siergiej. Om nog maar te zwijgen van mensen die straks van alles gaan verbranden om warm te blijven. ‘We krijgen nu al meldingen van vuilnis dat verdwijnt: plastic, papier, oude meubels, autobanden. Vuilnismannen halen veel minder op dan vorig jaar.’ De tragiek is dat de Poolse maatschappij zich afgelopen tien jaar bewuster is geworden van de ernstige gezondheidsschade van smog, die iedere winter vele levens kost. ‘Mensen weten nu dat het ze schaadt, maar worden alsnog gedwongen slechte kolen, hout en afval te stoken.’ Pleitbezorgers van duurzame energie vrezen dat Polen komende winters teruggaat in de tijd. Ondanks zijn steenkoolreputatie spant het land zich wel degelijk in voor de energietransitie, bijvoorbeeld met subsidieprogramma’s voor zonnepanelen, gaskachels en warmtepompen. Dit jaar is er zelfs een run op warmtepompen, vertelt Gawlikowska-Fyk van Forum Energii. ‘Er zijn er 72 procent meer verkocht dan in 2021.’ Angst voor gastekorten speelt hierbij een rol, maar het enthousiasme voor schonere verwarmingsbronnen groeit al jaren in Polen, zegt Gawlikowska-Fyk. ‘Hoewel een warmtepomp helaas niet voor iedereen is weggelegd.’ Voor Polen met een kleine beurs betekent het kolentekort gewoonweg crisis. Het aantal huishoudens dat in de acute financiële problemen raakt door de kolenprijzen, wordt geschat op 600 duizend. Ook voor Górski en zijn moeder zit energietransitie er voorlopig niet in. Hij laat de kachel zien, een oud apparaat waar rode buizen uitlopen die zich als een klimop door het huis verspreiden. ‘Als we dit vervangen, moet meteen alles eruit. Dat zou duizenden zloty’s kosten.’ Veel huizen in voorstad Piastów stoken op kool. ‘In de winter staan de tranen in je ogen.’ Ondertussen gaat hij door met pogingen online steenkool te kopen. ‘Iedere dinsdag en donderdag, om twee uur, als de webwinkel opengaat.’ De online verkoop moet volgens kolenbedrijven misbruik tegengaan, zoals doorverkopen tegen woekerprijzen. Kopers moeten persoonlijke informatie achterlaten, zoals hun ID-nummer en het certificaat van hun kachel, om te voorkomen dat mensen meer kopen dan is toegestaan. Enkele minuten nadat Górski online is gegaan, is er al geen steenkool meer te vinden. Op Facebook duiken tussenpersonen op, die claimen het systeem te hebben doorgrond en aanbieden om kolen te kopen. Tegen betaling uiteraard. Zo iemand is Dominik, volgens zijn profielfoto een jongeman met flaporen. ‘Ik stop kolen in je mandje 500 zl’, antwoordt hij op een privébericht. Daarvoor heeft hij ‘login wachtwoord’ nodig. Er is haast bij, want op zijn lijst met twintig klanten voor vandaag is net een plekje vrijgekomen. Dat 500 zloty op een totaalbedrag van 4.500 nogal bont is als commissie, gaat er bij Dominik niet in: ‘500 zloty voor de service’. Krzysztof Niewiadomski, een 25-jarige ict’er uit Warschau, maakte een handleiding voor het online kopen van steenkool. Hij heeft al ‘enkele duizenden’ gidsen (à 50 zloty) verkocht, zegt hij aan de telefoon. ‘Het probleem is dat iedereen tegelijk steenkool probeert te kopen. Dat lukt niet, net als in een echte winkel.’ Zijn gids helpt mensen vooraan in de digitale rij te belanden. Maar het probleem blijft hetzelfde, stelt Niewiadomski. ‘Er is gewoon geen steenkool. Vorige week dinsdag verwerkte de website zesduizend orders, maar er waren honderdduizenden pogingen.’ ‘Ik weet niet wat ik ga doen als het niet lukt’, zegt Górski. ‘Ik zou wel 5.000 zloty voor een ton betalen als het moet. Maar het is er gewoon niet.’ Er is nog tijd, zegt hij. Het zonnetje breekt door. ‘Het is nu ’s nachts een graad of tien. Dat is nog te doen.’ Dit artikel kwam tot stand op basis van gesprekken met meerdere verkopers en consumenten van steenkool rondom Warschau en elders in Polen. Niet iedereen wilde met zijn of haar volledige naam in de krant. De volledige namen zijn bij de redactie bekend. Staatsbedrijf PGG geeft geen antwoord op vragen van de Volkskrant.||https://www.volkskrant.nl/nieuws-achtergrond/polen-stoken-op-steenkool-maar-die-ligt-in-rusland-we-bevriezen-of-we-stikken~b6d1aaf4/
2022-09-27||Geen oorlog meer zonder raketten. Geen raketten zonder de maker van de V2, Wernher von Braun||Als je ouder wordt, krijg je soms de behoefte iets te ondernemen, zoals je dat ook in je jeugd hebt gedaan. Zo vormde zich het idee om weer eens te reizen met geen ander doel ‘dan op weg te gaan en maar te zien waar je uitkomt’. We gooiden wat koffers in de achterbak, verzamelden oude wegenkaarten en hadden slechts een vaag gevoel van richting en bestemming. Het enige uitgangspunt: ergens naar toe gaan waar we niet eerder waren geweest. Derhalve belandden we de eerste dag min of meer per ongeluk op een vliegveldje nabij Norddeich, waar een Pipercup met enige regelmaat natuurliefhebbers naar het Duitse Waddeneiland Juist brengt. Daar verbleven wij enige dagen in een duinlandschap dat, qua schoonheid, kan wedijveren met dat van Vlieland en Schiermonnikoog. Vervolgens ging het naar Lübeck, waar we achteloos de beroemde dom binnenliepen, precies op het moment dat de generale repetitie begon van Bachs Messe in B mineur. Het was moeilijk de ogen droog te houden en wij waren niet de enigen. Toen de zangers na afloop in hun gewone kloffie de kerk verlieten, werden zij op straat begeleid met applaus. We namen de veerboot naar Ystad, wat ons eraan herinnerde dat IJ in het West-Fries ‘water’ betekent. We kwamen terecht op Gotland, waar de Zweedse regering in verband met de Russische dreiging extra militairen naartoe heeft gestuurd, maar waar je uren kunt fietsen zonder dat je iemand tegenkomt. In Stockholm, een van de mooiste steden van Europa, bezochten we het Nobelprijsmuseum en stond ik ineens voor de vitrine van Linus Pauling, die – naar ik meen – de enige is die de Nobelprijs twee keer heeft gekregen. Ik heb hem ooit (samen met Rob Sijmons) mogen interviewen en ik herinner mij dat hij ook tijdens het interview vitaminen slikte, omdat hij ervan overtuigd was dat je daardoor ouder wordt. Ik zie nog zijn gezicht voor me, toen Rob zei dat je die vitaminen toch gewoon weer uitpiste. Linus Pauling is, desondanks of dankzij, 93 jaar geworden. Wie reist op de bonnefooi komt op de vreemdste plekken. Zo reden wij in Denemarken langs een verlaten, kilometerlang strand, waar je geacht wordt met je auto naar de vloedlijn te rijden als je wilt zwemmen. Ik wist niet dat zulke plekken nog bestaan in Europa en ik begrijp nog minder waarom mensen elk jaar naar de Côte d’Azur verlangen. Onvergetelijk was ons bezoek aan Peenemünde, nog zo’n molensteen in de Duitse geschiedenis. Ook daar waren we nooit geweest. Peenemünde is ‘the home of the V2’, de raket die Wernher von Braun voor nazi-Duitsland hielp ontwikkelen en die in Londen nogal wat verwoestingen heeft aangericht. Von Braun werd aan het eind van de oorlog door de Amerikanen ‘ontvoerd’ en maakte carrière als het brein achter het Amerikaanse ruimtevaartprogramma. Zelf zei hij dat hij in Peenemünde alleen maar ‘wetenschappelijk onderzoek’ had gedaan. Van Adolf Hitler tot John Kennedy – Von Braun heeft ze allemaal een hand gegeven. Oudere lezers herinneren zich misschien nog het lied Wernher von Braun van Tom Lehrer met de onsterfelijke regels: ‘Once the rockets are up/ Who cares where they come down?/ That’s not my department/ Says Wernher von Braun.’ Het lijkt me het motto van veel Russische bombardementen op Oekraïne. Nog altijd is veel rakettechnologie gebaseerd op de ideeën van Wernher von Braun. De Russische Scud bijvoorbeeld, waarmee Saddam Hussein de omliggende landen schrik aanjoeg, schijnt nog het meest op de V2 te lijken, maar ook de Amerikaanse Himars-systemen die de Russen in Oekraïne moeten tegenhouden, hebben het een en ander aan Wernher von Braun te danken. Geen oorlog meer zonder raketten en geen raketten zonder Von Braun. Tegenwoordig is de raketfabriek van Peenemünde ingericht als een museum, waar de geschiedenis van de V1 en de V2 is gereconstrueerd. De V1 is een soort vliegtuigje dat vanaf een oplopende baan werd gelanceerd, de V2 is de eerste in serie geproduceerde raket. Als je het museum nadert, zie je hem in de verte al staan: een exacte replica van de V2. Hij lijkt inderdaad sprekend op de raket uit Kuifje naar de Maan. Ook striptekenaar Hergé heeft zich door Wernher von Braun laten inspireren. De fabriek is verschillende malen getroffen door geallieerde bombardementen, maar nooit helemaal vernietigd. De restanten vormen nu een van de aangrijpendste industriële monumenten uit de Europese geschiedenis. Hier werkten duizenden dwangarbeiders, hier kwamen duizenden dwangarbeiders om het leven. Dit is geen ‘schuldig landschap’, zoals Armando het noemde, maar een schuldig gebouw. Begin dit jaar gaf Jaap van Zweden met het New York Philharmonic een concert in de ruimte waar ooit de raketturbines werden getest. Voor hem klonk een lang applaus.||https://www.volkskrant.nl/columns-opinie/geen-oorlog-meer-zonder-raketten-geen-raketten-zonder-de-maker-van-de-v2-wernher-von-braun~bfbad94c/
2022-09-27||Gemeente Westerwolde wil contract aanmeldcentrum openbreken nu overlast Ter Apel voortduurt||Een motie die Velema opdraagt opnieuw te onderhandelen, ligt woensdag ter stemming voor in de gemeenteraad en wordt waarschijnlijk vrijwel unaniem aangenomen. De raad wil dat de burgemeester steviger voorwaarden bedingt bij het COA. Slaagt die organisatie er niet in om de situatie binnen afzienbare tijd te verbeteren, dan overwegen de partijen een gang naar de rechter om het contract te laten ontbinden. ‘De afgelopen tijd is veel aandacht uitgegaan naar de mensen die buiten moesten slapen. Dat is terecht, maar daardoor is de overlast die het dorp ondervindt naar de achtergrond verdwenen’, zegt Marco Visscher van Gemeentebelangen Westerwolde, initiatiefnemer van de motie. ‘Dit weekend heeft iemand die uit het complex was gezet bij veel auto’s de voorruiten ingeslagen. Dat was voor ons de druppel.’ Het COA houdt zich niet aan de afspraken in de huidige overeenkomst, zeggen de indieners van de motie. Zo is het maximum van 2.000 vluchtelingen meer dan eens overschreden, zijn er paviljoens neergezet zonder toestemming van de gemeente en verbleven de vluchtelingen in de zomer buiten op openbaar terrein, in onmenselijke omstandigheden. Het COA wil nog niet reageren, omdat de gemeenteraad woensdagavond pas over de motie stemt. Westerwolde kan het contract niet zomaar opzeggen. Daarvoor zou de gemeente eerst een bemiddelingstraject in moeten, om de aanvullende eisen te bespreken. In de nieuwe overeenkomst moeten onder meer preventieve maatregelen komen om de overlast te beperken. Ook eisen de partijen dat binnen een jaar drie nieuwe aanmeldcentra verspreid over het land worden geopend. Pogingen daartoe worden al langer ondernomen, tot dusver zonder enig succes. Het beoogde tweede aanmeldcentrum in Bant is sinds anderhalve week van de baan. ‘Daar was het gebrek aan draagvlak de reden om niet door te zetten’, zegt Visscher. ‘Dat is bij ons inmiddels ook een probleem, vooral door een kleine groep overlastgevers.’ Toch houdt Visscher goede hoop. ‘De problemen in Ter Apel bepalen nu het negatieve beeld van asielzoekers, terwijl dat helemaal niet nodig is. Wij zijn ook voor goede opvang, maar wel binnen de afspraken. Als meer gemeenten hun verantwoordelijkheid nemen, zullen de problemen ook voorbij zijn.’||https://www.volkskrant.nl/nieuws-achtergrond/gemeente-westerwolde-wil-contract-aanmeldcentrum-openbreken-nu-overlast-ter-apel-voortduurt~be14dadc/
2022-09-27||Volkskrant-illustrator Jip van den Toorn wint Inktspotprijs voor beste politieke tekening||Dit jaar stuurden 43 tekenaars in totaal 129 inzendingen in voor de Inktspotprijs, die in 1994 voor het eerst werd georganiseerd en uitgereikt. De winnende tekening van Jip van den Toorn stond in mei dit jaar in de Volkskrant.  ‘De tekenaar weet op doeltreffende en humoristische wijze het hypocriete gedrag van de milieubewuste mens te hekelen’, aldus juryvoorzitter Lotte Jensen. ‘De kleuren zijn fris, de vorm uiterst doeltreffend. Wie deze fraaie tekening ziet, moet lachen, maar kijkt tegelijkertijd in de spiegel.’ Jip van den Toorn (29) is de jongste cartoonist van de Volkskrant. Elke zaterdag staat er een beeldcolumn van haar op de opiniepagina. In november verschijnt haar boek Crisis!. Alle inzendingen voor de Inktspotprijs zijn vanaf deze week te zien in een tentoonstelling die gelijktijdig wordt georganiseerd in het Ton Smitshuis in Eindhoven en in de centrale bibliotheken van Amsterdam en Den Haag. In 2023 gaat de expositie Inktspot! door naar andere steden.||https://www.volkskrant.nl/cultuur-media/volkskrant-illustrator-jip-van-den-toorn-wint-inktspotprijs-voor-beste-politieke-tekening~b749b566/
2022-09-27||Ook na Carlsens uitleg over vermeend bedrog van Niemann blijft schaaksoap welles-nietesspel||Het was allerminst de beslissende zet naar schaakmat, de verklaring maandagavond laat van wereldkampioen Magnus Carlsen over het mogelijke bedrog van de jonge Amerikaanse grootmeester Hans Niemann. De schaakwereld had er met grote spanning naar uitgekeken, maar de Noor leverde niet het onweerlegbare bewijs. De rel lijkt te verzanden in een patstelling. Carlsen is ervan overtuigd dat zijn opponent vals speelt en kondigt aan nooit meer tegenover hem te zullen plaatsnemen. Maar hij schrijft ook dat hij niet het achterste van zijn tong kan laten zien en dat hij ‘de uitdrukkelijke toestemming nodig heeft van Niemann om vrijuit te kunnen spreken’. Mogelijk speelt het waarborgen van privacy en de vrees voor juridische stappen na verdergaande beschuldigingen een rol. Het belastend materiaal dat Carlsen opvoert in zijn verklaring is beperkt. In de door hem verloren partij tijdens het toernooi om de Sinquefield Cup, op 4 september in Saint Louis, bespeurde hij dat zijn tegenstander tijdens kritieke momenten ‘niet gespannen was of zelfs niet volledig geconcentreerd, terwijl hij mij met zwart wegspeelde op een manier waarvan ik denk dat daar maar een handvol spelers toe in staat is’. Hij vertrouwde hem toch al voor geen cent, hij had nog overwogen zich terug te trekken, toen de Amerikaan op het laatste moment aan het deelnemersveld werd toegevoegd. Volgens Carlsen maakt zijn kwelgeest een ongebruikelijke progressie door, in anderhalf jaar schroefde hij zijn rating op van 2.500 naar bijna 2.700. Na het verlies verliet de wereldkampioen het toernooi alsnog, met een impliciete beschuldiging over vals spel: een filmpje van voetbaltrainer José Mourinho die zegt dat hij als hij spreekt in grote problemen komt. Begin vorige week gaf hij bij een online-confrontatie met Niemann tijdens de Julius Baer Generation Cup er al na één zet de brui aan; hij won het toernooi vervolgens wel. Afgelopen vrijdag drong de internationale schaakbond Fide er bij hem op aan zijn gedrag toe te lichten. ‘De wereldkampioen heeft een morele verantwoordelijkheid die past bij zijn status. Zijn acties hebben impact op de reputatie van collega’s, op de sportieve resultaten en kunnen mogelijk onze sport beschadigen.’ De meningen blijven maar verdeeld. Carlsen is er zeker van dat Niemann (19) meer vals speelde dat hij tot dusver toegaf. De Amerikaan bekende eerder dat hij op 12- en 16-jarige leeftijd door het online-schaakplatform chess.com is betrapt op onreglementair spel. Na het incident in Saint Louis suggereerde de organisatie ook dat hij met zijn bekentenis niet de volledige waarheid had gesproken en nodigde hem uit volledig opening van zaken te geven. Saillant is dat chess.com op het punt staat de Play Magnus Group voor 85 miljoen euro over te nemen, het internetpodium dat de wereldkampioen zelf oprichtte. Aan de andere kant is er een onderzoek van een Amerikaanse expert in het traceren van misleiding in het schaken. Kenneth Regan analyseerde de partijen van Niemann in de afgelopen twee jaar. Zijn conclusie: er is niks verdachts aan. Soms speelde hij goed, soms niet. De twee hoogst geplaatste Nederlandse grootmeesters, Jorden van Foreest en Anish Giri, die beiden meerdere keren tegenover Niemann hebben gezeten, kiezen ervoor liever geen reactie op de jongste ontwikkelingen te geven. Giri zei vorige week alleen dat de Amerikaan tegen hem elke keer beroerd speelde. In zijn verklaring noemt Carlsen valsspelen bij het schaken een groot probleem en een ‘existentiële bedreiging voor het spel’. Hij vraagt toernooien om betere veiligheidsmaatregelen en methoden voor het opsporen van bedrog. In een reactie meldt het Tata Steel Chess Tournament, waar de Noor een graag geziene gast is, de huidige regels tegen het licht te zullen houden. ‘Waar nodig scherpen we ze aan.’ De organisatie kijkt daarbij naar maatregelen die andere toernooien nemen. Zo besloot de Sinquefield Cup na het opstappen van de wereldkampioen voortaan zetten op het bord met 15 minuten vertraging door te geven. Wat er mogelijk gaat veranderen, zal in de aanloop naar het toernooi, dat half januari in Wijk aan Zee begint, worden prijsgegeven. Controle is er al. Tijdens de grotere wedstrijden moeten schakers door metaaldetectoren. Ze mogen geen mobiele telefoons meenemen. Menigeen wordt lijfelijk gescand op de aanwezigheid van zendertjes. Techniek maakt fraude mogelijk. Schakers wijzen op het bestaan van apparaten die signalen uitzenden en in sokken kunnen worden verborgen. Via huidkleurige oortjes kan ongemerkt contact met secondanten buiten de zaal tot stand komen. Volgens Jeroen Bosch, coördinator topschaak en talentontwikkeling bij de Nederlandse schaakbond KNSB, valt er zeker bij de kleinere wedstrijden nog aan toezicht te winnen. ‘De organisaties van die evenementen hebben simpelweg de budgetten niet om opsporingsapparatuur in te zetten. Je hebt dan meestal te maken met heel veel deelnemers. Op de belangrijke toernooien, met de grote namen, zijn juist minder spelers, maar is er veel meer geld beschikbaar.’ De kans op bedrog is er juist misschien wel kleiner. Bosch: ‘Ik geloof dat niemand uit de top-10 het risico neemt. Je hebt zoveel te verliezen als het uitkomt.’ Online is gesjoemel niet uitzonderlijk. Zo komen na wedstrijden die de Nederlandse bond organiseert geregeld meldingen binnen over verdacht spel. Chess.com claimt op basis van algoritmes te kunnen vaststellen dat iemand een ongebruikelijk hoog niveau haalt door telkens de volgens computerprogramma’s beste zet te kiezen, en dat ook nog eens zonder lang te hoeven nadenken. Volgens Bosch gaat het meestal om kinderen. ‘We gaan er voorzichtig mee om. We waarschuwen ze wel, maar maken hun namen niet bekend.’ Fraude kan ook bestaan uit het aanmaken van verschillende accounts, waardoor anderen uit jouw naam kunnen spelen. Op meer prestigieuze confrontaties op internet, met prijzengeld, is de plaatsing van twee camera’s in de kamer verplicht; een is gericht op de speler, de ander biedt een overzicht van het vertrek. Er is ook controle op het wisselen van tabbladen op de computer. Waterdicht is het niet. Bij NK’s online stuurt de schaakbond voor de zekerheid arbiters naar het huis van de finalisten.||https://www.volkskrant.nl/sport/ook-na-carlsens-uitleg-over-vermeend-bedrog-van-niemann-blijft-schaaksoap-welles-nietesspel~bd7be524/
2022-09-27||Zo populair als ‘tv-imam’ Yusuf al-Qaradawi was onder moslims, zo omstreden was hij in het Westen||Twintig jaar geleden, toen de Arabische zender Al Jazeera net bestond, was er één talkshow met miljoenen kijkers. De show heette De sharia en het leven, met de Egyptische moslimgeleerde Yusuf al-Qaradawi als middelpunt. Aan een ronde tafel sprak de sjeik urenlang en beantwoordde hij kijkersvragen over alle denkbare onderwerpen, variërend van de oorlog in de Gazastrook tot zelfbevrediging door vrouwen. Maandag overleed Qaradawi in zijn woonplaats Doha, de hoofdstad van Qatar, op 96-jarige leeftijd. Meer nog dan een religieuze autoriteit was hij een van de belangrijkste intellectuelen binnen de soennitische islam. Als tiener werd hij actief bij de Egyptische Moslimbroederschap, en hoewel hij dat lidmaatschap later afzwoer, bleef hij voor moslimbroeders over de hele wereld een spirituele vaderfiguur. Zijn fatwa’s golden als gematigd. Hij veroordeelde meisjesbesnijdenis, eerwraak en de aanslagen van 11/9. Hij sprak zich uit tegen Islamitische Staat en probeerde de Afghaanse Taliban er (tevergeefs) van te overtuigen de eeuwenoude boeddhabeelden van Bamyan te sparen. Van de geestelijke, geboren in 1926, wordt gezegd dat hij op zijn 10de de Koran uit zijn hoofd kende. Hij groeide op in een dorp in de Egyptische Nijldelta en studeerde theologie aan de al-Azhar Universiteit in Caïro. Daar kwam hij in aanraking met Hassan al-Banna, oprichter van de Moslimbroederschap. De Moslimbroeders presenteerden een antwoord op de verlokkingen (gokken, alcohol) en ‘decadentie’ van het Westen, en kregen het gedurende de hele 20ste eeuw aan de stok met de regering, te beginnen met koning Farouk I en diens opvolger, president Gamal Abdel Nasser. Qaradawi werd opgepakt, kwam vrij en vluchtte in 1961 naar Qatar, waar hij de rest van zijn leven zou blijven. Zijn naam onder moslimgeleerden vestigde hij in 1973 met het boek Fiqh al-Zakat, waarin hij een poging deed de praktijk van ‘zakat’ (de aalmoes aan de armen, een van de vijf pijlers van de islam) te hervormen. Doneren aan niet-moslims, tot dan toe taboe, achtte hij gerechtvaardigd, mits de ontvanger geen anti-islamitische ideologie aanhing. In die hervormingsagenda school zijn aantrekkingskracht voor miljoenen moslims in zowel oost als west: Qaradawi probeerde de sharia (islamitisch recht) van nieuw elan te voorzien door de leerstellingen te koppelen aan principes als wasatiyya (‘middenweg’) en taysir (‘vergemakkelijking’). Een bekend voorbeeld is zijn uitspraak over Franse openbare scholen, waar de hoofddoek in de ban werd gedaan. Gesteld voor de keuze, zei Qaradawi, mag een jonge vrouw haar hoofddoek afdoen zolang daar goed onderwijs tegenover staat. Echt beroemd werd hij met zijn talkshow bij Al Jazeera, de zender die in Qatar werd opgericht. Hij werd een voorloper onder de ‘tv-imams’, een fenomeen dat later met de komst van YouTube een hoge vlucht nam. Het kleine Golfstaatje gaf hem bovendien ruim baan om een forum voor moslimgeleerden op te richten, de International Union of Muslim Scholars, waarvan hij zelf voorzitter werd. Ook richtte hij de website IslamOnline op, een vraagbaak die nog steeds bestaat. Op het wereldtoneel zijn de reacties op Qaradawi’s optredens en boeken (hij schreef er zo’n 120) altijd gemengd geweest. Zo populair als hij was onder moslims wereldwijd, zo omstreden was zijn reputatie in het Westen. Hij uitte zich herhaaldelijk antisemitisch. De Palestijnse zelfmoordaanslagen in Israël noemde hij religieus legitiem (‘een van de hoogste vormen van jihad’). Homo’s waren ‘perverselingen’. Tijdens een preek vroeg hij God ‘alle Joodse zionisten te doden, tot de laatste man’. Over huiselijk geweld zei Qaradawi: ‘Klappen zijn niet effectief met iedere vrouw, maar wel met sommige.’ In het Midden-Oosten is hem vaak verweten dat hij het vuurtje tussen soennieten en sjiieten opstookte. Na de westerse inval in Irak (2003) schaarde hij zich vierkant achter het anti-Amerikaanse verzet. De Franse en Britse regeringen weigerden hem nadien een inreisvisum. In de Verenigde Staten was hij sinds 1999 al niet meer welkom. Wel kreeg Qaradawi op hoge leeftijd de kans terug te keren naar zijn thuisland. In het voorjaar van 2011 was president Mubarak na wekenlange protesten verdreven, en de sjeik had zich uitgesproken voor meer democratie in de regio. Hij riep op tot jihad tegen de Syrische dictator Bashar al-Assad, en moedigde de Libische opstandelingen aan hun president te doden. ‘Laat niemand deze revolutie van jullie stelen’, zei de toen 84-jarige op het Tahrir-plein in Caïro, ten overstaan van tienduizenden betogers. Zijn triomf was van korte duur: Mubaraks opvolger Mohammed Morsi (een Moslimbroeder) werd met een staatsgreep afgezet, waarna Qaradawi bij verstek ter dood werd veroordeeld. Onder de huidige president Abdel Fattah al-Sisi zijn de Moslimbroeders opnieuw volledig in de ban gedaan. Meer dan een strijd tussen oost en west belichaamde Qaradawi een strijd binnen de Arabische wereld. Veel staatshoofden in de regio vrezen de Moslimbroeders, en hebben hen tot terroristische organisatie bestempeld. In 2017 leidde dat tot een diplomatieke clash tussen (onder meer) Saoedi-Arabië, de Verenigde Arabische Emiraten en Qatar, uitmondend in een regionale boycot van Qatar en Al Jazeera. Qaradawi werd door het Saoedische koningshuis als terrorist verketterd, zijn oeuvre werd op de zwarte lijst gezet. Van die lijst is hij nooit meer verwijderd. Zijn overlijden werd maandag op zijn Twitteraccount wereldkundig gemaakt.||https://www.volkskrant.nl/mensen/zo-populair-als-tv-imam-yusuf-al-qaradawi-was-onder-moslims-zo-omstreden-was-hij-in-het-westen~be5047d9/
2022-09-27||Ook op de begrafenis van hun vermoorde premier splijt diens ultranationalisme het Japanse volk ||‘Ik was het niet altijd met Shinzo Abe eens. Hij ging te snel met zijn plan voor eerherstel voor het Japanse leger. Maar zo’n gruwelijk einde heeft hij niet verdiend en daarom sta ik hier met bloemen.’ Aan het woord is een historicus van middelbare leeftijd. Haar naam geeft ze niet, van een notitieblokje wordt ze zenuwachtig. ‘Het ligt gevoelig, iedereen kijkt als ik met een buitenlander praat.’ Met een wit rouwboeket loopt ze naar Nippon Budokan, de hoofdstedelijke evenementenhal waar op vrolijker dagen sumo-worstelwedstrijden en popconcerten worden gehouden, maar waar dinsdag witte rouwbanieren uithangen voor de in juli doodgeschoten oud-premier Shinzo Abe. Een zeldzame, maar controversiële eer voor de man wiens politiek Japan tot op het bot verdeelde. ‘Voor mij telt alleen dat Abe Japan internationaal weer op de kaart heeft gezet’, aldus de historicus. Rond lunchtijd gaat ze met vele duizenden anderen door een voor Japanse begrippen ongekend zware veiligheidscontrole: de schrik van de aanslag op Abe, tijdens een vederlicht beveiligde campagnebijeenkomst in juli, zit er nog in. Tussen ernstig kijkende herdenkers in kantoortenue pinken vrouwen in zwarte rouwjurken een traantje weg achter de voile van hun zwarte hoeden. Een enkeling draagt Abes ultranationalisme uit met de rode zonnestralen van de oude keizerlijke vlag op zijn shirt. De vlag raakte na de Tweede Wereldoorlog in onbruik door de associaties met de manier waarop het Japanse leger huishield in Azië. Dit is Abes kamp: de tegenstanders staan buiten het zicht voor het parlementsgebouw, waar enkele duizenden mensen met spreekkoren en tromgeroffel hun woede uiten. In het klein speelt dit tafereel zich dinsdag af in andere Japanse steden. Zo weerspiegelt het vaarwel voor Abe de verdeeldheid die hij bij leven opriep. Voorstanders van een militair sterker Japan dragen hem op handen, terwijl het pacifistische ingestelde deel van de natie walgt van dit nationalisme, omdat men bang is dat eerherstel voor het Japanse leger opnieuw leidt tot excessen. Sommige tegenstanders vinden de staatsbegrafenis, die bijna 12 miljoen dollar kost, gewoon geldverspilling. ‘Ik geloofde rotsvast dat je nog tien of twintig jaar als een kompas de richting voor de toekomst van Japan en de rest van de wereld zou aangeven’, aldus premier Fumio Kishida onder een reusachtige foto van Abe tijdens de officiële herdenking voor zo’n 4.300 genodigden. Ondanks Kishida’s pogingen Abe na te volgen als internationaal staatsman door woensdag met veertig staatshoofden een rondje ‘begrafenis-diplomatie’ te doen, is het eerbetoon een molensteen om de nek van de liberale premier geworden. Volgens opinieonderzoek van de Japanse krant Mainichi steunt nog slechts 29 procent van de bevolking Kishida’s beleid. Meer dan de helft is ronduit tegen de staatsbegrafenis. Snel na de moord – met een zelfgemaakt geweer werd Abe van achteren neergeschoten tijdens een slecht beveiligde campagnebijeenkomst – besloot Kishida tot een staatsbegrafenis. Het leek een handige zet om Abes conservatieve vleugel in de Liberaal Democratische Partij (LDP) aan zijn kant te krijgen. Kishida paaide ultra-nationalisten met beloftes Abes erfenis in ere te houden. Abe is de laatste telg van een politieke dynastie die streeft naar herziening van de naoorlogse constitutie. Die schrijft voor dat Japan nooit meer een normaal leger mag hebben. Abes grootvader, Nobusuke Kishi die van 1957 tot 1960 regeerde, stelde zijn leven al in dienst van dat controversiële ideaal. Toen Kishi het niet voor elkaar kreeg, kreeg kleinzoon Shinzo Abe die last op zijn schouders, maar ook onder Abe was de Japanse bevolking er niet klaar voor. Kishida’s kabinet hield geen rekening met de gevoeligheden rond Abes extreem-nationalistische gedachtegoed en drukte de staatsbegrafenis door zonder toestemming van het parlement. Tot overmaat van ramp brachten de twee dodelijke schoten op Abe een politiek schandaal aan het licht. De schutter koesterde een wrok tegen de Verenigingskerk, een Zuid-Koreaans genootschap onder leiding van de zelfverklaarde messias Sun Myung Moon. Zijn moeder zocht na de zelfmoord van haar echtgenoot troost bij deze kerk en gaf meer dan 700 duizend dollar uit aan donaties, terwijl het gezin in armoede verkeerde. De schutter koelde zijn woede op de Verenigingskerk door Abe neer te schieten. Die had de relaties met de Moon-sekte overgenomen van zijn grootvader: Kishi en Moon vonden elkaar in de jaren zestig in hun gezamenlijke communistenhaat. Daarom mocht Moon zowel een Japanse tak van de Verenigingskerk als een anti-communistisch genootschap opzetten. Nu blijkt dat niet alleen dat Abe en zijn jongere broer, een voormalig defensieminister, banden hebben met de Verenigingskerk: dat geldt voor meer dan de helft van de LDP-parlementariërs en ook andere politieke partijen maken graag gebruik van de talloze vrijwilligers die de Verenigingskerk in campagnetijd ter beschikking stelt aan bevriende politici. In ruil daarvoor krijgt de Verenigingskerk een vernisje van officiële goedkeuring door de hoogste politieke regionen. Deze relaties roepen weerstand op, omdat de Verenigingskerk berucht is om het aanzetten van gelovigen tot het kopen van peperdure prullen voor hun spirituele redding. Deze ‘spirituele verkoop’ veroorzaakte in de jaren tachtig veel sociale problemen, maar de overheid is pas net begonnen met een steunpunt voor mensen die erdoor in financiële moeilijkheden zijn gekomen. Van het schandaal rondom de Verenigingskerk tot zijn rabiaat nationalisme: door deze controverses blijft Abe een bepalende factor in de Japanse politiek, ook na zijn dood. Verbetering: In een eerdere versie van dit artikel werd de Verenigingskerk twee keer abusievelijk Herenigingskerk genoemd. Dit is gecorrigeerd.||https://www.volkskrant.nl/nieuws-achtergrond/ook-op-de-begrafenis-van-hun-vermoorde-premier-splijt-diens-ultranationalisme-het-japanse-volk~b9adc02d/
2022-09-27||De Lomboklaan in Leersum krijgt na de valwind geen beuken maar lindes terug: ‘Die zijn beter bestand tegen verdroging’||De Lomboklaan in Leersum oogt als een slecht gebit. De helft van de beuken staat nog fier overeind, van andere bomen resteren slechts stronken, al zijn er ook plekken waar zelfs die verdwenen zijn. Daar herinnert hooguit een omgewoelde cirkel in de berm nog aan de reuzen van weleer. Het geeft de ooit zo statige laan een treurige aanblik. Toch is er bijna anderhalf jaar na de verwoestende valwind ook goed nieuws te melden: de tandarts is in aantocht. Donderdag stemt de gemeenteraad van de gemeente Utrechtse Heuvelrug over een plan om het openbaar groen in het zwaarst getroffen deel van het dorp te herstellen. De kosten: circa 1,8 miljoen euro. En dat is het waard, vinden ze hier. Want met nieuwe bomen krijgt het dorp de ziel terug die het op 18 juni 2021 verloor. Die dag raasde er een waanzinnige windvlaag door de straten, waardoor takken afbraken, kruinen van hun stammen woeien en lijvige bomen piepend en krakend tegen de vlakte gingen, soms hele percelen tegelijk. Wonder boven wonder vielen er geen doden. Wel liepen circa honderd woningen schade op, sommige onherstelbaar. Ook de emotionele schade in het dorp is enorm, vertelt wethouder Anouk Haaxma, die verantwoordelijk is voor de nasleep van de valwind. Haar eigen woning liep geen schade op, maar ze zag wel hoe huizen en tuinen van anderen in puin lagen. ‘Ik kreeg allemaal appjes van bekenden’, zegt Haaxma, die namens een lokale partij in het college zit. ‘Daarop zijn we direct het dorp in gegaan om te helpen.’ ‘Het is onvoorstelbaar dat er in de natuur krachten vrij kunnen komen die in een paar tellen zoveel verwoesting aanrichten’, zegt wethouder Gerrit Boonzaaijer, die namens de SGP in het college zit. ‘Bomen lagen verspreid als mikadostokjes, huizen moesten vrij gezaagd worden en het bosperceel hier bij de Uilentoren lag helemaal plat.’ Alles bij elkaar sneuvelden in de omgeving van Leersum circa 30 duizend bomen, waarvan 1.600 langs straten en in tuinen in het dorp. Volgens Boonzaaijer is de leefomgeving van veel bewoners daardoor totaal veranderd. ‘Ik sprak mensen die op een paar hectare grond wonen’, zegt hij. ‘Die zagen hun buren nooit, omdat overal bomen stonden. Anderen hadden nooit uitzicht, maar kunnen nu Rhenen zien liggen. Het is plotseling ontzettend licht in die huizen. En warm, de afgelopen zomer.’ Er was dan ook weinig discussie in het dorp over de vraag of er bomen terug moesten komen. ‘Na een week begonnen mensen te bellen’, zegt Boonzaaijer. ‘Dan hadden ze bomen gevonden. Daar, bij die kweker. Zet ze maar terug. Ook kregen we bomen gedoneerd van omliggende gemeenten. En sportverenigingen hebben bomen bij elkaar gehockeyd en gevoetbald.’ In het minst getroffen deel van het dorp plantte de gemeente dit voorjaar al 135 nieuwe bomen. Voor de zwaarder getroffen delen, zoals de Lomboklaan, was meer regie nodig. ‘We wilden niet rücksichtslos voor elke gesneuvelde boom een nieuwe boom terugplaatsen’, zegt Boonzaaijer. Want als het halve dorp op de schop ging, dan konden ze maar beter rekening houden met de wensen van bewoners en een fenomeen als klimaatverandering. ‘We gaan bijvoorbeeld her en der de bermen verlagen, zodat we daar regenwater vast kunnen houden.’ Copijn Landschapsarchitecten kreeg de opdracht een herstelplan te maken. Daartoe inspecteerde het bureau allereerst de resterende bomen in het plangebied. Die bleken over het algemeen nog vitaal genoeg om te kunnen blijven staan. Alleen over de toestand van de beuken maakte Copijn zich zorgen. ‘Beuken hebben een oppervlakkig wortelgestel’, zegt landschapsarchitect Gerrit van Oosterom. ‘Daardoor kunnen ze slecht tegen verandering. Ze krijgen het moeilijk als het plotseling heel nat, heel droog of heel licht wordt.’ Het herstelplan voor Leersum was voor Copijn geen alledaagse opdracht. ‘We moesten voor een groot gebied een plan maken dat op de vierkante meter klopte’, zegt Van Oosterom. ‘Voor elke boom die we wilden planten moesten we kijken of dat kon met de uitritten en de kabels en leidingen die er liggen.’ Bovendien moest een aantal gevoelige keuzes worden gemaakt. Zo adviseerde Copijn om de gesneuvelde beuken in de Lomboklaan te vervangen door lindebomen. ‘Ook dat zijn klassieke bomen die behoorlijk groot kunnen worden’, zegt Van Oosterom. ‘Maar ze zijn veel beter bestand tegen verdroging.’ Het idee leverde weerstand op bij bewoners, die het liefst beuken zagen terugkeren, maar het protest ebde weg na een second opinion van een ander bureau en de belofte dat er geen lindebomen zouden komen die een plakkerige substantie afscheiden. De optie om de hele Lomboklaan in één keer te beplanten met lindebomen – waarbij de beuken die de valwind overleefd hadden alsnog tegen de vlakte zouden gaan – ging na overleg met dorpsbewoners vrij snel van tafel. Alleen aan het begin van de laan moeten een paar beuken wijken, zodat kabels en leidingen verlegd kunnen worden. Verderop worden alleen de gaten gevuld met lindebomen. De komende decennia maken de resterende beuken geleidelijk plaats voor lindes. Als de gemeenteraad het herstelplan donderdag goedkeurt, wat volgens de meeste betrokkenen geen probleem moet zijn, dan volgt een zoektocht naar een aannemer die het plan kan uitvoeren. Die zal de eerste lindebomen op de Lomboklaan vermoedelijk vanaf januari gaan planten. ‘Het grootste deel van het plan voeren we deze winter nog uit’, zegt wethouder Boonzaaijer. ‘Tenzij we vier weken de Elfstedentocht kunnen schaatsen. Dan lopen we vertraging op.’||https://www.volkskrant.nl/nieuws-achtergrond/de-lomboklaan-in-leersum-krijgt-na-de-valwind-geen-beuken-maar-lindes-terug-die-zijn-beter-bestand-tegen-verdroging~b540ba3a/
2022-09-27||Het weerbericht voor woensdag 28 september: zon en enkele buien||Het lagedrukgebied waar we al dagen mee te maken hebben, verplaatst zich langzaam in oostelijke richting. Daardoor neemt de buiigheid geleidelijk af. Woensdagochtend begint in het noorden van Nederland lokaal met dichte mist, elders komen zonnige perioden en enkele buien voor. In de middag breekt de zon overal van tijd tot tijd door, al houdt ook de kans op een enkele bui nog wel aan. De temperatuur komt uit rond 14 graden. In de nacht naar donderdag valt de wind grotendeels weg en krijgt een groot deel van het land met mist te maken. Dat kan in de ochtendspits plaatselijk hinder veroorzaken voor het verkeer. Het koelt af naar waarden van 3 graden landinwaarts en 6 tot 8 graden langs de kust. Donderdag overdag lossen mist en lage wolken langzaam op en breekt de zon door. Het is verder heel rustig herfstweer met nauwelijks wind en maxima tussen 14 en 16 graden. Met name langs de kust kan nog wel een lokale bui vallen. Ook vrijdag wordt een rustige dag met kans op mist in de ochtend, maar in het weekend neemt de kans op regen weer toe. Met name zaterdag kan daarbij ook een stevige wind komen te staan, aan zee mogelijk windkracht 7. De middagtemperatuur ligt rond normaal met een graad of 15.||https://www.volkskrant.nl/nieuws-achtergrond/het-weerbericht-voor-woensdag-28-september-zon-en-enkele-buien~bd32d141/
2022-09-27||Zeeuwse energiemaatschappij verkoopt Sloecentrale aan Tsjechisch concern||PZEM is nu nog in handen van de provincie Zeeland en gemeenten. Die zien het niet zitten om als publieke instellingen verder te investeren in de commerciële uitbreiding van het energiebedrijf, gezien de risico’s die dat met zich meebrengt. De helft van de aandelen PZEM is in handen van de provincie Zeeland. Provinciebestuurder Dick van der Velde reageerde in de Provinciale Zeeuwse Courant (PZC) positief op de verkoopplannen. ‘PZEM is beter af met een aandeelhouder die een hoger risicoprofiel accepteert dan wij dat als publieke aandeelhouder kunnen doen.’ De nieuwe eigenaar, die onder andere centrales bezit in Tsjechië, Slowakije, Duitsland, Italië en het Verenigd Koninkrijk, is wel van plan in de verdere groei van PZEM te investeren. ‘Op deze wijze weten we verdere invulling te geven aan de aandeelhoudersstrategie’, vertelt ceo Frank Verhagen aan de PZC. ‘Een belangrijke voorwaarde vanuit het bestuur was een partij te vinden die passend is bij de bedrijfsstrategie en met EPH lijken we deze te hebben gevonden.’ Eerder op dinsdag maakte het Franse Électricité de France (EDF) al bekend zijn belang van 50 procent in de Sloecentrale te verkopen aan EPH. Niet alle onderdelen van het in 1919 opgerichte provinciale elektriciteitsbedrijf gaan over naar EPH. Zo blijft het Zeeuwse bedrijf voor 70 procent eigenaar van EPZ, dat de kerncentrale bij Borssele bezit. Alle overgebleven onderdelen gaan verder onder de naam Zeeuwse Energie Houdstermaatschappij (ZEH).||https://www.volkskrant.nl/nieuws-achtergrond/zeeuwse-energiemaatschappij-verkoopt-sloecentrale-aan-tsjechisch-concern~bf400dc8/
2022-09-27||Inwoners Cherson mijden referendum: ‘Sinds vrijdag is het doodstil op straat’||Net als veel andere inwoners van de stad wagen Viktor en Olga zich niet op straat, uit vrees dat ze gedwongen worden vóór aansluiting bij Rusland te stemmen. ‘Sinds vrijdag is het doodstil op straat’, vertelt Viktor via een veilige verbinding vanuit de stad. Dat was de dag dat het referendum over aansluiting bij Rusland begon in de door het Russische leger bezette gebieden in Oekraïne. ‘Iedereen is bang om aangehouden te worden door Russische soldaten en onder druk te worden gezet om mee te doen aan het nepreferendum.’ De door de Russen benoemde gouverneur Vladimir Saldo beweerde dinsdag dat een overweldigende meerderheid van de kiezers voor aansluiting bij Rusland heeft gestemd, maar dat is volgens Viktor ‘onzin’. ‘Iedereen zegt dat het ook in de stembureaus doodstil is. Natuurlijk zijn er fanatieke Moskou-aanhangers die hun stem hebben uitgebracht, maar het overgrote deel van de achtergebleven bevolking blijft weg. Ze moeten niets van de Russen hebben. Meedoen is sowieso strafbaar: onder de Oekraïense wet staat er een flinke gevangenisstraf op. En sommigen durven niet omdat ze bang zijn dat de plaatselijke bevolking wraak op hen zal nemen.’ De ‘gedeeltelijke mobilisatie’ die president Poetin vorige week tegelijk met de referenda afkondigde, zal de animo in de bezette gebieden om mee te doen ook niet hebben vergroot, vermoedt Viktor. Ook mensen die vóór aansluiting bij Rusland zijn, worden nu opeens geconfronteerd met de mogelijkheid dat ze worden opgeroepen om mee te vechten tegen de Oekraïners. Om de stembussen toch vol te krijgen, gaan Moskougezinde medewerkers met stembiljetten de straat op en de huizen langs, vergezeld door gewapende Russische soldaten. Wie weigert mee te doen, loopt het risico te worden opgepakt. ‘Gisteren zouden ze twaalf mensen die weigerden een zak over hun hoofd hebben getrokken en hebben meegenomen, God mag weten waarheen.’ Het hele referendum is ‘één grote schijnvertoning’, zegt Viktor. ‘Stemmen onder de loop van een geweer! Bovendien mag de meerderheid van de inwoners niet meestemmen: ruim 60 procent van de bevolking is gevlucht voor de Russen. Die mensen zouden allemaal tegen aansluiting bij Rusland stemmen.’ Toch is hij er zeker van dat Moskou de verkiezingszege zal uitroepen, waarna president Poetin de officiële annexatie van de gebieden zal afkondigen. Dan komen Viktor en zijn vrouw van de ene op de andere dag in een ander land te wonen. Viktor is zelf in Rusland geboren, zijn vader was officier in het Russische leger, maar met het Rusland van Poetin wil hij niets te maken hebben. Hij heeft nog familie in Rusland, maar met hen heeft hij nauwelijks contact meer. ‘Zij geloven echt dat wij hier onder de nazi’s en fascisten leven en dat het Russische leger is gekomen om ons te bevrijden. Dat de Russen hele steden platschieten, geloven ze niet. De militairen zijn volgens hen juist gekomen om hulpgoederen uit te delen en scholen te openen.’ ‘Ook al verklaart Moskou Cherson tot een provincie van Rusland, wij zullen nooit een Russisch paspoort aanvaarden of pensioen uit Rusland aannemen, ook geen humanitaire hulp, niets!’, zweert hij. Het echtpaar hoopt nog steeds op het Oekraïense leger, dat de laatste weken bezig was met een offensief in het zuiden van het land. Vanuit de verte is het gedreun van de oorlog te horen. Iedere dag klinken er ook in Cherson ontploffingen. Afgelopen weekeinde werd een hotel in Cherson getroffen waar naar verluidt pro-Russische buitenlandse ‘waarnemers’ waren ondergebracht die toezicht moesten houden op het referendum. ‘Maar het gaat zo langzaam, de bevrijding lijkt nog ver weg’, verzucht Viktor. ‘Eerst hadden ze het over augustus, toen over september, maar nu praten ze al over eind dit jaar...’ Als de bevrijding uitblijft, zullen ze Cherson, hun huis en hun moestuin, hun hele verleden moeten achterlaten, vreest hij. ‘Wij willen geen buitenlanders worden in ons eigen land.’ Maar het net begint zich te sluiten. ‘Tot voor kort was het nog mogelijk via de Krim en Rusland weg te komen, ook al moest je daarvoor – heel duur – dubieuze commerciële kantoortjes inschakelen. Maar er gaan nu geruchten dat Moskou de grenzen helemaal gaat sluiten om een uittocht te voorkomen.’ Hij maakt zich zorgen over wat er na de verwachte annexatie van de bezette gebieden zal gebeuren. ‘Voorlopig zal het nog niet zo’n vaart lopen’, zegt hij. ‘Maar over een paar weken zullen de eerste militairen aankomen die Poetin nu onder de wapenen heeft geroepen.’ Mogelijk zullen de Russen dan weer een offensief beginnen om te proberen ook de rest van de regio Cherson in handen te krijgen. ‘In ieder geval zal het er niet rustiger op worden.’||https://www.volkskrant.nl/nieuws-achtergrond/inwoners-cherson-mijden-referendum-sinds-vrijdag-is-het-doodstil-op-straat~b7562901/
2022-09-27||Poetin voert de wereld mee naar terra incognita||Italiaanse postfascisten die verkiezingen winnen. De Britse economie (Global Britain!) die op haar benen wankelt. De ‘gekozen autocratie’ Hongarije die sancties tegen Rusland blokkeert. Donald Trump. Zaken genoeg om je zorgen over te maken in de democratische wereld. Maar zoals de Britse journalist Jeremy Cliffe onlangs twitterde: ‘Democratie is chaos die berust op een ondergrond van stabiliteit. Autocratie is stabiliteit die rust op een ondergrond van chaos.’ En die kan ontploffen, met onvoorzienbare gevolgen. Dat autocraten ook geen geweldige week beleven, is duidelijk. Kijk naar China. Xi Jinping krijgt binnenkort zijn derde termijn, maar moet zijn ‘Project van de Eeuw’, het ‘Belt and Road’-programma van infrastructuurprojecten en leningen waarmee Chinese macht over de hele wereld uitgerold moest worden, aan banden leggen. Wegens te duur. En dan stelt de Wereldbank de groeiverwachting voor China ook nog eens bij tot 2,8 procent. Twee komma acht! Er waren tijden dat je om minder de partij werd uitgegooid. Voor het eerst sinds 1990 loopt Chinese groei achter op de rest van Azië. Of kijk naar Iran. Daar gaan de ontwikkelingen te snel voor het Westen. Onze minister van Buitenlandse Zaken vroeg zijn Iraanse collega beleefd om ‘onafhankelijk onderzoek’ naar de dood van de jonge vrouw die (wegens een ontsnappende haarlok?) in handen van de religieuze politie overleed – én om intensievere nucleaire onderhandelingen. Onderwijl riepen moedige Iraanse vrouwen op straat ‘dood aan Khamenei’ en ‘Neer met de dictatuur!’ – en werden tientallen van hen gedood. Boze Iraniërs willen juist dat westerse landen hun ambassadeurs terugroepen en de onderhandelingen bevriezen: ontneem de moellahs hun internationale legitimiteit. Maar zo werkt noch de internationale orde noch machtspolitiek. Dus totdat die gehate onderdrukkers voor een tribunaal staan of aan een boom hangen, vraagt het Westen ze beleefd om zichzelf onafhankelijk te onderzoeken. Zeker als ze uit een land komen dat over kernwapens beschikt – of hier serieus aan werkt. Landen die niet over kernwapens beschikken, of ze (zoals Oekraïne) vrijwillig weggeven, zijn de absolute suckers van het internationale systeem, dat weet iedereen. En niemand meer dan president Vladimir Poetin. Zijn week was niet goed, zijn maand evenmin, en eigenlijk zit dit hele jaar vol teleurstellingen. Maar het is te vroeg om de vlag uit te hangen. Want Poetin is niet alleen de leider van een inhalige boevenbende maar ook een revisionist die meent dat wat wij Oekraïne en Belarus noemen, historisch Russische gebieden zijn. Rusland zit al langer in een spiraal van interne repressie en externe agressie, maar de afgelopen week zijn in luttele dagen besluiten genomen die het land in vliegende vaart terugbrengen naar een groteske heropvoering in stalinistische atmosfeer van mobilisatie, een perverse variant van de Grote Vaderlandse Oorlog, inclusief straffen voor deserteurs en zij die niet willen vechten. Misschien wordt voor hen en andere verraders binnenkort een kampsysteem opgetuigd met de afkorting Goelag? Poetins ongekende besluiten brengen, in elk geval initieel, een schokeffect teweeg onder delen van de Russische bevolking – de grootstedelijke voorhoede én de etnische minderheden in het Russische achterland die weten dat ze worden gebruikt als kanonnenvoer. Maar genoeg mensen lusten het wél, het mythische Russische zelfbeeld over het Derde Rome, de Tweede Wereldoorlog, de vijanden die al eeuwen proberen Rusland kapot te maken, wat nooit zal lukken etc. etc. Poetin zelf heeft deze mythe in twintig jaar tot monsterlijke proporties opgeblazen, waarbij tegenspraak gaandeweg werd verboden op straffe van een onewayticket naar het strafkamp. En dus zijn er óók genoeg moeders die trots hun zoon naar het front sturen. De mobilisatie is de grootste gok die Poetin ooit heeft genomen. Hij is de Rubicon overgestoken en niemand weet waartoe dat zal leiden. Het is een land met kernwapens, met doctrines die voorzien in het gebruik ervan, en met een leider geobsedeerd door een verwrongen, maar in Rusland niet ongewoon geschiedbeeld. Een revisionist die zich vastbijt in een mislukte oorlog en dreigt met kernwapens, dat is nieuw in de geschiedenis. We weten niet of wat de VS daartegenover stellen ter afschrikking, volstaat. Het Kremlin kan denken (op grond van wat tot dusver publiekelijk bekend is, de beperkte westerse steun voor Oekraïne tot dusver en het feit dat het geen Navo-bondgenoot betreft): hier zit ruimte. De Oekraïense journalist Olga Tokariuk meldt dat haar landgenoten zich op sociale media afvragen hoe ze zich moeten voorbereiden op een kernoorlog: ‘Alles wat gebeurt is zo afschuwelijk dat het surrealistisch lijkt, maar het kan nog steeds erger worden en dat is waar mensen zich op voorbereiden.’ Poetin voert de wereld mee naar terra incognita – het antwoord erop, in Oekraïne, Rusland en daarbuiten, wordt cruciaal. Arnout Brouwers is historicus en redacteur van de Volkskrant. Hij schrijft om de week een wisselcolumn met Heleen Mees.||https://www.volkskrant.nl/columns-opinie/poetin-voert-de-wereld-mee-naar-terra-incognita~bb079a6e/
2022-09-27||Een idealist met een obsessie voor rond bouwen||In 1969 maakte binnenhuisarchitect Kor Aldershoff een eerste ontwerp voor een simpel, snel en van goedkope materialen als kunststof op te trekken verplaatsbaar woonhuis. Met rijkssubsidie kon hij in 1981 een prototype laten bouwen, de Shelter. Op een draagframe rustte een schotelvormige constructie met een wand van polyester en glasvezel, het exterieur met ovale perspex vensters leek op dat van een ruimtevaartuig. De Shelter kon drijven en was aardbevingsbestendig. In aantallen waren ze onderling te verbinden met prefab wenteltrapjes. ‘Een zelfdragende carrosserie als het ware, met zo min mogelijk onderdelen en een heleboel eigenschappen die een normaal huis niet heeft’, aldus de bedenker. Hij overleed op 11 augustus. Zijn vrouw Marion Bergmann: ‘De constructie was zo licht dat een helikopter hem op de hoogste berg kon neerzetten.’ Een diameter van acht meter, vijftig vierkante meter woonoppervlak naar eigen inzicht in te delen. Woonkamer, eethoek, een of twee slaapkamers. Met spaanplaat afgewerkte vloer en plafond, kasten, een douchecel en een ‘keukenpantry’. Kostprijs omgerekend 18 duizend euro all-in. Het proefmodel stond op tentoonstellingen en een uitvindersbeurs en kwam in het Buiten IJ te liggen. Hoewel in aanleg bedoeld voor de derde wereld, werd de mobiele Shelter ingericht met designmeubelen van Charles Eames. ‘Een van de beste stoelenontwerpers’, zei Aldershoff die zich op hetzelfde terrein bewoog en lounge chairs ontwierp, een ronde fauteuil voor de verdwenen exclusieve woonfirma Metz & Co en een wieg voor dochter Roos. Van zijn tekentafel kwam het meubilair voor de vipruimte van de Nederlandse inzending tijdens Expo 67, de wereldtentoonstelling in Montreal. Met een speciaal exemplaar voor koningin Juliana die het paviljoen opende. Aldershoff volgde in zijn geboorteplaats Groningen een opleiding tot beeldhouwer en schilder. In Amsterdam specialiseerde hij zich in binnenhuisarchitectuur en industriële vormgeving. Hij ontwierp tapijt en verlichting en verzorgde interieurs voor particulieren. Hij richtte een Vlaardings hotel in, ontwierp directievertrekken en kantines voor Shell Pernis en hun laboratorium in Amsterdam en drukte zijn stempel op de filialen van herenmodeketen The Society Shop. Bergmann ontmoette haar toekomstige man op de Amsterdamse sociëteit De Kring. Ze waren lid van dezelfde beroepsvereniging van interieurarchitecten. Een paar jaar later verzorgde zij de herinrichting van de redactiezalen van de Volkskrant in de Wibautstraat toen die begin jaren tachtig moderniseerde en online ging. Het bleef bij één Shelter. Bergmann: ‘Kor vond het ambachtelijke leuk, maken en doen, met het prototype was hij tevreden.’ De werkelijkheid, het aan de man brengen, was te weerbarstig. ‘Ik ben nog niet zo ver, was typisch een uitdrukking van hem.’ Verwaarloosd, ten prooi aan weersinvloeden, zwam en houtrot, werd de vervallen Shelter op het droge gehesen en afgevoerd naar een afgelegen gebied. Inmiddels is de Vereniging Hendrick de Keyser bezig met het restaureren van het drijvende pand en wordt gezocht naar een toegankelijke plek. Een slechter lot trof Aldershoffs Windroos, waaraan hij zich begin van de eeuw zette. De ronde houten woning met drijvend fundament kon draaien voor optimaal binnenvallend zonlicht. Aangeprezen als ‘tegenwicht tegen natte voeten en oprukkend grondwater. Een bouwsysteem dat opgewassen is tegen elke onvaste, moerassige bodem. Een bouwpakket dat moeiteloos op elke plaats kan worden gemonteerd en dan een volmaakt rond huis vormt.’ Het model had een tijdelijke ligplaats. Bergmann: ‘De vergunning liep af, hij moest weg. Hij viel uit elkaar en moest worden vernietigd. Kor is altijd geobsedeerd geweest door rond bouwen. Zijn ouders hadden op Schiermonnikoog grond waarop hij ook een rond huis wilde neerzetten. De Windroos was meer zijn levenswerk dan de Shelter, maar de een kan je niet helemaal los zien van de ander. En hij was zeker een idealist.’||https://www.volkskrant.nl/mensen/een-idealist-met-een-obsessie-voor-rond-bouwen~b62b967d/
2022-09-27||Meerderheid ambtenaren vreest vastlopen dienstverlening als Omgevingswet op 1 januari wordt ingevoerd ||De bezorgde ambtenaren vrezen onder meer dat de gemeentelijke dienstverlening deels vastloopt als de wet toch op de geplande datum ingaat. Een aantal is zelfs bang voor ‘chaos’. Onder meer de bouw van woningen kan flinke vertraging oplopen. Slechts een op de zes ondervraagde ambtenaren is nog uitgesproken voorstander van de invoeringsdatum, de rest is er nog niet uit. Hiermee ligt de al langer bekritiseerde Omgevingswet opnieuw onder vuur. Invoering ervan moet ‘de grootste wetgevingsoperatie sinds de Tweede Wereldoorlog’ worden. De wet bundelt 26 bestaande wetten rondom ruimtelijke ordening en bepaalt dus straks hoe schaarse ruimte in Nederland wordt verdeeld. De overheid wil met de wet onder meer de vergunningsprocedure versoepelen. Burgers krijgen nu nog te maken met tientallen loketten en regels, straks kunnen ze terecht bij één digitaal loket. Het idee is dat bedrijven en burgers sneller kunnen bouwen en dat de overheid geld bespaart. Het voornemen klinkt mooi, maar in de praktijk leidt de invoering van de nieuwe wet vooral tot veel nieuwe problemen. Vooral de ict-systemen lijken niet op tijd klaar voor de invoering. De afgelopen maanden kwam al naar voren dat de testversies van het loket lang niet altijd goed werken. Meerdere gemeenten meldden zich al met klachten over het systeem. Begin juni bleek zelfs dat kritische ambtenaren door het ministerie van Binnenlandse Zaken zouden zijn geïntimideerd of op non-actief gesteld. Klokkenluiders vertelden de Eerste Kamer dat ze problemen moesten verzwijgen. Naar eigen zeggen moesten de ambtenaren onder meer een rooskleuriger beeld schetsen van het digitale systeem. Ondanks de kritiek bleef verantwoordelijk minister Hugo de Jonge (Volkshuisvesting) enthousiast over de wet. De Omgevingswet is volgens hem ‘een zegen voor de mensheid’ en bespoedigt juist de bouw van een groot aantal woningen in Nederland. De Eerste Kamer stemde deze zomer voor de invoeringsdatum van 1 januari 2023. Wel wil een meerderheid van de senaat een aanvullend onderzoek naar de ict-problemen van het digitale loket. Het Adviescollege ict-toetsing komt in oktober met een oordeel. Als er onvoldoende verbetering blijkt, kan de Eerste Kamer nog altijd aan de noodrem trekken. Uitstel van de invoeringsdatum zou een flinke tegenslag zijn voor minister De Jonge, die de wet na tien jaar getouwtrek eindelijk door wil drukken. Eerder dit jaar beloofde hij zich te houden aan de invoeringsdatum van 1 januari. ‘Er komt geen uitstel meer, geen datum voor go of no go, dit gaan we doen’, zei hij.||https://www.volkskrant.nl/nieuws-achtergrond/meerderheid-ambtenaren-vreest-vastlopen-dienstverlening-als-omgevingswet-op-1-januari-wordt-ingevoerd~bc53f8e0/
2022-09-27||Van welk walletje willen gepensioneerden nu eten?||Een column over pensioenen leidt altijd tot een stormvloed aan reacties, vooral van gepensioneerden die zich bestolen voelen omdat zij al jaren niet zijn geïndexeerd, terwijl in de pensioenpot 1.500 miljard euro zit. Bij de gedachte die allemaal te moeten beantwoorden, ontstaat op voorhand enige aarzeling erover te schrijven. Het is de voorwaardelijke reflex van het kwijlende hondje van Pavlov. Daar moet af en toe overheen worden gestapt. Want het pensioenakkoord hangt aan een zijden draadje. Op het nieuwe stelsel, waarover in juni 2019 na twintig jaar praten en tien jaar onderhandelen een akkoord werd gesloten, wordt nu al uit de heup geschoten, terwijl de invoering nog vierenhalf jaar op zich laat wachten. Het akkoord was het absolute hoogtepunt in de carrière van minister Wouter Koolmees van Sociale Zaken. Een superstunt, omdat het hem ook gelukt was een meerderheid van de FNV te laten instemmen. Het oude systeem was onhoudbaar door de toenemende vergrijzing, de langere levensduur en de extreem lage rente, waarop de berekeningen voor toekomstige pensioenverplichtingen waren gebaseerd. De hervorming, die werd gesteund door oppositiepartijen PvdA en GroenLinks, zou een einde maken aan de onvrede. Iedereen zou recht krijgen op wat hij of zij min of meer zelf had ingebracht zonder het solidariteitsbeginsel aan te tasten. Jongeren zouden ouderen niet langer subsidiëren. En als op de pensioenen zou moeten worden gekort door een beurscrash of dalende rente, was het eigen schuld dikke bult. Er zaten veel haken en ogen aan, omdat de pensioenpotjes moeten worden geïndividualiseerd. En het stelsel zou ook aan alle deelnemers moeten worden uitgelegd, hetgeen een even grote uitdaging leek als de uitleg van differentiaalvergelijking aan basisschoolleerlingen. De deelnemers rekenden zich op voorhand al rijk. Niet de rente, maar de beleggingsresultaten zouden bepalend zijn voor het pensioen. En die waren spectaculair, want pensioenfondsen verdienden miljarden op de vastgoed- en aandelenmarkt. Maar tijdens de lange duur van de invoering – inmiddels nog een jaar uitgesteld tot 1 januari 2027 – is de wereld door een corona- en energiecrisis veranderd. De beleggingsopbrengsten smelten weg als sneeuw voor de zon. Liefst 350 miljard van het pensioenvermogen is dit jaar alleen al in rook opgegaan. En de rente schiet omhoog, waardoor nieuwe kortingen voorlopig van de baan zijn. Zelfs indexatie lijkt weer mogelijk in een tijd dat schraalhans keukenmeester is. Het oude stelsel lijkt steeds minder slecht. En het nieuwe lijkt steeds slechter te worden. Vorige week moest het kabinet zelfs beloven dat niemand er in het nieuwe stelsel meer dan 5 procent op achteruitgaat. Het is al honderden jaren een automatisme dat als de rente stijgt de aandelen goedkoper worden, en andersom. Maar als het om pensioenen gaat, worden lage rente noch slechte beleggingen geaccepteerd. Bij de pensioenen wil iedereen van twee walletjes eten. Gepensioneerden zijn boeren en vakantiegangers tegelijk. Ze willen bij droogte regen voor een betere oogst en zon om aan het strand te liggen. Als het hondje van Pavlov is het beter te kwijlen dan te wanhopen over de boze reacties.||https://www.volkskrant.nl/economie/van-welk-walletje-willen-gepensioneerden-nu-eten~bcc6aea8/
2022-09-27||Phillip Cocu probeert bij Vitesse zijn trainerscarrière nieuw leven in te blazen||De één, Phillip Cocu, zat na mislukte avonturen in het buitenland al een tijdje verlegen om een club. De ander, Vitesse, was na een teleurstellende seizoenstart en het plotselinge vertrek van Thomas Letsch, naarstig op zoek naar een trainer. Op de kruising van eerherstel en de hoop op betere tijden vonden beide partijen elkaar. Vitesse maakte maandagavond de komst van Cocu bekend, als opvolger van de Duitser Letsch, die na twee jaar in Arnhemse dienst naar het Duitse VfL Bochum vertrok, de nummer laatst in de Bundesliga. De 101-voudige international tekende een contract tot medio 2024 bij de club waar hij begin jaren negentig als speler al vijf jaar onder contract stond. Destijds vormde zijn periode bij Vitesse de aanzet voor een succesvolle carrière bij onder meer PSV en Barcelona. Nu hoopt de 51-jarige Cocu zijn trainersloopbaan, die na een veelbelovende start in het slop raakte, nieuw leven in te blazen bij de huidige nummer veertien van de eredivisie. De Eindhovenaar zat na zijn ontslag bij Derby County bijna twee jaar zonder werk. Dinsdag leidde hij zijn eerste training op het hypermoderne trainingscomplex op Papendal. ‘Vitesse is een warme club met sportieve ambities, waar ik als speler prachtige herinneringen heb liggen. Om hier nu als trainer terug te keren, vervult mij uiteraard met trots’, aldus Cocu op de website van Vitesse. ‘Het is voor mij de juiste club op het juiste moment.’ Zo succesvol als de start van zijn trainerscarrière was, zo stroef verliepen de jaren die volgden. Bij PSV reeg hij vanaf 2013 als beginnend trainer de successen aaneen. In vijf jaar tijd werd hij onder meer drie keer landskampioen. Aan de hand van Guus Hiddink ontpopte de voormalige middenvelder zicht tot bedachtzame leermeester die met realistisch – en soms behoudend – voetbal goede resultaten wist te boeken. Maar in het buitenland kon hij zijn vooruitgesnelde roem niet waarmaken. Slechts 123 dagen stond Cocu, destijds een van de beoogde kroonprinsen van het Nederlandse trainersgilde, aan het roer bij Fenerbahçe. Het contrast tussen de aangename rust op trainingscomplex de Herdgang en de chaos en hectiek in Istanbul bleek te groot. En ook bij Derby County, waar hij de eerste buitenlandse trainer ooit werd, lukte het hem niet zijn loopbaan de gehoopte impuls te geven. Na anderhalf seizoen zegde de club uit de Championship, de Engelse tweede divisie, Cocu de wacht aan. Dichter bij huis hoopt hij nu zijn blazoen als trainer ietwat op te poetsen. ‘Natuurlijk heb je in het buitenland met andere wetten en cultuur te maken. Maar het is niet zo dat ik daar alles op de Nederlandse manier wilde doen. Ik hou van verzorgd voetbal, maar wel met creativiteit en de blik vooruit gericht. Daar heb ik de balans in proberen te vinden.’ Als speler werd Cocu meerdere keren landskampioen met PSV en Barcelona: hij speelde bij beide clubs zes jaar. Cocu groeide uit tot international en was een vaste waarde tijdens het WK 1998, waar Oranje de halve finale haalde. Vanaf 2008 fungeerde hij vier jaar als assistent van bondscoach Bert van Marwijk bij het Nederlands elftal. Net als Cocu stapten ook Jaap Stam, Giovanni van Bronckhorst, Wim Jonk en Frank de Boer uit de klas van 1998 het trainersvak in. Met wisselend succes. De Boer begon even hoopvol als Cocu, met vier landstitels bij Ajax, maar werd in het vervolg vier keer op rij ontslagen – bij Internazionale, Crystal Palace, Atlanta United en het Nederlands elftal. Van Bronckhorst is momenteel de enige trainer van de ploeg die op het WK 1998 vierde werd die in de Europese subtop actief is. Met Rangers FC schakelde hij PSV in de play-offs van de Champions League uit, al verzwakten de grote nederlagen tegen Ajax en Celtic zijn positie danig. Stam zit al even zonder club, terwijl Jonk de taak heeft om Volendam in de eredivisie te houden. Bij Vitesse komt Cocu allerminst in een gespreid bedje terecht. De club zag deze zomer een handvol basisspelers gratis vertrekken en zat lange tijd in onzekerheid bij de zoektocht naar een nieuwe eigenaar. Begin deze maand werd bekend dat de Amerikaanse Common Group de nieuwe baas wordt in Gelredome. ‘De club heeft een moeilijke periode meegemaakt, maar gelukkig is er nu meer duidelijkheid’, aldus Cocu. Vitesse won slechts één van de eerste zeven wedstrijden en verzamelde pas vijf punten. ‘De competitiestart was lastig, maar ik geloof in de kwaliteit van de spelers en kijk ernaar uit om met het team en de staf aan de slag te gaan.’ Zaterdag wacht voor Cocu de eerste pittige test: FC Twente-uit.||https://www.volkskrant.nl/sport/phillip-cocu-probeert-bij-vitesse-zijn-trainerscarriere-nieuw-leven-in-te-blazen~b654bc9a/
2022-09-27||Rutte heeft begrip dat er kritiek is; wat niet wil zeggen dat hij die ook terecht vindt||Twee boodschappen had de minister-president maandagavond meegenomen naar het Catshuis, waar hij OP1-interviewer Sven Kockelmann ontving, een uur lang live op tv. Eén: Als mensen vinden dat het kabinet te lang treuzelt met het oplossen van de grote problemen in het land, ‘dan trekt hij zich dat aan’. Twee: De oorlog in Oekraïne is ook onze oorlog, en er staat daar zoveel op het spel dat een hogere gasrekening de prijs is die we hopelijk bereid zijn nog een tijd te betalen. ‘Als we toegeven aan bruut geweld, aan de kolonisatie van Oekraïne, dan weten we van Hitler dat het niet stopt bij één land.’ Dat was geen toeval, want het zijn binnen en buiten de Tweede Kamer de meest gehoorde punten van kritiek op het functioneren van de premier in de afgelopen tijd: moest hij het land niet wat meer proberen mee te nemen in de cocktail van bestuurlijke problemen waarmee zijn vierde kabinet kampt, de gevolgen van de oorlog in de eerste plaats? Zag hij niet dat regeringsleiders als president Emmanuel Macron en bondskanselier Olaf Scholz dat wél probeerden te doen in hun tv-optredens? Dat hij het maandagavond dan toch maar eens wilde proberen, kan niet worden losgezien van de gekelderde waarderingscijfers die opiniepeilers vorige week tijdens Prinsjesdag unaniem uitstortten over het kabinet in het algemeen en de premier in het bijzonder: het overgrote deel van de Nederlanders heeft er geen vertrouwen meer in dat Rutte een ploeg leidt die zich de sores in het land voldoende aantrekt en bovendien in staat is die op te lossen. In de Troonrede deed de koning een eerste poging om daarop een antwoord te geven, maandagavond volgde stap twee. ‘Want als je niet open staat voor zulke signalen...dat zou verschrikkelijk zijn’, aldus de premier. Of het gelukt is moet binnenkort blijken uit weer nieuwe peilingen, maar de Rijksvoorlichtingsdienst zal er niet helemaal gerust op zijn. Deels gedwongen door de omstandigheden - Rutte werd voortdurend onderbroken door de interviewer - greep de premier nauwelijks het podium om de 950 duizend kijkers op de late maandagavond naar bed te sturen met een diep doordacht verhaal over wat het kabinet eigenlijk aan het doen is, tussen alle acute crises door. Behalve dan wat hij er in de verkiezingscampagne van 2020 al zo vaak over zei: ‘Het land is zich aan het voorbereiden op 2030. Of het nou gaat om het klimaat, het onderwijs, de veiligheid, de arbeidsmarkt: we willen een modern en schoon land zijn, een land waar de rest van de wereld met jaloezie naar kijkt. Dat zijn de veranderingen waar we mee bezig zijn. Grote transformaties.’ Waarom denkt hij dan dat mensen hem onzichtbaar vinden, al die maanden worstelend met het asielbeleid, de boze boeren, de aardbevingsschade en de stijgende energieprijzen? Aanvankelijk vond hij dat flauwe kritiek, bekende Rutte. ‘Ik dacht, een beetje zielig naar mezelf: ik was toch drie keer met boeren op pad, ik ben naar Groningen geweest, ik ben op bezoek geweest bij zo’n beetje alle uitvoeringsorganisaties...dat was allemaal uitgezonden op tv. Dus ik dacht, nou dat is lekkere kritiek, hoe terecht is dit? Maar toen dacht ik: luister nou eens even Mark, je doet dit best een tijdje. Als de mensen zeggen waar was die Rutte, dan is dat meestal terechte kritiek.’ Bij de vraag waar die kritiek dan toe leidt, hield de poging tot introspectie op. ‘De problemen zijn uiterst complex’, wist hij wel. En er ligt nu dan toch maar een koopkrachtpakket van bijna 18 miljard euro. Plus een asieldeal binnen de coalitie die de ergste nood in Ter Apel even moet lenigen. En dan komt binnenkort ook ‘stikstofbemiddelaar’ Johan Remkes nog met zijn oplossing voor de impasse met de boeren. ‘We zitten nu echt in een andere fase.’ Hij klonk, al met al, als een een man die wel heeft begrepen dat er veel kritiek is op hem en zijn kabinet, maar die daarmee nog niet wil zeggen dat die kritiek terecht is. Een diepere zoektocht naar wat er voortaan anders moet, liet hij achterwege, zorgvuldig op zijn hoede om geen valse verwachtingen te wekken. ‘Heb er nou vertrouwen in dat we collectief in staat zijn dit te doen.’ Met hem aan het roer, want ook daarin toonde de premier zich vooral zoals het land hem door en door kent: hij leeft van verkiezing tot verkiezing, voorlopig heeft hij een mandaat tot 2025, en hij vindt het werk nog altijd ‘verschrikkelijk mooi’. Nieuw was slechts de vastberadenheid waarmee hij alle speculaties over een overstap naar de Europese Unie of de Navo de kop indrukte: ‘Ik ambieer dat niet meer.’ Liever neemt hij een baan waarin hij ‘s avonds thuis komt met het gevoel dat hij ‘echt nut’ heeft gehad. ‘Leraar, daar heb ik wel wat talent voor.’ ‘Deze man stopt niet als hij in Oekraïne succesvol zal zijn. Daarom moeten we Oekraïne blijven steunen, ook met wapens.’Over de Russische president Vladimir Poetin. ‘Het is uiteindelijk aan de kiezer. Als ik mezelf weer verkiesbaar stel en ik word niet herkozen, dán ben ik voorbij de houdbaarheidsdatum.’Op de vraag of het land behoefte heeft aan een fris gezicht. ‘Dit is zo verwerpelijk. Het gaat alle grenzen te buiten.’Over FvD-Kamerlid Pepijn van Houwelingen die gefotoshopte foto's publiceerde van de ministers Ernst Kuipers en Karien van Gennip met een nazivlag.||https://www.volkskrant.nl/nieuws-achtergrond/rutte-heeft-begrip-dat-er-kritiek-is-wat-niet-wil-zeggen-dat-hij-die-ook-terecht-vindt~bd66d206/
2022-09-27||‘Kosmische kogel’ vliegt zichzelf volgens plan te pletter op planetoïde – en misschien wordt de aarde er veiliger door||Een rood vlak met bovenin nog één balkje grijzig kosmisch gruis. Die gedeeltelijke opname van Dimorphos was het laatste dat ruimtesonde Dart naar de aarde stuurde, vlak voordat hij crashte. Zo’n 11 miljoen kilometer verderop in de controlekamer van ruimtevaartorganisatie Nasa werd het ontvangen met luid gejuich, high-fives en heuse vreugdesprongen. Nooit eerder zal een team ingenieurs zó blij zijn geweest dat een door hen ontworpen sonde zichzelf aan gruzelementen had geslagen. De inslag vormt dan ook een primeur: de eerste keer dat de mensheid probeert een hemellichaam van baan te veranderen. Een missie overigens die Nasa, ESA en de betrokken wetenschappers uit 27 landen niet ondernamen vanwege het hoge sciencefictiongehalte, maar vanuit de wens de mensheid te beschermen tegen inslagen van ruimtestenen. Koerst er straks eentje af op de aarde, dan kan een sonde als Dart de steen een zet geven zodat hij erlangs scheert, zo hoopt men. Dat ruimterotsblokken een risico vormen, wijst de aardse geschiedenis uit. Zo’n 65 miljoen jaar geleden maakte een reusachtig exemplaar bijvoorbeeld een einde aan de heerschappij van de dinosauriërs. Veel berichten over de missie gingen op sociale media daarom gepaard met de hashtag #AvengeTheDinosaurs, wraak voor de dinosauriërs. ‘Voor de T-Rex’, schreef een planeetwetenschapper op Twitter bij een foto van Dimorphos vlak voor de inslag. De dinosauriërs werden trouwens getroffen door een gevaarte met een diameter van zo’n 10 kilometer, een type monstersteen waartegen Dart – die slechts een bescheiden zetje kan geven – machteloos zou staan. Van dat soort megastenen hebben we dan ook gelukkig juist het minst te vrezen: astronomen denken 98 procent te kennen en geen daarvan ligt op ramkoers met aarde. Toekomstige Dart-achtige sondes moeten de aarde beschermen tegen kleinere stenen, met diameters van 50 tot 200 meter. Daarvan is krap 40 procent ontdekt. Slaat er echter eentje in, dan kan zo’n steen een metropool als New York vernietigen. De inslag van Dart bewijst nu allereerst dat de mensheid zo’n steen kan treffen met een sonde. Tegelijk vormt de inslag slechts de noodzakelijke eerste stap. Een moment van spektakel en schijnwerpers, dat zeker. Van volle talkshowtafels, kranten en journaals, en van Google dat z’n zoekresultaten met een klap laat draaien wanneer je zoekt naar ‘Dart’. Toch begint het echte werk nu pas: gegevens verzamelen over de baanverandering ten gevolge van de inslag bijvoorbeeld, door telescopen op elk continent en in de ruimte. Naar verwachting over enkele dagen tot weken komen die met resultaten. Over twee jaar vertrekt de Europese ruimtesonde Hera om de krater in detail te bekijken. Pas dan is echt goed bekend wanneer en met welke snelheid een sonde als Dart moet worden afgevuurd, als de aarde zich opeens op het kosmisch pad bevindt van een ruimtesteen.||https://www.volkskrant.nl/wetenschap/kosmische-kogel-vliegt-zichzelf-volgens-plan-te-pletter-op-planetoide-en-misschien-wordt-de-aarde-er-veiliger-door~bfdef84e/
2022-09-27||Kuipers hekelt Kamervragen Van Haga en Van Meijeren: ‘niet gepast’ en ‘zeer zorgwekkend’||‘Het is zeer zorgwekkend dat Kamerleden deze (smadelijke) uitlatingen zonder enige kritische kanttekening voor waar aannemen. Ik zie geen enkel geloofwaardig bewijs voor hetgeen beweerd wordt.’ Dat is het opvallend barse antwoord van minister Kuipers op een reeks vragen die Kamerlid Wybren van Haga stelde over vermeende schimmige geldtransacties rond RIVM-wetenschapper Jaap van Dissel. Of Van Haga wel goed bij zijn hoofd is, informeert de minister in keurige volzinnen. ‘Ik vind het verontrustend dat in de formulering van de thans gestelde vragen stellingen worden geponeerd die niet worden onderbouwd en waarbij wordt verwezen naar bronnen die evenmin enig bewijs bieden.’ De beantwoording tekent het toenemende chagrijn van het kabinet dat zich telkens moet verdedigen tegen schimmige complottheorieën waarvoor geen enkel bewijs is. Vorige week liep het kabinet nog demonstratief weg na de suggestie van Thierry Baudet dat Sigrid Kaag zou werken voor een ‘globalistische elite’. Getergd reageerde het kabinet ook op een tweet van FvD-kamerlid Pepijn van Houwelingen. Die postte vorige week een geshopte foto waarop het leek alsof Kuipers een nazivlag hees in plaats van de VN-programmavlag die hij in werkelijkheid hees. Van Haga stelde zijn vragen na een podcastuitzending van ondernemers Yves Gijrath en Erik de Vlieger. Die beweerden bewijs te hebben dat Van Dissel 7,5 ton had ontvangen van de Stichting Open Nederland, de stichting die ging over het testen voor toegang. Ook zou de RIVM-wetenschapper middenin de pandemie samen met Wopke Hoekstra naar het eiland Anguilla zijn gevlogen, om daar in het geheim een rekening te openen. Nadat bleek dat het podcastduo zich waarschijnlijk baseert op vervalste stukken, boden ze publiekelijk hun excuses aan. Kuipers is de onzinnige vragen zat, schrijft hij aan de Kamer. ‘Hoewel ik het belangrijk vind om Kamervragen van een goede beantwoording te voorzien, is het aantal en de frequentie van de vragen die het lid Van Haga recent stelt van dien omvang dat ze een enorm beslag leggen op de ambtenaren van mijn ministerie’. Daar komt nog eens bij dat de beschuldigingen Van Dissel, die beveiliging heeft na allerlei eerdere bedreigingen, persoonlijk kunnen schaden, schrijft Kuipers. ‘Ik vind dit niet gepast’. Het is niet de eerste keer dat Kuipers in de bres springt voor Van Dissel. ‘U moet zich schamen voor dit soort uitspraken’, beet de minister kort na zijn aantreden FvD-kamerlid Gideon van Meijeren toe, nadat die Van Dissel voor leugenaar uitmaakte.||https://www.volkskrant.nl/nieuws-achtergrond/kuipers-hekelt-kamervragen-van-haga-en-van-meijeren-niet-gepast-en-zeer-zorgwekkend~b4d39070/
2022-09-27||Oekraïne wacht met groot ongeduld op aankomst westers wapen om Russische raketten te bestrijden||Het nieuwe luchtdoelwapen behoort met het Himars-raketsysteem, dat op de grond al heeft gezorgd voor grote Russische verliezen, tot de modernste wapens die het Westen Kyiv heeft beloofd. Het Oekraïense leger hoopt dat het Noors-Amerikaanse raketsysteem, na het succes van Himars, voor een nieuwe kentering in de oorlog gaat zorgen. Nasams moet in de lucht gaan doen wat Himars op de grond heeft gedaan de afgelopen maanden: met grote precisie het Russische leger zware, vernietigende klappen toebrengen. Ruim drie maanden nadat de VS bekendmaakten dat ze voor honderden miljoenen dollars het luchtdoelwapen zouden kopen voor het Oekraïense leger, leek het erop dat president Volodymyr Zelensky maandag de aankomst van de eerste lanceerinrichtingen bevestigde. Een woordvoerder zei dinsdag echter dat zijn woorden verkeerd waren geïnterpreteerd. Kyiv sprak de hoop uit dat het niet lang meer duurt voor Nasams zijn opwachting maakt op het slagveld. Het Pentagon maakte later bekend dat de eerste twee systemen binnen twee maanden in Oekraïne zullen zijn. De noodzaak van de Nasams (National Advanced Surface-to-Air Missile System) werd de afgelopen dagen opnieuw aangetoond door Russische aanvallen op Odesa en Zaporizja. Verwacht wordt dat de raketten vooral in Kyiv en Odesa zullen worden opgesteld, steden die regelmatig door de Russen worden bestookt met raketten. Met Nasams, waarover ook Nederland beschikt, krijgt het Oekraïense leger een hightechwapen in handen dat bij uitstek geschikt is om vooral Russische kruisraketten neer te halen. Sinds de invasie heeft Moskou meer dan tweeduizend raketten afgevuurd, waaronder de moderne Kalibr-kruisraket. Met de bestaande luchtdoelwapens waarover Oekraïne nu beschikt, zoals het S-300-systeem en de BUK-raket, kunnen de kruisraketten moeilijk worden bestreden. Kruisraketten vliegen laag en kunnen zo de vijandelijke radar vaak makkelijk om de tuin leiden. Het Oekraïense opperbevel en gevechtspiloten beweren regelmatig kruisraketten te hebben neergehaald, maar het is maar een fractie van wat Rusland heeft afgevuurd. Begin deze maand voerden de VS en Noorwegen een belangrijke test uit met het Nasams-wapen waarbij een luchtmachtbasis met succes werd verdedigd tegen diverse aanvallen met kruisraketten. ‘De test toonde de flexibiliteit aan van Nasams’, aldus topman Eirik Lie, topman van de Noorse fabrikant Kongsberg. Het wapen is vergelijkbaar met de Patriot, het Amerikaanse luchtdoelsysteem dat tijdens de Golfoorlog Iraakse Scud-raketten probeerde neer te halen. De Patriot is echter bedoeld voor bedreigingen op grotere afstanden. Met het westerse raketsysteem kunnen straks in seconden raketten tot op vijftig kilometer worden afgevuurd om Russische raketten te onderscheppen. De grote kracht van Nasams is dat het een van ’s werelds beste luchtdoelraketten, de Amraam, afvuurt. Deze wordt al jaren gebruikt door westerse luchtmachten om vijandelijke toestellen neer te halen. ‘De Amraam is zonder twijfel het meest geavanceerde wapen voor luchtgevechten’, aldus topman Paul Ferraro van fabrikant Raytheon. Elke Nasam-lanceerinrichting beschikt over zes Amraams. ‘Het is een beproefd systeem dat een echt verschil zal maken op het slagveld', aldus de Amerikaanse staatssecretaris van Defensie William LaPlante vorige maand over het luchtdoelwapen. Nasams, waartoe Noorwegen in de jaren negentig het initiatief nam, is ook bedoeld om gevechtsdrones neer te halen. Deze worden steeds meer een probleem voor de Oekraïners omdat Iran de kamikazedrone Shahed-136 aan Rusland heeft geleverd. Er gaat nu geen dag voorbij of Kyiv maakt bekend dat Shaheds zijn ingeslagen op Oekraïense eenheden. Zo erkende het Oekraïense leger in het zuiden maandag dat twee Iraanse drones bij Odesa een militair doelwit hadden geraakt waarna een grote brand uitbrak en munitie ontplofte. Met het Nasams-systeem kunnen ook steden en belangrijke doelwitten zoals havens, luchtmachtbases, militaire hoofdkwartieren en het presidentiële kantoor in Kyiv beschermd worden. De VS kozen na de aanslagen van 9/11 het geavanceerde raketsysteem uit om Washington te beveiligen. Sinds 2005 worden in het bijzonder het Witte Huis, het Capitool en het Pentagon met Nasams bewaakt. De VS besloten in juli het wapen aan Oekraïne te leveren, na lang aandringen van Kyiv dat gefrustreerd was dat het geen afdoende antwoord had op de Russische raketdreiging. Sindsdien vragen ze zich in Oekraïne af wanneer de acht raketsystemen, die bestaan uit diverse lanceerinrichtingen, eindelijk aankomen op het slagveld. In tegenstelling tot de andere wapens die de VS tot nu toe hebben geleverd, ter waarde van 15 miljard dollar, komen de Nasams niet uit de Amerikaanse voorraden. Washington plaatste een order bij wapenfabrikant Raytheon, dat samen met het Noorse Kongsberg het raketsysteem heeft ontwikkeld. Maar over wanneer het aankomt, zwijgt het Pentagon in alle talen. De toenemende dreiging van de Iraanse drones en de mobilisatie die Moskou heeft aangekondigd, vergroten de druk op de Amerikanen om Nasams snel te leveren. Rusland valt de laatste weken ook steeds meer hoogwaardige civiele doelen aan, zoals dammen en elektriciteitscentrales. Verwacht wordt dat Moskou de infrastructuur nog meer zal aanvallen met raketten om het leven van de Oekraïners in de winter zo moeilijk mogelijk te maken. Het liefst krijgt Oekraïne nog veel meer moderne westerse luchtdoelwapens. ‘Het is absoluut noodzakelijk dat de VS leiderschap tonen’, aldus Zelensky zondag in een interview met CBS. Hij bedankte president Joe Biden voor het besluit om Nasams naar Oekraïne te sturen ‘Maar geloof mij, het is lang niet genoeg om de civiele infrastructuur, scholen, ziekenhuizen, universiteiten en huizen van de Oekraïners te beschermen.’||https://www.volkskrant.nl/nieuws-achtergrond/oekraine-wacht-met-groot-ongeduld-op-aankomst-westers-wapen-om-russische-raketten-te-bestrijden~bb19f9077/
2022-09-27||The Prom wordt met zo veel charme, geestdrift, enthousiasme én talent opgevoerd dat je er onmiddellijk in meegaat ★★★★☆||Toen we met zijn allen midden in de lockdown zaten en de theaters en bioscopen dicht waren, vulde Netflix het gapend gat aan kwalitatief entertainment op met de film The Prom. Gebaseerd op de musical uit 2016 bleek dat een heerlijke schuimtaart met een serieuze ondertoon over onverdraagzaamheid in een Amerikaans provinciestadje. Ergens ver weg in Indiana mag een jong meisje niet naar het jaarlijkse schoolfeest (the prom) omdat ze lesbisch is. En verderop, in New York, besluit een stel uitgerangeerde Broadway-artiesten naar Indiana af te reizen om het arme kind te helpen. Niet uit medemenselijkheid, maar om de eigen reputatie op te vijzelen. Grote stad meets platteland, vrijheid/blijheid meets bekrompenheid: dat is The Prom in essentie. In de Nederlandse musicalversie van De Graaf & Cornelissen Entertainment wordt onomwonden gekozen voor een Amerikaanse setting. In het heerlijk vileine openingsnummer zien we de artiesten midden op Broadway de recensies van hun net geflopte musical Eleanor (over Eleanor Roosevelt) lezen. Vooral The New York Times is genadeloos: je kunt je beter ophangen dan naar deze show gaan. Waarop ze collectief besluiten naar Indiana af te reizen om de boel daar eens goed op stelten te zetten. Dat gedoe met het meisje dat niet op haar prom mocht verschijnen, is gebaseerd op een waargebeurd verhaal uit 2010. Dus aannemen dat alles nu veel liberaler zou zijn, na vier jaar Trump-bewind en een verbod op abortus, is wishful thinking. In de Nederlandse Prom gaat het daarom ook over veel meer dan het opgefokte gedoe over zo’n schoolfeest, maar ligt de nadruk op de worsteling – hoe jong ook – om jezelf te kunnen en mogen zijn. Dat klinkt obligaat en sentimenteel, en dat is het voor een deel ook, maar in dit geval met zo veel charme, geestdrift, enthousiasme én talent opgevoerd dat je er onmiddellijk in meegaat. De choreografie van Chiara Re is bij vlagen spectaculair (vooral in het nummer Naastenliefde), regisseur Paul van Ewijk heeft vaart en flair in de voorstelling gebracht, die ook de nodige knipogen bevat naar de entertainmentindustrie en de politiek, met dank aan de erudiete vertaling van Jurrian van Dongen. Leading lady is Pia Douwes als de Broadway-diva op haar retour Dee Dee Allen. Haar entree in het achterlijke stadje in het nummer Het gaat niet om mij is het hoogtepunt van de show. Nog één keer vlammen, nog één keer laten zien dat er maar één ster is: zijzelf. Douwes toont hier wederom haar klasse en bovendien zelfspot. Ook Joke de Kruijf, Dennis Willekens en een erg grappige Barry Beijer hebben ieder zo hun eigen hang-ups als verlopen artiesten. Hier en daar wordt er net iets te veel over de top gespeeld, en vooral bij de mannen is het zangtechnisch nog niet helemaal op orde. Maar Wieneke Remmers is dan weer erg sterk als de oerconservatieve moeder. En dan dé ontdekking van de avond: de piepjonge Juliëtte van Tongeren, die Emma speelt, het meisje dat gezien wil worden, dat verliefd wil worden. Zij neemt je onbevangen en vol talent mee in haar eigen meisjeswereld, op weg naar volwassenwording, om met zijn allen te eindigen in de grandioze finale: Sta op, en dans!||https://www.volkskrant.nl/cultuur-media/the-prom-wordt-met-zo-veel-charme-geestdrift-enthousiasme-en-talent-opgevoerd-dat-je-er-onmiddellijk-in-meegaat~b2cd5218/
2022-09-27||‘Het ziet er niet naar uit dat Giorgia Meloni op het punt staat de EU te veranderen’||Giorgia Meloni gaat dankzij de grote verkiezingswinst van haar partij Fratelli d’Italia voor een dubbele primeur in Italië zorgen: ze wordt naar alle waarschijnlijkheid de eerste vrouwelijke premier van het Zuid-Europese land en de eerste radicaal-rechtse leider sinds de Tweede Wereldoorlog. De 45-jarige Meloni heeft haar vroegere oproep om Italië uit de Europese Unie te laten stappen weliswaar opgegeven, maar stelt nog steeds dat de Italiaanse regering zich in Brussel veel meer moet laten gelden. Moet Europa zich zorgen maken? Volgens Cas Mudde, columnist voor The Guardian en hoogleraar internationale betrekkingen aan de Universiteit van Georgia, zal Meloni’s overwinning in Italië de media-opwinding over de opkomst van extreemrechts in Europa nog verder aanwakkeren: ‘Maar deze opwinding is grotendeels ahistorisch en feitelijk onjuist. Ten eerste negeren ze de verschillende electorale nederlagen van extreemrechtse partijen bij andere recente verkiezingen, onder meer in Duitsland, Noorwegen en Slovenië. Daarnaast zijn extreemrechtse partijen sinds het begin van deze eeuw de politieke mainstream binnengedrongen en hebben ze regeringen gevormd.’ Als er iets opmerkelijks is aan de overwinning van Meloni’s Fratelli d’Italia en de Zweden Democraten (SD) twee weken geleden, dan is het volgens Mudde dat beide partijen hun ideologische en organisatorische wortels hebben in het (neo)fascisme. Maar zelfs dat is niet uniek: dat gold ook voor Alleanza Nazionale, de voorloper van Fratelli d’Italia , die deel uitmaakte van de vroege regeringen van Berlusconi voordat ze fuseerden met Forza Italia. En, belangrijker nog, ideologisch gezien zijn de Fratelli d’Italia en de Zweden Democraten niet radicaler of gematigder dan andere populistische radicaal-rechtse partijen, zoals de Oostenrijkse Vrijheidspartij (FPÖ) of Rassemblement national van de Franse Marine Le Pen.’ Daarnaast noemt Mudde de veelgehoorde analyse dat de nieuwe radicaal-rechtse Italiaanse regering een aanzienlijke invloed zal hebben op de EU, of zelfs een overwinning zou zijn voor Vladimir Poetin, ‘overdreven’ en ‘onjuist’. ‘Net als Polen en Hongarije is Italië zeer afhankelijk van Europese financiering, vooral in de nasleep van de covid-19-pandemie. De nieuwe Italiaanse regering heeft er weinig belang bij om deze fondsen in gevaar te brengen, laat staan een exit uit de EU te initiëren.’ (...) ‘Bovendien komt deze nieuwe regering op het slechtste moment aan de macht. Net als de rest van Europa ziet Italië zich geconfronteerd met de hoge kosten van levensonderhoud en een energiecrisis, die deze winter zeker zullen verergeren. En beide crises waren al erger dan in de meeste andere landen, aangezien Italië nog steeds kampt met de gevolgen van de zoveelste recessie en van de pandemie, terwijl het nog altijd bijzonder afhankelijk is van Russisch gas en olie.’ Ook Bill Emmott, voormalig hoofdredacteur van The Economist en mededirecteur van de Global Commission for Post-Pandemic Policy, gelooft dat vooral financiële overwegingen het Italiaanse buitenlands beleid zullen bepalen: ‘Als zelfverklaarde ‘soevereinist’ is Meloni geen fan van strenge voorwaarden uit Brussel. Evenmin zal ze, net als haar hele rechtse coalitie die wordt gesteund door een reeks van kleine en middelgrote bedrijven, een liefhebber zijn van concurrentiebevorderende hervormingen of zelfs rigoureuze audits. Maar de grote Europese geldstromen die ermee gemoeid zijn, zullen cruciaal zijn voor de economische groei van Italië op middellange termijn, wat impliceert dat haar soevereinistische instincten plaats zullen maken voor meer pragmatisch realisme’, schrijft Emmott voor Project Syndicate. Commentator Anna Słojewska wijst er in de Poolse conservatieve krant Rzeczpospolita op dat Meloni in het verleden weliswaar de Britten prees om Brexit en twijfels uitte over de euro, maar steeds voorzichtiger haar woorden is gaan kiezen nu de macht in Italië in beeld komt. ‘Hoewel Italië een van de grootste landen in de EU is, heeft het land een beperkte soevereiniteit in zijn economisch en buitenlands beleid, en dat zal Meloni snel beseffen. Haar verzet tegen abortusrechten en lhbti-rechten is bekend. Maar dat zal op Europees niveau niets veranderen, aangezien Brussel in deze zaken geen bevoegdheden heeft. Het ziet er daarom niet naar uit dat Meloni op het punt staat de EU te veranderen.’ Volgens Dario Cristiani, resident senior fellow bij het German Marshall Fund en kenner van de Italiaanse buitenlandse politiek, is het beslist onwaarschijnlijk dat Meloni de Italiaanse koers jegens bijvoorbeeld Oekraïne zal veranderen. ‘Toen duidelijk werd dat haar partij zondag de verkiezingen had gewonnen, zei Meloni dat ‘dit de tijd van verantwoordelijkheid is’. Dit zal leidend zijn in haar buitenlandse beleid in Europa en daarbuiten.’ En ook niet onbelangrijk, aldus Cristiani in een opiniestuk voor het German Marshall Fund, Italië heeft instellingen die er meer dan eens in zijn geslaagd het eigen buitenlandse beleid en de druk van de politieke buitenwereld in evenwicht te houden. ‘Het is duidelijk dat een opvolger van Mario Draghi als premier niet dezelfde uitstraling en hetzelfde prestige in Europa zal hebben, maar verwachten dat een nieuwe regering onder leiding van Meloni’s Fratelli d’Italia de traditionele bondgenootschappen van Italië zal verstoren, is misplaatst. Zelfs de regering van de populistische Vijfsterrenbeweging en Lega in 2018 slaagde daar niet in, na jaren te hebben gezegd dat ze dat zouden doen. Het is daarom onwaarschijnlijk dat dit nu wel zal gebeuren.’||https://www.volkskrant.nl/columns-opinie/het-ziet-er-niet-naar-uit-dat-giorgia-meloni-op-het-punt-staat-de-eu-te-veranderen~b6ddf6d1/
2022-09-27||Sven Kockelmann kwam in zijn interview met premier Rutte niet toe aan uitdiepen||Ja, het is gelukt, was het heuglijke nieuws waarmee ik dinsdag wakker werd. Een ruimtesonde van de Nasa heeft enkele uren voor mijn ontwaken op 11 miljoen kilometer afstand de planetoïde Dimorphos geraakt. Met die botsing wordt de koers van het rotsblok mogelijk een beetje veranderd, een geslaagd experiment voor als de mensheid ooit een meteoriet op zich af ziet komen die het leven op aarde bedreigt: gewoon een trap verkopen. Opzouten. Op1 had maandagavond laat meesterinterviewer Sven Kockelmann in stelling gebracht om een ander brok schijnbare onverzettelijkheid te bestoken: premier Mark Rutte. Bange vraag vooraf: zou het Kockelmann, sinds enige tijd deel uitmakend van de bloedgroep WNL (’het rechtse geluid’), in Op1 lukken de koers van de volgens de populariteitspolls nog zo weinig vertrouwde eerste minister een zwieper te geven? Als één journalist in staat mocht worden geacht het imago van de liberale Dimorphos een fractie te kantelen, dan Nasty Sven. Locatie? Statig, aan de ramen van het Catshuis in Den Haag, dat werd gegeseld door herfstige slagregens. Duur? Een lang uur. Kockelmanns voorbereiding op het interview? Zoals altijd: voorbeeldig. Wenkbrauw? Geregeld opgetrokken. Tanden? Laten zien. Doorbijten? Dat niet. Dat laatste zou ook niet verstandig zijn geweest, want Rutte toonde zich van het roestvrijstaal dat na talloze lichtjaren premierschap nog niet de minste slijtage of krassen vertoont. Misschien zijn er haarscheurtjes, maar hij hield die knap verborgen. Veel actuele Haagse kwesties kwamen aan de orde – en dat was meteen ook een van de dompers. Aan het daadwerkelijk uitdiepen ervan kwam Kockelmann meestal niet toe, omdat het volgende onderwerp zich door de tijd gedwongen al weer aandiende. Zo verdiende Ruttes vergelijking van Poetin met Hitler meer ruimte, alsook de juridische stappen die het kabinet overweegt tegen FvD-stoottroeper Pepijn van Houwelingen. Wel besproken werd de systematiek van de aangifte tegen het Kamerlid dat de ministers Kuipers (‘Ernst’, noemde Rutte hem) en Van Gennip (‘Karien’) op Twitter bij een nazivlag fotoshopte. Maar niet de belangwekkender onderliggende kwestie: hoe democratisch weerwerk te bieden aan het fascistoïde grauw. Interessant om te horen hoe de premier de warme teamgeest van het kabinet probeerde te benadrukken door het veelvuldig gebruik van voornamen – Carola, Ernst, Karien – en des te pregnanter de uitwijkmanoeuvres rond de namen die het familiegevoel kunnen verstoren: Wopke (Hoekstra, CDA-splijtzwam in de stikstofkwestie), Erik (van der Burg, koene ridder in de strijd voor een minder gênant asielbeleid). Ook Kockelmann zweeg erover – misschien toch huiverig voor een dissonant in het rechtse geluid van zijn WNL? Nóg een keer liet de interviewer de kijker in het ongewisse. Rutte vertelde dat hij de dag waarop hij met twaalf jaar de langstzittende premier was geworden niet had gevierd, maar ‘zoals Privé had laten zien halfnaakt had doorgebracht op een balkon in Oostenrijk’. Huh? Kockelmann trok zijn wenkbrauw zelfs niet op.||https://www.volkskrant.nl/cultuur-media/sven-kockelmann-kwam-in-zijn-interview-met-premier-rutte-niet-toe-aan-uitdiepen~babb78a1/
2022-09-27||Opinie: Hou de weilanden groen en zet meer in op woningbouw in de stad ||Nederland wordt het snelst volgebouwd van de gehele Europese Unie, waarschuwden het Planbureau voor de leefomgeving (PBL) en het Centraal bureau voor de statistiek (CBS) onlangs. In de periode 2000-2018 werd er gemiddeld per dag zo’n 8,5 hectare groen omgetoverd in stenen. Dat is ruim twaalf voetbalvelden per dag. Inmiddels lijken we ons leven te beteren: de 1 miljoen woningen die minister Hugo de Jonge de komende tien jaar wil bijbouwen, moeten vooral binnen de bestaande gemeentegrenzen verrijzen. Maar zullen we dat volhouden? Of is de druk op de woningmarkt zo groot dat het volbouwen van weilanden toch te verleidelijk blijkt? Nederland is Europees koploper als het gaat om verstenen. De noodkreet is afkomstig uit de recent gepubliceerde Monitor van de Nationale Omgevingsvisie van het PBL, die tweejaarlijks verschijnt. Een maand daarvoor kwam het CBS al met soortgelijke cijfers: tussen 2000 en 2017 is er in Nederland 45,6 duizend hectare bebouwd terrein bijgekomen, iets minder dan de oppervlakte van Texel. Vooral in de Randstad en Noord-Brabant ging een fors deel van de uitbreiding naar woongebied en de aanleg van bedrijventerreinen. Enkele deskundigen nuanceerden deze zorgelijke boodschap meteen: de cijfers zijn gebaseerd op de periode tot 2018, toen de Vinex-operatie nog in volle gang was. Inmiddels is het beleid om nieuwe woningen vooral in bestaand stedelijk gebied te plaatsen. Inderdaad zijn de stedebouwkundige plannen van diverse grote steden veelbelovend. De voorstellen tot omvorming van voormalige bedrijventerreinen als het Utrechtse Merwedegebied en de Haagse Laakhavens zijn in een vergevorderd stadium. Gaat het werkelijk lukken om de verstening van Nederland een halt toe te roepen? Mogelijkheden voor binnenstedelijke bouw zijn er te over. In de stad zijn vele lege plekken, in onbruik geraakte gebouwen en slecht onderhouden wijken die met slimme renovatie, transformatie en herbestemming een nieuw leven kunnen krijgen. Volgens een wat ouder onderzoek van het PBL kan in heel Nederland minimaal 35 procent – en in het meest optimistische scenario zelfs 75 procent – van de benodigde woningen worden gerealiseerd in leegstaande panden en op onbenutte terreinen in de bestaande stad. Toch ben ik er niet geheel gerust op. Het bouwtempo ligt om allerlei redenen immers al te laag en binnenstedelijk ontwikkelen wordt door de markt nog altijd als extra moeilijk gezien. Zo zagen we in 2021 dat, ondanks de enorme vraag, het aantal kantoren dat tot woningen wordt omgebouwd was afgenomen. Dit geeft aan dat het huidige systeem onvoldoende prikkels kent om binnenstedelijk te ontwikkelen. Dat is vreemd, want in de markt zijn talloze voorbeelden van innovatieve, creatieve transformaties. De kunst is om die initiatieven op te schalen en te versnellen. Hier ligt in de eerste plaats een rol voor de overheid. Breng in kaart waar de knelpunten liggen en kom met slimme ondersteuning in de vorm van financiering en flexibele regelgeving. Nu zien we vaak nog dat transformatieprocessen verzanden in een woud van regelgeving. Voor tijdelijke transformaties van leegstaand vastgoed tot woningen, kennen we inmiddels een versnelde procedure. Waarom zouden we een dergelijke ‘transformatievergunning’ niet ook voor definitieve projecten kunnen creëren? Het is tijd voor een anti-versteningsoffensief. Zodat we over een paar jaar als het over dit thema gaat weer netjes onderaan de Europese lijstjes bungelen.||https://www.volkskrant.nl/columns-opinie/opinie-hou-de-weilanden-groen-en-zet-meer-in-op-woningbouw-in-de-stad~b865f358/
2022-09-27||Opinie: Door gebrek aan ambitie stort kabinet ons openbaar vervoer in een vrije val||In 2019 ging het goed met het openbaar vervoer, vooral in Amsterdam. Door een investering in de Noordzuidlijn nam het aantal reizigers enorm toe. Het Amsterdamse ov vervoerde op goede dagen een miljoen reizigers. Omdat meer passagiers ook meer inkomsten genereren, kon de subsidie voor het Amsterdamse ov naar nul. Daardoor was er meer geld beschikbaar voor andere investeringen in publiek transport. Het vliegwiel van de vooruitgang en vergroening kwam op snelheid. Maar toen volgden achtereenvolgens corona en een nieuw kabinet. Tijdens de lockdowns zag de toenmalige regering in dat het belangrijk was het ov-netwerk in stand te houden, ook al was reizen niet of nauwelijks toegestaan. Netwerken die in verval raken zijn immers moeilijker te herstellen. Het draaiend houden van het openbaar vervoer, nota bene een kerntaak van het kabinet, was een juiste beslissing. Maar nu de coronacrisis voorbij is en 20 procent van de reizigers nog wegblijft, blijkt voor het nieuwe kabinet zelfs die minimuminspanning nog te veel. Er is na veel aandringen vanuit reizigersorganisaties, vervoersregio’s en vervoerders, overbruggingsgeld uit Den Haag gekomen. Dankzij het overbruggingsgeld garandeerde het rijk tijdens covid dat de dienstregeling in stand kon blijven hoewel er veel minder passagiers waren. Maar het geld was veel minder dan gevraagd en veel minder ook dan nodig is om het ov-aanbod op pre-coronaniveau te krijgen. Daarom kan het openbaar vervoer volgend jaar geen aanbod bieden dat reizigers zal teruglokken. Integendeel, het verschraalde ov zal door de hogere energiekosten nog flink duurder worden. Staatssecretaris Vivianne Heijnen schreef aan de Tweede Kamer dat ze verwacht dat het aanbod in 2023 beter op de vraag zal worden afgestemd. Daarmee accepteert zij de achteruitgang van het ov-aanbod. Doordat de reizigersaantallen afnemen en de kosten oplopen, dreigt nu een negatieve spiraal. Het zou een onbegrijpelijke blunder zijn als het kabinet niet ingrijpt. Intussen stappen meer reizigers in de auto dan vóór de coronacrisisdan vóór de coronacrisis, terwijl wegenprojecten jarenlange vertraging opliepen door stikstofmaatregelen of fors duurder uitvallen door die vertraging. En dat terwijl boeren voor miljoenen moeten worden uitgekocht om stikstofruimte te creëren, zodat we die wegen mogen aanleggen. Ziet het kabinet dan niet in dat de meest voor de hand liggende manier om de uitstoot van stikstof en CO2 van wegverkeer te verminderen, een systeemsprong in ov is? Een goed netwerk van treinen, bussen, trams en metro’s maakt dat iedereen binnen acceptabele tijd op zijn bestemming kan komen zónder die wegen. Een goed ov ontsluit woonwijken en is vaak een randvoorwaarde voor projectontwikkelaars om te beginnen met de broodnodige woningbouw. Hoe bestaat het dat dit kabinet zo’n blinde vlek voor de waarde van het ov lijkt te hebben? Het kan gelukkig ook anders. Duitsland stimuleerde het ov deze zomer met goedkope tarieven. Dat heeft in steden als München ertoe geleid dat forensen weer overstapten van de auto naar het ov. Spanje verlaagde het ov-tarief als koopkrachtmaatregel. Veel mensen daar kunnen zich geen auto veroorloven. Zij moeten met het ov naar hun werk. Dat geldt ook hier. Als het ov te duur wordt of minder vaak rijdt, zoeken mensen een baan dichter bij huis. We zien aan Schiphol wat een ontwrichtend effect een gebrek aan personeel kan hebben. Voor het openbaar vervoer dat meerwaarde biedt aan de economie, klimaat en werkgelegenheid zou toch, vanuit meerdere ministeries, een investeringsbudget moeten worden gevonden? Zelfs de Europese Unie reikte het kabinet de hand. Begin september ontving Nederland 4,7 miljard euro subsidie vanuit Brussel voor coronaherstel. Nederland had naast die subsidie ook leningen kunnen aanvragen, maar heeft dat niet gedaan. Een gemiste kans. Het kabinet gebruikte deze herstelsubsidie niet voor iets positiefs, namelijk de opbouw van en investeren in het ov als duurzaamheidsmaatregel, maar voor iets negatiefs en pijnlijks: het uitkopen van agrarische familiebedrijven. Dat is afbraak. Nederland is met de stikstofcrisis, klimaatverandering en de woningnood in een bestuurlijke bankschroef beland. We staan op een kruispunt in onze geschiedenis. Dichtbevolkte steden als Tokio, Singapore, Londen en Parijs lieten al zien dat een hoogwaardig openbaar vervoer de beste oplossing is voor een dichtbevolkt gebied. Het is te hopen dat Kamerleden, coalitie en oppositie hun energie in deze broodnodige omslag in het denken gaan steken. We lopen immers enorm achter.||https://www.volkskrant.nl/columns-opinie/opinie-door-gebrek-aan-ambitie-stort-kabinet-ons-openbaar-vervoer-in-een-vrije-val~b918dc7b/
2022-09-27||Deze fietsonderbroek is voor de beginnende fietser zonder zitvlees||Jules Roskamp (55) is een fanatieke fietser, al van kinds af aan. Hij noemt zichzelf zelfs een fietsevangelist. De afgelopen jaren merkte hij dat zijn evangelie onder leeftijdgenoten in zijn omgeving begon aan te slaan. Had iets te maken met de elektrische fiets. Opeens stapten die vijftigplussers wél op de fiets en, dankzij dat elektrische, gingen ze direct ook tochten maken van 50 of 60 kilometer. En toen vonden ze vervolgens toch weer iets om tegen Roskamp over te klagen: zadelpijn. Elke geoefende fietser weet: zadelpijn voorkom je met een goed gekozen (zitbeentjesafstand!) en niet te zacht zadel, en door het kweken van zitvlees. Dat laatste hadden Roskamps leeftijdgenoten nog niet. En dat eerste eerlijk gezegd ook niet, want de meeste e-fietsen hebben te zachte zadels. Kochten ze op aanraden van Roskamp een fietsonderbroek, dan zie je er verder toch nog gewoon uit. Beviel toch ook niet: die dingen zijn gemaakt voor getrainde lijven op harde zadels. Dus werden benen afgekneld door te strak elastiek en ging de zitvlakvulling in combinatie met de gelzadels broeien. Daarop ging Roskamp, zonder achtergrond in de fietskleding – hij is werkzaam in de financiële dienstverlening – her en der eens informeren bij fabrikanten en, enfin, lang verhaal kort, ‘toen werd ik op een ochtend wakker en had ik een bedrijfje in fietsonderbroeken’, samen met een compagnon die wél ervaring heeft in de wielerkledingbranche. Dat was begin 2021. In februari 2022 verkocht hij zijn eerste exemplaar. Uniek verkoopargument van zijn Bikeboxer is een grote elasticiteit in combinatie met een dunne zitvlakvulling (padding), al zijn er meer fabrikanten die daarmee experimenteren, zoals het Duitse SQ Lab. Ook de duurzaamheidsclaims van het nieuwe Nederlandse merk zijn niet uniek, maar wel toe te juichen. Blik probeerde hem uit en merkte overigens weinig verschil met de vier broeken van verschillende merken die we doorgaans dragen. Belangrijkste van zo’n broek zijn het ontbreken van naden op plekken die er tijdens het fietsen toe doen, temperatuur- en vochtregulatie en die padding dus. De eerste drie zijn bij de meeste broeken vergelijkbaar, al verschillen de percentages polyester en elasthaan. In dat laatste zitten nog de grootste verschillen. Wie lang en ver voorovergebogen op een hard racefietszadel zit, zal een dikkere padding verkiezen dan wie rechtop op een e-fiets zit. Als de leeftijdgenoten van Roskamp echt écht willen gaan fietsen, raadt Blik ze aan beslist een fietsonderboek aan te schaffen, maar toch vooral de keuze van het zadel, de zadelhoogte, de stuurhoogte en de zithouding aan een kritische inspectie te (laten) onderwerpen. Maar of Roskamp dat ook wil doen?||https://www.volkskrant.nl/beter-leven/deze-fietsonderbroek-is-voor-de-beginnende-fietser-zonder-zitvlees~b2bf79bf3/
2022-09-27||Dit is ERICA, de slimme, sociale robot die (meestal) op het goede moment de juiste lach tevoorschijn tovert  ||Het herkennen van humor is voor robots nog te ingewikkeld, volgens Divesh Lala, een van de Japanse wetenschappers die betrokken is bij dit onderzoek. Daarom kozen de onderzoekers voor een aanpak waarbij de robots reageren op een lach van hun gesprekspartner. Deze ‘gedeelde gelach’ gaf mensen de indruk dat de robot empathie voor ze toont, blijkt uit de publicatie in het wetenschappelijke tijdschrift Frontiers in Robotics and AI. Niet elke lach kan worden beantwoord met een gedeelde lach, benadrukken de onderzoekers van de Universiteit van Kyoto. Bovendien maakten ze ook onderscheid tussen verschillende lachsoorten, zoals een ‘sociale lach’ (een beleefde lach waarbij geen humor in het spel is) of een ‘vrolijke lach’ (een wat hardere lach van blijdschap). Gebaseerd op gegevens van ‘speeddates’ tussen mannelijke studenten en de robot genaamd ‘ERICA’ trainden de Japanners het systeem van de robot in drie stappen. Eerst het herkennen van een menselijke lach, dan het beslissen wanneer te lachen, en als laatste het bepalen welk lachtype het beste past bij de situatie. Om de lachvaardigheden van ERICA te testen, creëerden de onderzoekers vier verschillende gesprekken van twee tot drie minuten. In elk gesprek vergeleken de Japanners het nieuwe lachsysteem met scenario’s waarbij ERICA alleen reageerde met een ‘sociale lach’ of helemaal geen lach. Daarna werd elk geluidsfragment beoordeeld door 130 vrijwilligers op empathie, natuurlijkheid, menselijke gelijkenis en begrip. Het ‘gedeelde-lachsysteem’ scoorde hierbij het hoogst op alle onderdelen. ‘We hopen dat ERICA in de toekomst gezelschap kan bieden in sociaal geïsoleerde situaties, bijvoorbeeld onder bewoners van bejaardentehuizen’, zegt Lala. ‘Hoewel ERICA misschien geen lang gesprek kan voeren, denken we dat het gunstig is als mensen het gevoel hebben dat ze met de robot kunnen praten en dat er naar hen wordt geluisterd.’ Hierbij geldt: hoe natuurlijker het gesprek, hoe beter. De Japanners gebruiken een slimme truc door de robot te laten reageren op de lach van een ander, vindt Koen Hindriks, hoogleraar aan de Vrije Universiteit Amsterdam en niet betrokken bij de Japanse studie. ‘De robot hoeft de inhoud van het gesprek niet te begrijpen, zo slaan ze dus het moeilijke deel over.’ Toch is de specialist in sociale robots niet erg enthousiast. ‘Het risico van een verkeerd geplaatste lach is groot. Als mensen het gevoel hebben dat de robot ze uitlacht, kan het gebeuren dat ze niks meer met de robot te maken willen hebben.’ In deze studie reageerde de robot 80 procent van de tijd op het juiste moment met de juiste lach. ‘Dan gaat het toch 1 op de 5 keer mis.’ Ook cultuurverschillen doen ertoe. ‘Giechelen is in Japan heel normaal, in Nederland komt dit vaak wat kinderachtig over.’||https://www.volkskrant.nl/wetenschap/dit-is-erica-de-slimme-sociale-robot-die-meestal-op-het-goede-moment-de-juiste-lach-tevoorschijn-tovert~b657bc3e/
2022-09-27||Nasa bewijst dat een scenario als in Don’t Look Up ons niet zal overkomen||Met de inslag van ruimtesonde Dart op ruimterots Dimorphos heeft Nasa aangetoond dat een scenario als in de film Don’t Look Up ons niet zal overkomen. Veel mensen kijken hoopvol naar de ontwikkelingen. ‘De film Don’t Look Up heeft mij persoonlijk erg bang gemaakt voor hoe wij als mensheid zullen reageren op een groot existentieel gevaar dat we allemaal zien aankomen, maar waarvan we dan massaal willen wegkijken’, zegt ruimte-expert Bert Bokhoven. ‘In de film is te zien hoe een komeet de aarde nadert en hoe de mensheid daar collectief van wegkijkt. Ze hebben gewoon geen zin om de eigen ondergang eerlijk onder ogen te komen en ook aan te pakken’, zegt Bokhoven. ‘Met de lancering en geslaagde impact van Dart zien we nu gelukkig dat we als mensheid juist wél iets willen doen aan zulke existentiële dreigingen, en er ook uitstekend op zijn voorbereid.’ Het hoopgevendste aspect aan de impact van Dart voor Bokhoven is het gegeven dat de combinatie van technologie, raketbrandstof en menselijk vernuft een sonde ter grootte van een koelkast met 20 duizend kilometer per uur op een ruimterots ter grootte van een voetbalstadion is geklapt dat op zich geen bedreiging vormt voor de aarde. ‘Bam!’, zegt Bokhoven. ‘Als dit geen vooruitgang en toekomstzin is, weet ik het ook niet meer. De impact van Dart is voor mij eigenlijk een symbool: we pakken alles aan, we kunnen alles aan. Nergens van wegkijken: dat is de mensheid ten voeten uit.’||https://www.volkskrant.nl/cultuur-media/nasa-bewijst-dat-een-scenario-als-in-don-t-look-up-ons-niet-zal-overkomen~b4dcf80b/
2022-09-27||Dijkgraaf: fouten bij afhandeling melding klokkenluider over salarisplafonds NPO-presentatoren||De betreffende melding stamt uit de zomer van 2020. Een klokkenluider klopte aan bij de secretaris-generaal, de hoogste ambtenaar van het ministerie van OCW, om in vertrouwen te praten over een schending van de salarisplafonds voor presentatoren. De secretaris-generaal verzuimde op dat moment te vermelden dat zij bevriend was met de toenmalig NPO-baas Shula Rijxman. Volgens Dijkgraaf is de secretaris-generaal daarmee ‘niet transparant’ geweest. Dat heeft bij de klokkenluider ‘een onveilig gevoel’ veroorzaakt, schrijft hij dinsdag in een brief aan de Tweede Kamer. ‘Deze situatie had zich niet mogen voordoen’, aldus Dijkgraaf. Dijkgraaf had de Auditdienst Rijk, een onafhankelijke overheidsorgaan, gevraagd om de procedure rondom de klokkenluider te onderzoeken. Eind augustus ontving de minister de bevindingen. Op basis daarvan concludeert Dijkgraaf dat de melding weliswaar ‘behandeld en afgehandeld’ is, maar dat de afgesproken procedures ‘niet volledig gevolgd’ zijn. Zo had het ministerie de klokkenluider in contact moeten brengen met iemand die ‘afstand van de mediaportefeuille’ had, schrijft Dijkgraaf. Ook had het gesprek moeten worden vastgelegd. Volgens de Auditdienst Rijk koos de secretaris-generaal er bewust voor om geen notulist bij het gesprek aanwezig te laten zijn, al was haar geadviseerd dit wel te doen. Voor de positie van de secretaris-generaal in kwestie heeft het onderzoek geen gevolgen. Volgens minister Dijkgraaf heeft zij ‘te goeder trouw’ gehandeld. ‘Ik heb geen reden de integriteit van de SG in twijfel te trekken.’ De zaak kwam afgelopen zomer aan het licht door de podcast Koster en Van Dijk van BNR Nieuwsradio. De klokkenluider bleek zich eerst tot de Kamerleden Harry van der Molen (CDA) en Zohair El-Yassini (VVD) te hebben gewend, beide mediawoordvoerder van hun fractie. Via toenmalig minister Arie Slob regelden zij een gesprek met de secretaris-generaal. Achteraf gezien was de klokkenluider nooit naar het ministerie gegaan als hij of zij kennis had gehad van de vriendschap tussen de secretaris-generaal en Rijxman, die inmiddels wethouder in Amsterdam is. ‘Ik zou worden behandeld als een klokkenluider’, liet de melder aan de podcastmakers van BNR weten.||https://www.volkskrant.nl/nieuws-achtergrond/dijkgraaf-fouten-bij-afhandeling-melding-klokkenluider-over-salarisplafonds-npo-presentatoren~b750c2b0/
2022-09-27||Lezersbrieven: Waarom zou alleen rechts ‘radicaal’ of ‘extreem’ zijn?||‘Extreem-rechtse winst is nog geen kabinet’ kopte de krant boven een artikel over de te verwachten winst van Fratelli d’Italia. In het artikel werden de Zwedendemocraten en de PVV aangeduid als ‘radicaalrechts’. Genoemde partijen zijn conservatieve partijen. Hun politieke agenda laat daarover geen twijfel bestaan. Dat het per definitie ook ‘rechtse’ partijen zijn, valt te betwisten. In het kwadrant van André Krouwel (oprichter Kieskompas, red.) staat de PVV niet voor niets op de x-as links van het midden. Verder valt het op dat, wanneer het om rechtse partijen gaat (in Nederland of daarbuiten), bijna altijd de voorvoegsels ‘radicaal’ of ‘extreem’ worden gebezigd. Daar zit niet alleen een waardeoordeel in (beter zou zijn ‘uiterst’ te gebruiken), maar ook wordt dit nooit gedaan als het om uiterst linkse of progressieve partijen gaat. Als we de PVV extreem- of radicaal-rechts noemen, waarom dan niet Bij1 extreem-links of D66 radicaal-progressief? Maar dat gebeurt niet, terwijl daar zeker reden voor is. Dit meten met twee maten cultiveert het Calimero-gedrag van rechts. Dus, noem het beestje bij de naam (conservatief) en zie af van superlatieven, om te voorkomen dat het een self fulfilling prophecy wordt). Het is nog niet te laat, hoop ik. Maarten van Gulik, Delft Dank voor het feitelijke artikel over de Transgenderwet (Ten eerste, 27/9). Jammer dat dit te laat kwam voor mevrouw Klijnsmit, schrijver van het opiniestuk over twijfelende pubers op dezelfde dag, gezien de onjuistheden in haar stuk. Voor transgender personen is er rekening gehouden bij bevolkingsonderzoeken, hierover heeft het RIVM een folder uitgegeven. Ook met de nieuwe wet mogen jongeren tot 16 jaar niet zomaar zelf over hun geslachtsverklaring bepalen (dat is aan de rechter). En een medische transitie vergelijken met chemotherapie is onjuist en valt buiten de reikwijdte van het voorstel. Onomkeerbare transgenderzorg wordt hier niet bij jongeren tot 16 jaar uitgevoerd en transgender personen krijgen van de medische behandelingen een dragelijker leven. Suzanne Veerman, Rotterdam Wat is eigenlijk de noodzaak van het vermelden van het geslacht waar dan ook? Als die vermelding nu eens overal verdwijnt en ook namen niet meer worden gekoppeld aan het geslacht, dan is er een klein gedeelte van het gender-issue al opgelost en ook het vrouwenquotum vaart er wel bij. Want wanneer er in een sollicitatiebrief niet wordt gevraagd naar m/v en jongens Sigrid en meisjes Mark heten kan er bij de eerste selectie al niet meer worden gediscrimineerd op geslacht. Toekomstige ouders noem uw dochter eens Joris of uw zoon Sonja. Tielke Engels, Tilburg Lezer R.A. van der Weij Fortin schreef bezwaar te maken tegen de energieleverancier die hem schreef: ‘Jouw tarieven gaan (...) omhoog.’ Hij legt de nadruk op het gebruik van het familiale ‘jij’ en ‘jouw’. Ik wil iets anders benadrukken. Het zijn namelijk niet de tarieven van deze lezer, maar van de energieleverancier. Die hoort te schrijven: ‘Onze tarieven gaan omhoog.’ Joke van Straaten, Velserbroek Tomas van Dijk vraagt zich af of het slim is je kamer te verwarmen met een houtkachel in plaats van het dure gas. Naast alle bezwaren tegen hout is de vergelijking wel erg pijnlijk als je het hebt over ovengedroogd hout. Hoeveel gas wordt daarvoor gebruikt? Ineke Smit, Amsterdam Veel aandacht in de krant voor ‘Seeing Stars Leiden’, het evenement waarbij de lichten in die stad een avondje uit gaan zodat we de sterren weer kunnen zien. Een mooi initiatief van kunstenaar Daan Roosegaarde, die hiermee zegt te ageren tegen het ‘bullshitlicht’ van kantoorgebouwen en reclameborden. Vreemd genoeg blijft onbenoemd dat het juist Roosegaarde is die ons land de afgelopen decennia heeft volgestort met allerlei werk dat zijn effect haalt uit de inzet van, jawel, dat vermaledijde licht: van zijn interactieve korenvelden vol ledlampjes tot de rook- en lasershows die hij op de Afsluitdijk organiseert. Hopelijk heeft Mr. Lichtvervuiling tijdens de voorbereiding van deze avond zelf ook ‘het licht gezien’ en bespaart hij ons voortaan dergelijke projecten die zich tot kunst verhouden als astrologie tot sterrenkunde. Michiel Eijsbouts, Amsterdam 9,75 euro is geen tientje! Fred Koekoek, Eefde||https://www.volkskrant.nl/columns-opinie/lezersbrieven-waarom-zou-alleen-rechts-radicaal-of-extreem-zijn~b19338f7/
2022-09-27||Harry Styles adviseert Matilda snel een liefdevol gezin te stichten||Matilda, you talk of the pain like it’s all alrightBut I know that you feel like a piece of you’s dead inside Matilda, Harry Styles (2022) Het was een worsteling geweest voor Roald Dahl om Matilda te schrijven. In zijn oude stoel in zijn schrijfhut in de tuin veegde hij de ene handgeschreven versie na de andere van tafel. Het geploeter van Dahl (1916-1990) had vooral te maken met zijn vrees dat de dagen van het boek waren geteld. Wie zat er nog te wachten op weer een publicatie van Dahl, of van welke auteur dan ook? Dus verzon hij een list: hij maakte van de Matilda Wormwood uit Matilda een geniale boekenwurm. Om aan haar strontvervelende ouders te ontsnappen, dook het meisje met haar neus in de boeken en nam ze haar pa en ma te grazen met magische krachten. Het boek verscheen in 1988 met illustraties van Quintin Blake en werd een groot succes. Behalve dat het boek in de loop der jaren tal van hergeboortes kent met films en musicals, leeft ook de boodschap voort. Matilda geldt als het archetype van het meisje dat zich niet laat kleineren door volwassenen, maar keihard terug slaat. Harry Styles moest aan Dahls Matilda denken toen hij het verhaal aanhoorde van een kennis. Ze vertelde over haar pijnlijke leven thuis, en hoe onveilig ze zich daar voelde. De wereldster, voormalig zanger van One Direction, adviseerde haar om haar biezen te pakken, wég uit die giftige omgeving. Voor haar schreef Styles Matilda, hoewel ze zo niet heette. In het nummer raadt hij haar aan een groot feest te geven en vooral haar familie niet uit te nodigen; om zo snel mogelijk weg te gaan en een eigen gezin te stichten, vol wederzijdse liefde, als de ware magische kracht. De ballad verscheen op het album Harry’s House, de megaseller uit 2022, en was op zijn wereldtour telkens te horen. Toen Styles werd gevraagd naar de achtergronden van Matilda, zei hij dat het nummer vooral over luisteren naar elkaar gaat, en dat hij hoopt dat zijn kennis zich door hem gehoord voelt. Roald Dahl zal in zijn nopjes zijn geweest met het idee dat zijn Matilda via de stem van Harry Styles een nieuwe boost heeft gekregen. Hij zou gelukzalig een peuk hebben aangestoken in zijn schrijfhut en zijn vaste gele potlood hebben voorzien van een scherpe punt. Zijn angst was niet gerechtvaardigd: zijn boeken gaan nog altijd grif over de toonbank. Denk maar aan GVR (Grote Vriendelijke Reus) en Sjakie en de Chocoladefabriek. Matilda werd Roald Dahls laatste boek, hij overleed in 1990. Jaren later werden in een stoffige kast in zijn schrijfhut tal van oude, onaffe versies van zijn boeken gevonden, ook van Matilda. In zijn oorspronkelijke papieren vrucht is ze een extreem ondeugend meisje dat grappen uithaalt met iedereen. Aan het eind van het boek sterft ze op melodramatische wijze. Geen happy end hier dus voor Matilda. Maar goed dat Roald Dahl deze versie had opgeborgen. John & Paul||https://www.volkskrant.nl/cultuur-media/harry-styles-adviseert-matilda-snel-een-liefdevol-gezin-te-stichten~b367f22f/
2022-09-27||Lekkages Nord Stream vermoedelijk enorm, Denemarken en Zweden registreerden ‘forse explosies’||Deense F-16s ontdekten maandag de eerste twee lekkages aan gaspijpleiding Nord Stream 1, nabij het Deense eiland Bornholm. Vlak erna bleek ook Nord Stream 2 te lekken. Beelden die de Deense overheid dinsdagmiddag vrijgaf, gemaakt door een F-16, tonen twee reusachtige schuimende draaikolken aan de oppervlakte van de Oostzee. De grootste heeft een doorsnede van bijna een kilometer. Denemarken heeft alle scheepsverkeer binnen 5 mijl (9,3 kilometer) rond de lekkages verboden. Nord Stream 1 en 2 lopen parallel aan elkaar van de Russische kust nabij St.-Petersburg naar het Noord-Duitse plaatsje Lubmin, ruim twaalfhonderd kilometer over de bodem van de Oostzee. Beide zijn buiten gebruik door de Oekraïne-oorlog. De uitbater van de pijpleidingen, Nord Stream AG, zei dinsdag dat de pijpleidingen nu voor onafzienbare tijd onbruikbaar zijn. Daarmee lijkt enige hoop dat er deze winter toch weer gas door Nord Stream zou gaan voorgoed van tafel. De Zweedse nationale televisiezender SVT meldt dat seismologische meetstations in zowel Zweden als Denemarken forse bevingen registreerden nabij de lekkages, waarvan één 2,3 op de schaal van Richter. ‘Er is geen twijfel over mogelijk dat dit explosies waren’, aldus Björn Lund, hoofd van het Zweedse Nationaal Seismologisch Netwerk, dat meetstations beheert. Alles wijst erop dat het gaat om een aanslag, vermoedelijk door een staat. Beide pijpleidingen zijn moderne en robuuste bouwwerken van staal en beton op de zeebodem, en raken niet zomaar lek. Zeker niet op drie plaatsen tegelijk. Duitse media melden op gezag van veiligheidsfunctionarissen dat de onderzeese pijpleidingen mogelijk over aanzienlijke lengte opgeblazen zijn. ‘Er is in onze fantasie geen scenario mogelijk waarbij het niet om een doelbewuste aanslag gaat’, aldus een Duitse functionaris in Tagesspiegel. En in het geval van een aanslag gaat het volgens bronnen van die krant vrijwel zeker om het werk van een staat. Nord Stream 1 en 2 liggen op de plek van de lekkage op respectievelijk 70 en 88 meter diepte. ‘Hiervoor zijn speciale eenheden nodig, zoals marineduikers, of een onderzeeboot.’ Ook de Deense premier Mette Frederiksen zei dat een toeval ‘moeilijk voorstelbaar’ is. De Poolse premier wees in nauwelijks verhullende woorden naar Rusland. ‘Dit is duidelijk sabotage, en markeert waarschijnlijk de volgende stap in de escalatie van de situatie in Oekraïne’, aldus Mateusz Morawiecki. Rusland zelf wast zijn handen in onschuld, en zegt zich eveneens zorgen te maken over sabotage. ‘Dit is zeer zorgwekkend nieuws’, zei Kremlin-woordvoerder Dimitri Peskov. ‘De energieveiligheid van het hele continent staat op het spel.’ Denemarken voerde veiligheidsmaatregelen nabij energie-installaties op. De Noorse autoriteiten deden dat maandag al, nadat ongeïdentificeerde drones waren waargenomen nabij olieplatformen buiten de kust. Deze week wordt de nieuwe Noors-Poolse Baltic Pipeline in gebruik genomen, die op termijn jaarlijks tien miljard kubieke meter gas naar Polen kan vervoeren en daarmee het land minder afhankelijk maakt van Russisch gas. Gasprijzen op de toonaangevende Nederlandse handelsbeurs TTF stegen maandag met ruim 15 procent, nadat ze de afgelopen weken juist weer behoorlijk waren gedaald. Nord Stream 1 en 2 vormen het slagveld waarop de energieoorlog tussen Rusland en Europa woedt. De strijd rond de pijpleidingen is de voornaamste reden voor de hoge energieprijzen en gastekorten sinds de Oekraïne-crisis. Tot het begin van de oorlog stroomde door Nord Stream 1 bijna 60 miljard kubieke meter gas per jaar. Daarmee was het een levensader van de Europese energievoorziening. Sinds eind augustus heeft Rusland de toevoer door de pijpleiding volledig stopgezet, nadat die eerder al stapsgewijs werd afgeknepen. Nord Stream 2 is door de Oekraïne-oorlog nooit in gebruik genomen, maar net als Nord Stream 1 wel gevuld met gas. In feite gaat het om vier pijpleidingen: de beide Nord Streams bestaan uit twee identieke pijpleidingen elk. Beide pijpleidingen van Nord Stream 1 zijn kapot, bij Nord Stream 2 gaat het waarschijnlijk om één pijpleiding. Elk van de drie lekkende leidingen is gevuld met ongeveer 177 miljoen kubieke meter gas. De vrees is nu dat dit gas de komende dagen geheel weglekt. De schade voor het milieu is nog onduidelijk, maar blijft vermoedelijk beperkt tot de directe omgeving van de lekkages.||https://www.volkskrant.nl/nieuws-achtergrond/lekkages-nord-stream-vermoedelijk-enorm-denemarken-en-zweden-registreerden-forse-explosies~b50cf61f/
2022-09-27||Hoe bozer ik op mijn dochter zou worden, hoe meer ik over vijftien jaar aan de therapeut moet betalen||Tijdens onze laatste significante ruzie hadden mijn vriendin en ik een afspraak gemaakt. Als zij van huis was, zou ik niet meer tegen haar klagen over huishoudelijke kwesties. Ze vond het vervelend, zei ze, ook omdat ze zich dan schuldig voelde dat ze er niet was. Ik snapte wat ze bedoelde, want ik ben niet de enige in dit huishouden die weleens laat weten hoe onvoorspoedig een dag verloopt. ‘Oké’, zei ik, ‘ik zal je voortaan met rust laten.’ Die belofte stopte ze een paar dagen geleden samen met wat kleren in een koffer en ze vertrok voor een belangrijke werktrip. En ik moet zeggen: het ging hartstikke goed. Zeker vier uur lang. Toen nam mijn oudste dochter stiekem een dierbare en kostbare pen mee het balkon op en liet die tussen de houten vlonders vallen. Berouwvol kwam ze het me vertellen. Ik reageerde pedagogisch verantwoord, me ervan bewust dat hoe bozer ik zou worden, hoe meer ik over vijftien jaar aan de therapeut moet betalen. Alleen kreeg ik met geen mogelijkheid de schroeven uit de oude hardhouten planken. Mijn knieën gleden over het glibberige hout, ik kreeg pijn aan mijn rug en uiteindelijk zat ik dan toch luidkeels te vloeken, de bovenkant van mijn bilspleet zichtbaar voor nieuwsgierige bovenburen. Het was al met al reden genoeg om mijn vriendin een bericht te sturen. Ik vertelde haar wat er was gebeurd. ‘Ik ben buiten mezelf van woede.’ Dat was zwaar overdreven, maar het had waar kunnen zijn. Daarna ging ik op zoek naar mijn poncho. Het zou de komende dagen flink regenen en ik moest veel op de fiets zitten. Ik kon hem nergens vinden. Natuurlijk niet, ik kan nooit iets vinden. Nu weet ik dat dit een archetypische mannelijke kwaal is, maar met het oog op de volledigheid wil ik toch even zeggen dat mijn vriendin ook weleens ‘per ongeluk’ de oplader van mijn laptop voor een paar dagen heeft meegenomen. In het geval van de poncho was er dus zowel sprake van urgentie (de weersvoorspelling) als van gerede twijfel. Dit mocht ik best ook nog wel even vragen. ‘Ja, hij zit nog in mijn tas’, antwoordde ze uiteindelijk, met een emoji erbij van een aapje dat zijn handen voor zijn ogen houdt. Omdat het nu allemaal geen reet meer uitmaakte, begon ik te zeuren dat ik óók al niet mijn grijze regenbroek kon vinden. ‘Ik kan nu niets voor je doen’, zei ze met het geduld en de distantie van een klantenservicemedewerker. ’s Avonds, toen de kinderen sliepen, ging ik op de bank liggen. Zonder pen, zonder poncho, zonder regenbroek. Niets had ik gevonden. Behalve de smeulende resten van wat eens een mooie belofte was.||https://www.volkskrant.nl/columns-opinie/hoe-bozer-ik-op-mijn-dochter-zou-worden-hoe-meer-ik-over-vijftien-jaar-aan-de-therapeut-moet-betalen~b7b2de62/
2022-09-27||Belangrijke primeur Nasa met botsing sonde op ruimterots. ‘Knalt er een op New York, dan bestaat de stad niet meer’||‘Het was maar de vraag of dit überhaupt zou lukken. Je moet je voorstellen: die sonde ging met tien keer de snelheid van een kogel op zijn doel af. Pas een halfuur voor inslag kreeg hij zijn doelwit goed in beeld. Toen splitste het stipje in de verte zich in tweeën: Dimorphos draait namelijk om een grotere planetoïde heen en de sonde moest, volledig autonoom, zijn koers bijstellen om de kleinere te raken. Dat is gelukt. ‘Nu moet nog duidelijk worden of de baan hierdoor ook is veranderd. Men rekent op een baanverandering van slechts 1 procent, die kun je pas na een paar dagen of weken waarnemen met telescopen vanaf de aarde. Het effect van de inslag hangt onder meer af van de samenstelling: is het een uit los gruis opgebouwde stofbal, dan geeft de sonde een minder harde zet, of eerder een harde kiezel? ‘Er is nog een andere sonde meegegaan, Liciacube, die de inslag en de gruispluim daarna heeft gefotografeerd. Die foto is nog niet beschikbaar. En over een jaar of twee vertrekt de Hera-missie, een Europese sonde die de inslagkrater op Dimorphos in meer detail gaat vastleggen. Informatie daarover is belangrijk om de modellen te ijken. Als er echt een ruimterots op de aarde afkomt, wil je immers precies kunnen voorspellen hoe laat je hem moet raken en hoe hard. ‘Wat nog wel gaaf is om te bedenken: als het is gelukt de koers te wijzigen, is dit letterlijk de eerste keer dat de mens het voor elkaar elkaar heeft gekregen om de baan van een ander hemellichaam te veranderen. Dat is een mooie primeur.’ ‘Helaas, dat gaat niet op. Deze missie is ontworpen voor planetoïden met een diameter tussen de 50 en 200 meter: Dimorphos is ongeveer 160 meter lang. Groter dan dat en de werking van deze methode wordt twijfelachtig. ‘Bij voorwerpen groter dan 500 meter heeft het hoe dan ook geen zin om er iets tegenaan te rammen. Gelukkig denken we 98 procent van deze grote planetoïden in kaart te hebben gebracht, geen enkele ligt op koers om de aarde te raken. Mocht het toch gebeuren, dan heb je niks aan Dart.’ ‘Van deze groep kennen we maar in 40 procent van de gevallen de baan. Het is dus mogelijk dat er tussen de overige 60 procent een planetoïde zit die op de aarde af komt. Van deze categorie ruimterotsen zegt de Nasa dat ze ‘potentie tot regionale vernietiging’ hebben. Knalt er een bovenop New York, dan bestaat de stad niet meer. ‘De kans is natuurlijk veel groter dat hij in de oceaan, de woestijn of − en dat zou uiteraard ook zeer erg zijn − dunbevolkt gebied terechtkomt. Maar je wil het risico liever niet nemen. Dan moet je de ruimterots wel uiterlijk een jaar van tevoren zien aankomen. Je geeft maar een klein zetje, dus moet je de koerswijziging ruim van tevoren inzetten, anders is het niet voldoende. ‘Grotere planetoïden kunnen, afhankelijk van de grootte, complete landen vernietigen, wereldwijd verwoestende tsunami’s veroorzaken of jarenlang een deel van het zonlicht blokkeren door de deeltjes die ze de atmosfeer in slingeren. Planetoïden groter dan 500 meter botsen gemiddeld maar eens in de 10 miljoen jaar op de aarde. De planetoïde waardoor de dinosaurussen uitstierven, was naar schatting maar liefst 10 kilometer in doorsnede. Zo’n extreme inslag vindt gemiddeld slechts eens in de 100 miljoen jaar plaats.’ ‘Dan gaat er een kernbom naar boven. Dat is per definitie een ongeteste methode, want je snapt wel waarom je dat niet zomaar kan testen. Stel er gaat iets mis bij de lancering, dan heb je een groot probleem. Maar als een enorme ruimterots op de aarde af raast, wil je dat risico wel nemen. ‘Die bom moet je dan niet óp de rots laten knallen, zoals in de films. Dan breekt hij misschien in stukken en komen er in plaats van een rots van 5 kilometer twee van 2 en 3 kilometer op de aarde af. In de film Armageddon gaat er zelfs een olieboorder naartoe die een gat boort waar ze een kernwapen in stoppen. Best een dom idee, dus. Wat ze in werkelijkheid zouden doen, is de bom ernaast laten ontploffen en hopen dat ze hem op die manier een zet kunnen geven.’||https://www.volkskrant.nl/nieuws-achtergrond/belangrijke-primeur-nasa-met-botsing-sonde-op-ruimterots-knalt-er-een-op-new-york-dan-bestaat-de-stad-niet-meer~b50ba8a8/
2022-09-27||Tot mijn slechtste herinneringen behoren zonder meer discussies en debatavonden uit mijn studententijd||Dat de digitale revolutie verandert ‘hoe mensen leven’, weet iedereen die om zich heen kijkt en overal mensen over schermpjes gebogen ziet zitten. Dat de digitale revolutie verandert ‘hoe mensen zijn’, wens ik te betwijfelen. Dat het soms zo lijkt, komt volgens mij doordat online typische trekken en neigingen van mensen scherper uitkomen. Nergens zie je bijvoorbeeld scherper dat mensen niet snel door argumenten van anderen van mening veranderen dan op Twitter. Door al die onwrikbaarheid in digitaal uitgedragen standpunten kun je soms denken dat mensen in analoge tijden gevoeliger waren voor argumenten, maar dat waren ze niet. Tot mijn slechtste herinneringen behoren zonder meer discussies en debatavonden uit mijn studententijd: die draaiden er steevast op uit dat lui met robuuste meningen urenlang de degens gingen kruisen en je geen millimeter verder kwam. Tot voor kort geloofde ik dat het er lang geleden op van die klassieke universiteiten anders aan toe ging. Daarom ga ik iets citeren uit Nachttrein naar Lissabon van Pascal Mercier, een boek dat jaren terug op nummer-1 stond in de CPNB Top 60, maar dat ik pas vorige maand heb gelezen (aanhaken bij trends is geen specialiteit van het huis). De passage gaat over een discussieavond in Oxford in de jaren vijftig: ‘Niemand die aan de discussie deelnam liet ook maar even doorschemeren dat er door de argumenten die door anderen naar voren werden gebracht, verandering was opgetreden in zijn overtuiging. En plotseling besefte ik: zo gaat het altijd. De stroom van gedachten, beelden en gevoelens die door ons heen gaat heeft zo’n kracht dat het een wonder zou zijn als die andermans woorden niet zou meesleuren en aan de vergetelheid zou prijsgeven, tenzij andermans woorden toevallig bij onze eigen woorden passen.’ Ik heb nog nooit een tweet verstuurd, maar ik denk erover dit citaat op Twitter te zetten, alleen weet ik niet of het in 280 tekens past.||https://www.volkskrant.nl/columns-opinie/tot-mijn-slechtste-herinneringen-behoren-zonder-meer-discussies-en-debatavonden-uit-mijn-studententijd~b7ca90ad/
2022-09-27||RIVM: mogelijk begin van najaarsgolf, ruim 100 nieuwe coronapatiënten in het ziekenhuis||De afgelopen week zijn in Nederland dagelijks gemiddeld 1.752 positieve coronatesten gemeld, dat is een stijging van 40 procent in een week tijd. Het werkelijke aantal besmettingen zal beduidend hoger liggen; sinds 11 april geldt niet meer het advies om met klachten naar de GGD-teststraat te gaan. De toename wijst erop dat het virus zich weer sneller verspreidt. Van half juli tot begin september daalde het aantal wekelijkse meldingen. Daarna was weer sprake van een lichte toename. Sinds een aantal dagen stijgen de besmettingscijfers snel. Het RIVM spreekt in zijn wekelijkse nieuwsbericht van een mogelijk begin van de verwachte najaarsgolf. Omgerekend naar inwonertal zijn de meeste besmettingen deze week, gemeld in de veiligheidsregio Limburg-Zuid, 106 per 100 duizend inwoners. Het landelijk gemiddelde is 71. Nederlanders boven de 80 testen al geruime tijd relatief het vaakst positief; zij behoren vaker tot risicogroepen die nog wel door de GGD getest worden. Maar ook de groei van het aantal meldingen deze week is het grootst bij zeventigers en tachtigers, blijkt uit cijfers van het RIVM. Ook bij 70-minners stijgt het aantal positieve testen, alleen bij kinderen onder de 12 blijft het vrij constant. Ouderen zijn kwetsbaarder dan jongeren voor complicaties als gevolg van een coronabesmetting. Ruim twee van de drie ziekenhuispatiënten die de afgelopen twee weken werden opgenomen met corona zijn 70 jaar of ouder. Op de verpleegafdelingen zijn van maandag op dinsdag 113 patiënten met corona opgenomen. Dat is het hoogste aantal sinds 5 augustus. De afgelopen week zijn gemiddeld zo’n 80 covidpatiënten per dag opgenomen op de verpleegafdelingen, 25 meer dan de week daarvoor. In de Nederlandse ziekenhuizen liggen nu 631 coronapatiënten, van wie 35 op de intensive care. Opvallend is dat het op de verpleegafdelingen van ziekenhuizen veel drukker is dan een jaar geleden, toen daar 320 patiënten met corona lagen, terwijl de drukte op de ic nu meevalt. Daar lagen een jaar geleden 164 covid-patiënten, bijna vijf keer zo veel als nu. Dit blijkt uit cijfers van het Landelijk Coördinatiecentrum Patiënten Spreiding. Ongeveer tweederde van de patiënten ligt vanwege covid-19 in het ziekenhuis, de rest is voor een andere aandoening opgenomen en bleek ‘toevallig’ besmet.||https://www.volkskrant.nl/nieuws-achtergrond/rivm-mogelijk-begin-van-najaarsgolf-ruim-100-nieuwe-coronapatienten-in-het-ziekenhuis~b34bec19/
2022-09-27||Arnon Grunberg ontvangt Johannes Vermeer Prijs 2022||De jury van de Johannes Vermeer Prijs onder voorzitterschap van Andrée van Es roemt de kracht van Grunbergs stem en de herkenbaarheid van zijn schrijven. ‘Hij weet alle genres die hij beoefent zijn eigen volkomen herkenbare, veelvuldig geïmiteerde maar onnavolgbare, stem te geven. Na drie zinnen weet je dat hij aan het woord is, dat is een zeldzame kwaliteit.’ Grunberg kreeg eerder dit jaar ook de P.C. Hooftprijs voor verhalend proza. De Johannes Vermeer Prijs bestaat sinds 2008 en werd eerder uitgereikt aan onder anderen beeldend kunstenaar Natasja Kensmil, violist Janine Jansen, architect Rem Koolhaas en fotograaf Erwin Olaf. Het is voor het eerst dat de staatsprijs wordt toegekend aan een schrijver. De prijs bedraagt 100 duizend euro, die Grunberg mag besteden aan een speciaal project binnen zijn eigen werkterrein. De prijs wordt op 16 november uitgereikt door Gunay Uslu, staatssecretaris voor Cultuur en Media.||https://www.volkskrant.nl/cultuur-media/arnon-grunberg-ontvangt-johannes-vermeer-prijs-2022~be5c1a8a/
2022-09-27||Mevrouw Van der V. stierf alleen, haar kinderen wilden haar al jaren niet meer zien||Aan douchen deed de 77-jarige mevrouw Van der V. niet meer. Kranen en leidingen in de badkamer van haar portiekwoning, boven een filiaal van de Vomar aan het Bijlmerplein in Amsterdam-Zuidoost, zijn volledig verkalkt, het lijkt hier wel een druipsteengrot. Ze behielp zich in de keuken met een teiltje en een washand, behoedzaam manoeuvrerend tussen de aangekoekte magnetron, waarin haar laatste, met schimmel overwoekerde kant-en-klaarmaaltijd nog altijd staat, en een hoeveelheid vuile vaat. De woning ruikt bedompt, het gif van frisse lucht kwam hier niet binnen. Mevrouw Van der V. wilde best schoonmaken, daar lag het niet aan. Van het magere pensioen kocht ze een vracht aan doekjes, borstels en reinigingsmiddelen; in de woning met ongeverfde muren hopen de voordeelverpakkingen zich op. Het kwam er telkens niet van omdat ze te druk was met haar legpuzzels, helemaal bezeten was mevrouw Van der V. ervan. Het moesten moeilijke puzzels zijn, liefst met extra hoekstukjes. Ze legde de puzzels tussen de muizenkeutels op de kale vloer. Om haar knokige knieën te ontzien zat ze op een rubberen mat. In de hoek van de huiskamer staat een kapotte tv op een kastje, de luie stoel er tegenover is een vergaarbak voor ongeopende post. Niemand kon haar zien. De verbleekte jaloezieën voor de ramen in de woonkamer – direct naast de centrale voordeur, waar het een komen en gaan is van andere portiekbewoners – waren dag en nacht gesloten. Ze had geen telefoon, de bel deed het al een poos niet meer. Een van de puzzels waar ze aan werkte was een reproductie van het schilderij Suburbs of a Paranoiac Critical Town (1935) van Salvador Dalí. Op dit surrealistische doek staat Dalí’s vrouw Gala afgebeeld, onder een hallucinerend wolkendek en omgeven door bouwsels en voorwerpen in vreemde perspectieven. Vanwege de gelijkenissen die Dalí aanbracht tussen de voorwerpen – zo hebben de druiven in Gala’s hand exact dezelfde contouren als het galopperende paard en zijn er qua vorm overeenkomsten tussen het touwtjepringende meisje en een zwiepende torenklok – was het een erg lastige puzzel die mevrouw Van der V. nooit zou voltooien. In de loop van de avond, als ze de puzzelstukjes in het licht van het zwakke peertje aan het plafond niet goed meer kon onderscheiden, strompelde ze naar de met lappen en oude kledingstukken verduisterde logeerkamer waar ze onder een ruwe deken sliep. Ik sprak een bovenbuurvrouw van mevrouw Van der V., de enige in het portiek die de deur wilde openen; op een kiertje weliswaar omdat haar drie heetgebakerde schoothonden anders zouden ontsnappen. ‘Wij als bewoners kunnen eigenlijk niets over haar vertellen, ik tenminste niet’, zei de bovenbuurvrouw, gehuld in een gebloemde kamerjas. ‘We hebben elkaar vroeger wel gedag gezegd maar dat hield op een gegeven moment ook een beetje op omdat ze zo tegen d’r eigen liep aan te mompelen.’ De bewoners van de acht woningen in dit portiek zijn sowieso erg op zichzelf, aldus de bovenbuurvrouw. ‘En dan ben ik nog heel erg sociaal want de meesten zeggen geeneens gedag tegen elkaar.’ Met de man die helemaal bovenin woont maakt ze soms een praatje. Hij is degene die de politie belde, omdat het hem in het voorbijgaan was opgevallen dat er een zoete kadaverstank uit de woning van mevrouw Van der V. leek te komen. De bovenbuurvrouw was die stank niet zo opgevallen. ‘Er wonen hier allerlei culturen die allemaal hun eigen gerechten koken.’ Daarom ruikt het volgens haar wel vaker vreemd in het trappenhuis. Zelf had ze het idee dat mevrouw Van der V. op vakantie was. ‘Omdat er ook zoveel post in haar brievenbus zat gepropt.’ Ze vindt het best treurig dat er niemand op de begrafenis zal komen. ‘De wereld zit rot in elkaar. Van de andere kant: wat doe je eraan?’ De politie forceerde de voordeur, mevrouw Van der V. lag naast het bed met de ruwe deken, in tamelijk verregaande staat van ontbinding. Geen sporen van geweld, constateerden rechercheurs. Gadegeslagen door nieuwsgierige buurtbewoners werd de brancard met daarop het in een zak verpakte lichaam in een geblindeerd bestelbusje geladen en overgebracht naar het gerechtelijk laboratorium in het mortuarium van het VU Medisch Centrum aan de Amsterdamse Zuidas. Een natuurlijke dood, concludeerden pathologen. Vermoedelijk in haar slaap onwel geworden en van het matras gegleden. Ze leek geen pijn te hebben geleden, het lichaam lag er redelijk ontspannen bij, niet verkrampt. Het gebit was ruïneus maar met hulp van gegevens die haar vroegere tandarts verstrekte kon later worden vastgesteld dat mevrouw Van der V. inderdaad mevrouw Van der V. was. Ze leek in de verste verte niet meer op de foto in het paspoort dat in de woning was aangetroffen. De omstandigheden in de woning wezen op een leven van diepe eenzaamheid, het leek alsof mevrouw Van der V. altijd alleen was geweest, een van die kluizenaars die zich onzichtbaar door de samenleving bewegen. Bij het raadplegen van de Basisregistratie Personen, waarin de gegevens van alle Nederlanders zich bevinden, bleek evenwel dat mevrouw Van der V. een dochter en een zoon had, beiden nog in leven. In de buurt van Zwolle woonde ook nog een hoogbejaarde zus. De dochter was geëmigreerd naar Tasmanië, jaren geleden al. Dankzij de moderne communicatiemiddelen bereikte het bericht van het overlijden van haar moeder haar vlot. Telefonisch liet ze weten niet voor niets naar de andere kant van de wereld te zijn vertrokken. ‘Hoe verder van mijn jeugd vandaan hoe beter’, verklaarde ze. De gemeente moest de uitvaart maar regelen, zij zou het niet doen. De dochter was ook niet van plan voor de plechtigheid naar Nederland te komen. Haar echtgenoot was ziek, ze hadden bovendien weinig te besteden. De hoogbejaarde zus van mevrouw Van der V. verblijft in een zorginstelling. Een verpleegkundige liet weten dat er als gevolg van alzheimer diepe gaten zijn gevallen in het geheugen van mevrouw. Vaag wist ze nog wel iets van een bloedverwante in de Bijlmer, volgens de verpleegkundigen hadden ze elkaar al meer dan dertig jaar niet gezien. De zoon van mevrouw Van der V. woont in Enschede. Net als zijn zus reageerde hij onbewogen toen hij door Team Uitvaarten van de gemeente Amsterdam van de dood van zijn moeder op de hoogte werd gesteld. Ook hij weigerde de uitvaart te regelen of zelfs maar bij te wonen. Anders dan zijn zus was de zoon bereid mij het een en ander over zijn moeder te vertellen. Daarmee hoopte hij tevens zijn onverschilligheid over haar heengaan te verklaren. De ouders van mevrouw Van der V. waren winkeliers in Ommen. Ze hadden al wat oudere kinderen, het was niet de bedoeling dat er nog een bij zou komen. Dat gebeurde toch, in 1944. De kruidenierszaak rendeerde nauwelijks vanwege de oorlog. Om niet nog een mond te hoeven voeden besloten de ouders het meisje, dat volgens hen niet helemaal in orde was, af te staan. Mevrouw Van der V. groeide op in een klooster bij Zwolle. De nonnen hadden weinig geduld met haar. ‘Ze hebben haar er fysiek en verbaal flink van langs gegeven’, vertelt de zoon. Als volwassen vrouw zou zijn latere moeder het klooster getraumatiseerd hebben verlaten. Ze bezocht haar ouders in Ommen, die de deur in haar gezicht dichtgooiden en ontstak op straat voor de woning in razernij. De zus die thans met gaten in het geheugen kampt ontfermde zich over haar. Mevrouw Van der V. woonde bij de zus tot ze meneer De K. ontmoette, een bon vivant uit Amsterdam die onduidelijke handeltjes dreef. Ze was nooit eerder verliefd geweest, deze onbekende geluksgevoelens verblindden haar. Ondanks protesten van de zus, die twijfels had bij De K., trok mevrouw Van der V. bij hem in. In de Amsterdamse Bijlmermeer huurde hij een woning in een fonkelnieuwe flat. Volgens de zoon was zijn moeder een afhankelijke, nogal kindse vrouw. In 1969 werd zijn inmiddels op Tasmanië woonachtige zus geboren. Mevrouw Van der V. behandelde de baby als een levende pop. ‘Ze beschouwde haar als een soort zusje, ze zat de godganse dag met haar spelen.’ De relatie met haar zoon, geboren in 1972, ontwikkelde zich in tegengestelde richting. ‘Ze verwaarloosde mij omdat ze de hele dag alleen wilde zijn met haar zogenaamde zusje.’ In haar beleving verstoorde hij hun innige band. Vervolgens kwam aan het licht dat meneer De K. niet alleen een minderjarig meisje uit een naastgelegen Bijlmerflat seksueel misbruikte maar ook zijn eigen dochter. Hij werd veroordeeld en gevangengezet. Mevrouw Van der V. scheidde van haar man, met de kinderen vond ze elders in de Bijlmer onderdak. De zoon herinnert zich haar pesterijen en het schoppen en het slaan. Door de wandaad van de vader openbaarde zich een mannenhaat in haar. Bij hulpinstanties gaf ze aan de opvoeding niet aan te kunnen, de zoon was acht toen hij in het Burgerweeshuis belandde. ‘Ze was blij dat ze van me af was.’ Hij werd in een pleeggezin geplaatst, vervolgens op een internaat. Toen hij rond zijn 15de contact met zijn moeder zocht, liet mevrouw Van der V. per brief weten dat ze niets met hem te maken wilde hebben. ‘Ze herhaalde dus eigenlijk wat haar ouders haar hadden aangedaan.’ De zoon experimenteerde met drugs, wat resulteerde in een hardnekkige verslaving die hij in Frankrijk, waar hij jarenlang als hovenier werkte, pas te boven kwam. Terug in Nederland ging hij op zoek naar zijn vader, die op een zoldertje in Amsterdam-West bleek te wonen en aan de drank verslingerd was geraakt. Het was geen aangename confrontatie. ‘Kort daarop is hij overleden, ik ben niet naar de begrafenis gegaan.’ Zijn zus was intussen naar Tasmanië vertrokken, ze reageerde niet op brieven die hij stuurde. Om met zijn verleden in het reine te komen besloot hij ook zijn moeder op te sporen en te confronteren met zijn ongerief. Dat is vijfentwintig jaar geleden, mevrouw Van der V. woonde inmiddels aan het Bijlmerplein. De bel deed het niet, de zoon bonsde op het raam. Omdat mevrouw Van der V. een uitkering genoot, waarbij men tegen haar zin voortdurend trachtte haar aan het werk te helpen, dacht ze dat de persoon aan de deur controleur van een of andere instantie was. Toen een andere bewoner door de centrale voordeur naar buiten kwam, glipte hij naar binnen en bonsde op de voordeur. De deur ging open, mevrouw Van der V. herkende hem niet. ‘Ik zei: ik ben je zoon.’ Mevrouw Van der V. gaf geen krimp. De deur ging dicht, hij schreeuwde tot er politie kwam. In de aula van begraafplaats Sint Barbara laat ik muziek van Barbara Streisand spelen, volgens de zoon hield mevrouw Van der V. daarvan. Als er iets van Barbara Streisand op stond als hij thuiskwam van school wist hij dat ze in een goed humeur was en verliep de dag aangenamer dan gewoonlijk.||https://www.volkskrant.nl/cultuur-media/mevrouw-van-der-v-stierf-alleen-haar-kinderen-wilden-haar-al-jaren-niet-meer-zien~be0a8abd/
2022-09-27||Twintig jaar celstraf voor Ali G., hoofdrolspeler in terreurcampagne rond fruitbedrijf uit Hedel||Voor zijn ‘organiserende en leidinggevende’ rol krijgt G., die eenmaal opgepakt daarmee doorging in zijn cel, de maximumstraf. Die valt desondanks lager uit dan de 26 jaar en zeven maanden die Justitie eiste op basis van ‘meervoudig uitlokking poging tot moord’, omdat de rechter uitgaat van het minder zware ‘bedreiging tegen het leven gericht’. De hoeveelheid aanslagen, de ernst ervan en de bepalende rol van G. voert de rechter aan als doorslaggevend voor het opleggen van de hoogst mogelijke straf. Ze wil bovendien een ‘signaal afgeven dat terreur en intimidatie als verdienmodel’ niet loont. De uitspraak is volgens de rechter ‘vergelding voor al het leed van de slachtoffers’. De rechter rekent G. en zijn handlangers ook aan dat de willekeur waarmee doelwitten rond het fruitbedrijf werden uitgekozen jarenlang de gehele regio Bommelerwaard in collectieve angst hield. Het eigenaardige aan de zaak is dat G. en de anderen in de zaak niet terecht stonden als drugshandelaren. Ze worden gezien als opportunisten die door afpersing en geweld wilden profiteren van andermans lading onderschepte drugs. Het begon allemaal in mei 2019 na de vondst van de lading cocaïne tussen bananen uit Ecuador. De Gelderse fruitimporteur De Groot Fresh Group deed volgens de rechter ‘niet meer dan haar burgerplicht’ door direct de politie in te schakelen. Daarop volgden al snel sms-berichten gericht aan directeur William de Groot, waarin tot 2,5 miljoen in euro en/of bitcoins werd geëist als compensatie voor de verloren drugs. Anders zou ‘extreem geweld’ en de liquidatie van willekeurige medewerkers volgen. De Groot – op geen enkele manier verdacht van betrokkenheid bij drugshandel – zwichtte niet, waarna vijftien aanslagen volgden. Woningen werden beschoten en bestookt met brandbommen en zware explosieven. Dertien van de aanvallen waren gericht tegen onschuldige (ex-)medewerkers van het Gelderse fruitbedrijf. Het is een wonder dat geen dodelijke slachtoffers zijn gevallen. Een iemand raakte zwaargewond. Naast G. werden dinsdag vier betrokkenen bij de aanslagen veroordeeld tot straffen van maximaal negen jaar cel. Een van hen is minderjarig, maar gezien de ernst van zijn rol als schutter en brandstichter is hij toch – en dat is hoogst uitzonderlijk – veroordeeld onder het volwassenenstrafrecht. Hierdoor kon de rechter hem in plaats van maximaal twee jaar, zes jaar cel opleggen. Drie verdachten werden dinsdag vrijgesproken. Eerder dit jaar kregen andere plegers in deze zaak al straffen tot tien jaar cel opgelegd. Dat G. de leiding had over deze bende, blijkt onder meer uit een geprinte lijst met namen en adressen van De Groot-medewerkers. Het document werd gevonden in de woning van zijn moeder, met G.'s vingerafdrukken en tekst in zijn handschrift erop. Voor justitie is het een belangrijk, maar tegelijk een pijnlijk document. Per abuis werden de honderden adresgegevens door het Openbaar Ministerie toegevoegd aan het strafdossier, waardoor G. er ook toegang toe kreeg en er gerichte aanslagen mee kon laten plegen. Behalve de adressenlijst wijzen volgens de rechter ook afgetapte telefoongesprekken, informatie van zijn telefoons en belastende verklaringen van anderen op G.’s hoofdrol. De verdediging bepleitte in juni vrijspraak voor G. Zo zou Justitie niet hebben kunnen hardmaken dat de afpers-sms’jes van hem kwamen. Ook trokken ze de verklaring van een getuige in twijfel, omdat die onder zware druk is verkregen door agenten die zich voordeden als criminelen. De rechter verwerpt dit: de methode was gezien de ernstige feiten rechtmatig. G.’s advocaten en de officiers van justitie lagen tijdens zittingen veelvuldig met elkaar overhoop. Bijvoorbeeld toen het ging over een versleutelde Sky-telefoon, waarmee G. zich onbespied waande. De advocaten verweten Justitie dat berichten die mogelijk ontlastend zijn niet in het dossier zaten. ‘Hou nou toch eens op man’, riep een officier van justitie nadat een advocaat hem verweet een toneelstuk op te voeren.||https://www.volkskrant.nl/nieuws-achtergrond/twintig-jaar-celstraf-voor-ali-g-hoofdrolspeler-in-terreurcampagne-rond-fruitbedrijf-uit-hedel~b8502a36/
2022-09-27||Onderkruipsels in het Rijksmuseum: hoe de insectenwereld vanuit de mest in de schilderkunst belandde||In 1622 deed Constantijn Huygens, secretaris van de prinsen van Oranje en vader van de astronoom Christiaan Huygens, zichzelf een microscoop cadeau. Het was geen miskoop. ‘Het is’, noteerde de 26-jarige dichter en geleerde daags na de aankoop enthousiast in z’n dagboek, ‘werkelijk of je voor een nieuw schouwtoneel van de natuur staat, op een andere aarde bent!’ Op dat ‘schouwtoneel’, stelde de jonge Huygens sr. verheugd vast, krioelde het van de beestjes. Huygens was niet de enige destijds die geïntrigeerd was door insecten. Veel 17de-eeuwse kunstenaars en geleerden hielden zich bezig met de ‘kleine dierkens’. Op objecten uit die tijd zie je ze veelvuldig. Op stillevens, zoemend rond felgekleurde bloemstukken. In wunderkammers, geprepareerd en geordend voor de eeuwigheid. Gedreven uit zilver op de bodem van een beker in kwab-stijl, of op ware grootte weergegeven in luxe boeken, zoals in Maria Sybilla Merians Metamorphosis insectorum Surinamensium. Dergelijke objecten en verzamelingen ontstonden uit Lust am Grauen, zeker, maar zelden uit zulke lust alleen. Verwondering en nieuwsgierigheid, betoogt de veelbelovende expositie in het Rijksmuseum, speelden evenzeer een rol. Onderkruipsels heet die tentoonstelling, een zoölogisch gedateerde, maar historisch accurate benaming voor vaak letterlijk laag-bij-de-grondse soorten als mieren, kevers, rupsen, spinnen, slakken, padden, slangen en kleine marterachtigen. Een negatieve benaming. Dat negatieve is een bewuste keuze. De onderkruipsels kampten lang met een imagoprobleem. Sinds de oudheid golden ze als de ‘minstgeachte dieren’. Op de Scala Naturae, het classificatiemodel waarmee Aristoteles de levensvormen rangschikte, betrokken ze de onderste plek. En op weergaven van de ark van Noach dobberden ze in de ‘stink-kolk’ van ‘pis en mest der (andere) beesten’. Elders in de Bijbel kwamen ze er niet veel beter af. Vaak vertolkten ze de schurkenrol. Het beest dat Eva verleidde, de slang, was een onderkruipsel. De duivels voetsoldaten die zondige zielen naar het hellevuur sleurden op Jheronimus Bosch’ schilderijen waren het (deels) eveneens. Satan zelf leek met zijn schubben en lange staart trouwens ook verdacht veel op een onderkruipsel. Zijn tegenstrever, God, was zeker geen onderkruipsel, al gebruikte hij ze graag bij wijze van straf. Een storm van sprinkhanen, een regen van kikkers: waar de onderkruipsels verschenen, had iemand het bij hem flink verbruid. Voor middeleeuwers was er nog een reden om onderkruipsels te wantrouwen: de zonderlinge manier waarop ze ter wereld zouden komen. Anders dan grote dieren zouden onderkruipsels volgens de kennis van toen niet zijn ontstaan door voortplanting, maar door spontane generatie. Op warme, vochtige plekken zouden zij verschijnen uit het niets. Men had het helemaal uitgedokterd: bijen ontstonden uit dode koeien, terwijl wespen werden geboren uit paardenkadavers. Een dier dat ‘teelde uyt vuilnis’ of het rottende karkas van een ander dier, dat moest wel een dier van de duivel zijn. Daar bleef je liever bij uit de buurt. Het sentiment is herkenbaar. Ook in onze tijd voelen sommigen afkeer wanneer het onder een gelichte tuintegel krioelt van de duizendpoten en pissebedden. Niet omdat ze denken dat die beestjes vanuit het niets zijn ontstaan. Wat hun walging wekt, is de vreemdheid van de kleine monsters. Onderkruipsels zijn, zoals conservator Jan de Hond in de catalogus opmerkt, ‘de ultieme ander’. Ze zijn niet schattig of zacht, zoals katten of konijnen, maar hard of juist week – hun aaibaarheidsfactor is exact nul. Peilbaar zijn ze evenmin. Je weet nooit welke kant ze op wriemelen, de zenuwpezen. Tuurlijk, ze zijn onmisbaar voor ons ecosysteem, zonder insecten geen bestuiving en plantenleven, maar dat betekent niet dat we ze graag in onze nabijheid hebben. En tegelijk wekt hun griezeligheid ontegenzeggelijk fascinatie. In de 16de eeuw raakte men er al evenzeer door gebiologeerd. Voor die mentaliteitsverandering, schrijft Eric Jorink in de catalogus, bestaat deels een religieuze verklaring: ze hield verband met de opkomst van het protestantisme. Protestantse geleerden zoals de Antwerpenaar Conrad Gessner beschouwden niet alleen de Bijbel, maar ook de schepping zelf als een openbaring van God. De héle Schepping. Ook het deel dat niemand ‘minnen’ kon. Ook de kikker, de waterspin en de bladluis zouden volgens hun getuigen van de vindingrijkheid van de grote klokkenmaker in de hemel. Vanuit die gedachte groeide de belangstelling voor de natuur in het algemeen, en het leven van de onderkruipsels in het bijzonder. Kunstenaar-wetenschappers grepen naar hun tekengerei om ze natuurgetrouw af te beelden. Zij begaven zich op onontgonnen terrein. Muggen, kevers of padden waren tot die tijd amper levend weergegeven. Joris Hoefnagel, oom van de eerder genoemde Huygens, was misschien wel de fanatiekste beoefenaar van het genre. Hoefnagel is vooral bekend vanwege zijn kopie (en verbetering) van Albrecht Dürers fenomenale tekening van een vliegend hert (nu in bezit van het Getty Museum), maar in werkelijkheid legde hij de hele dierenwereld vast, die van de insecten incluis. Het ‘vuur’-gedeelte van Hoefnagels naar de elementen geordende reeks. was de meest grondige inventarisatie van de beestjes tot dan toe. Hoefnagel gaf daarin het begrip ‘levensecht’ een heel nieuwe lading. Zijn waterverftekening van drie libellen voltooide hij bijvoorbeeld door met Arabische gom echte vleugeltjes op het perkament te plakken – een truc die Otto Marseus van Schrieck later, in de 17de eeuw, nog eens zou overdoen met vlindervleugels. Voor de Amsterdamse geleerde Jan Swammerdam (1637-1680) ging zulk geraffineerd illusionisme niet ver genoeg. Swammerdam, die zich als student in Leiden had bekwaamd in de kunst van het ontleden, en die zijn bevindingen illustreerde in buitengewoon vaardige tekeningen, wilde de onderkruipsels doorgronden. Geïnspireerd door Descartes, voor wie de natuur een grote, ontzielde machine was, deed Swammerdam grondig empirisch onderzoek naar hun ‘maeksel’. De uitkomst hiervan publiceerde hij in 1669 in de Historia insectorum generalis, een studie die de kiem legde voor de entomologie. Het boek stond vol opzienbarende inzichten. Zo leverde Swammerdam bewijs dat de ‘kleenste dieren’ net als ‘de aldergrootste’ beschikten over een ingewikkelde inwendige structuur, en verbande hij het idee van de spontane generatie naar het rijk der fabelen. ‘Insecta’ (waartoe Swammerdam ook spinnen en schorpioenen rekende) ontstonden volgens de natuuronderzoeker niet uit het luchtledige. Net als vogels en vissen kwamen ze uit een ei. Swammerdam was tot die conclusie gekomen door het ontleden van onder andere rupsen, haften en bijen. Vooral zijn studie van die laatsten is vermaard. De bijenwereld werd in de christelijke iconografie graag voorgesteld als een directe afspiegeling van de menselijke, compleet met horig werkvolk en een soevereine vorst. Echter, toen Swammerdam die koning uit elkaar haalde, ontdekte hij iets wonderlijks: hij had eierstokken. De koning bleek een koningin. De patriarchale bijensamenleving was in werkelijkheid matriarchaal. Deze ontdekkingen, schrijft Jorink, zorgden voor een paradigmawisseling: ‘van zinnebeeld naar structuur, van verwondering over het ongewone naar verwondering over het alledaagse.’ Alle dieren, groot en klein, concludeerde men, behoorden tot één en hetzelfde ‘bouwplan’. Zulk voortschrijdend inzicht sloot een alomvattend religieus wereldbeeld overigens niet uit, integendeel. Onderzoekers als Swammerdam zagen in de complexe innerlijke structuur van de onderkruipsels juist het bestaan van de ‘onnaspeurelijken Maaker, oververwonderlijk ende onnavolgbaar in sijne werken’. Evenmin maakte het een eind aan natuurvoorstellingen met een gefictionaliseerd karakter. Swammerdams vriend Otto Marseus van Schrieck (1613-1678), uitvinder van het sottobosco ofwel bosstilleven, maakte bijvoorbeeld talloze schilderijen waarop slangen enthousiast jagen op vlinders – taferelen die eerder een gefantaseerde, dan een realistische indruk maken. Die pad die met z’n tong een vlinder uit de lucht plukt, zoals te zien op Schriecks beroemdste schilderij, was dan weer geen verzinsel. Dat gebeurt echt. Daar bestaan filmpjes van. Onderkruipsels, 30/9 t/m 15/1, Rijksmuseum Amsterdam.||https://www.volkskrant.nl/cultuur-media/onderkruipsels-in-het-rijksmuseum-hoe-de-insectenwereld-vanuit-de-mest-in-de-schilderkunst-belandde~b8a6e5589/
2022-09-27||Defensie-rapport over mogelijke oorlogsmisdaad Australië is kwijt||Een onderzoek naar een melding over hetzelfde incident uit 2020 loopt formeel nog wel, aldus Defensie. In 2020 werd in Australië het zogeheten Brereton-rapport gepubliceerd. Daarin werd geconcludeerd dat er ‘geloofwaardige informatie’ is over de betrokkenheid van 25 Australische militairen bij de illegale dood van 39 mensen en de marteling van anderen. Na deze publicatie rees in de Tweede Kamer de vraag of Nederlandse militairen, die destijds samenwerkten met de Australiërs, hier geen weet van hadden. Toenmalig minister van Defensie Ank Bijleveld beaamde dat er na het Brereton-rapport één melding was binnengekomen ‘over het handelen van Australische militairen’, afkomstig van een Nederlandse militair die destijds in Uruzgan was uitgezonden. Ze beloofde dat deze melding zou worden onderzocht. Het in 2010 opgestelde ‘special report’ waar NRC melding van maakt, betrof de marteling van en moord op een Afghaan. De Australische troepen waren ervan overtuigd dat de Afghaanse man betrokken was bij de dodelijke aanslag op twee Nederlandse mariniers op 17 april 2010. Nederlandse inlichtingenofficieren concludeerden na eigen onderzoek dat dit waarschijnlijk niet zo was en lieten hem vrij, maar later bleek de man alsnog door de Australische militairen te zijn gedood. Afghanen zeiden later tegen Nederlandse militairen dat de man voor zijn dood nog was gemarteld. Een Nederlandse inlichtingenofficier maakte hierover het rapport dat nu zoek is. Een papieren versie daarvan ging naar het bureau van de commandant van de Task Force Uruzgan (TFU), Kees van den Heuvel, claimt NRC op grond van anonieme bronnen. Ook het hoofd Inlichtingen zou een kopie gekregen hebben en werd het rapport digitaal opgeslagen. Van den Heuvel zegt tegen NRC zo’n rapport nooit gezien te hebben. ‘Als ik een dergelijk rapport had ontvangen, had ik zeker actie ondernomen.’||https://www.volkskrant.nl/nieuws-achtergrond/defensie-rapport-over-mogelijke-oorlogsmisdaad-australie-is-kwijt~bd0775d8/
2022-09-27||Een levertijd van 32 weken voor een auto maakt nog geen oorlogseconomie||‘De levertijden van nieuwe auto’s lopen de spuigaten uit’, schrijft de ANWB. Door de oorlog in Oekraïne moeten kopers gemiddeld 32 weken op hun auto wachten. ‘Natuurlijk best frustrerend’, aldus de ANWB. We gaan steeds meer naar een oorlogseconomie, zoals de Belgische premier De Croo onlangs opmerkte. Het is een woord dat je vaker hoort. Oorlogseconomie. De hele economie in dienst van de strijd tegen de vijand. Alles of niets. De overwinning of het bankroet. In dit dramatische perspectief valt een levertijd van 32 weken, een goed half jaar, best mee. Na de inval in Polen in 1939 verbood Adolf Hitler de verkoop van alle privéauto’s. ‘Iedereen die in 1939 een Mercedes had besteld, moest geduldig zijn. De levertijd was één wereldoorlog’, schreven de Duitse autojournalisten Hartmut Lehbrink en Jochen von Osterroth. In de fabriek in Stuttgart werden geen auto’s meer gemaakt, maar oorlogsmaterieel. Zelfs Hitlers lievelingsproject, de volkswagen, moest eraan geloven. De fabriek in het huidige Wolfsburg maakte geen auto’s voor het volk maar Kübelwagen, een soort jeeps, voor het Duitse leger. Ook werden er onderdelen voor bommenwerpers, jachtvliegtuigen, tanks en de V1-raket gemaakt, alsmede kachels voor soldaten die aan het Oostfront dreigden dood te vriezen. Bij de geallieerden ging het niet anders. In februari 1942 legde de Amerikaanse president Roosevelt de productie van auto’s voor particulieren stil. Benzine ging op rantsoen, ruim tien liter per week voor de meeste Amerikanen, goed voor honderd mijl. De maximumsnelheid werd vastgesteld op 35 mijl per uur, ‘Victory Speed’, om benzine en banden te sparen. De Amerikanen werden opgeroepen hun auto te delen. Langs de weg verrezen borden met de tekst: ‘Als u alleen rijdt, rijdt u met Hitler.’ Het aandeel van het openbaar vervoer in alle verplaatsingen steeg van 15 naar 50 procent. Amerikanen gingen weer wandelen en fietsen. Detroit werd het ‘arsenaal van de democratie’, waar vrachtwagens, vliegtuigen, bommen en granaten werden gemaakt. De Art and Colour Section, de beroemde designafdeling van General Motors, kreeg de ondankbare taak om camouflagemateriaal te ontwerpen. In de Tweede Wereldoorlog liep de levertijd niet de spuigaten uit, omdat er geen levertijden meer waren. Wie een auto wilde kopen, moest wachten tot de oorlog voorbij was. Er is nog een lange weg te gaan naar een echte oorlogseconomie.||https://www.volkskrant.nl/beter-leven/een-levertijd-van-32-weken-voor-een-auto-maakt-nog-geen-oorlogseconomie~b0656f13/
2022-09-27||De fatsoenlijke, gewone e-fietser heeft niet langer het nakijken||Afgaande op mopperende Hollanders zou je zomaar kunnen denken dat het fietspad is vergeven van slechts twee soorten fietsers op e-fietsen. Enerzijds weifelende ouderen die hun voertuig zo slecht onder controle hebben dat ze een slingerend gevaar vormen. En anderzijds de patserige losertjes die zich op hun opgevoerde VanMoofje veel te snel en daardoor gevaarlijk door het verkeer bewegen. Lang was de e-fietsmarkt ook inderdaad een wereld van uitersten, met aan de ene kant de suffe uitvoering met accu onder de bagagedrager (ha, Stella) en aan de andere kant het op een fixie (hé, waar zijn die eigenlijk opeens allemaal gebleven?) lijkende matzwarte yuppenros (ha, Cowboy). Het segment daartussenin bleef aanvankelijk onbediend. Maar de fatsoenlijke, gewone fietser die een vlotte woonwerkfiets wenst die ook nog een beetje voldoet aan esthetische eisen, heeft niet langer het nakijken. Voor hem, haar en hen is er bijvoorbeeld de E-Blau, een goed geslaagde fiets van het Nederlandse merk Cortina, ooit furore makend met zogeheten opoefietsen, maar inmiddels een volwassen merk met een arsenaal modellen dat alle kanten uitwaaiert. De E-Blau is net wat minder rank dan het topmodel E-Silento Pro, waarop Blik al eens naar volle tevredenheid reed. Maar de E-Blau scoort met gemak even hoog op de schaal van prijs-kwaliteit. Hij heeft zelfs een krachtiger motor dan zijn duurdere broer. Met 90 Nm concurreert de middenmotor (die Cortina onder eigen naam in de fiets zet) met exemplaren in fietsen uit de prijsklasse 5.000 euro plus. Zo’n sterke motor is trouwens niet altijd prettig – je loopt het risico bij beroering van de pedalen weg te spuiten – maar dankzij de krachtsensor blijft de E-Blau prettig beheerst als je een van de rustigere ondersteuningsstanden kiest. Verder valt de E-Blau op door een aantal inventieve details. De achterlichten zijn in het frame verwerkt en de losse koplamp wordt omgeven door het frame, zodat die goed is beschermd tegen beschadigingen. De gele accenten op het grijsblauwe frame zijn dan weer overbodig en curieus – misschien dacht Cortina met de combinatie geel-blauw handig in te spelen op huidige sentimenten. Wel prettig is dat er gewoon een slot op de fiets zit dat, heel slim, met hetzelfde sleuteltje werkt als het slot van de accu. Behalve die krachtige motor zou ook de riemaandrijving de fiets eigenlijk duurder moeten maken dan hij is. Door de afwerking eenvoudig te houden – de lasnaden zijn volop zichtbaar en om het achterwiel op zijn plek te houden worden nog ouderwetse kettingspanners gebruikt – heeft Cortina de prijs acceptabel weten te houden. Ook door alle digitale foefjes achterwege te laten. Geen app, geen bluetooth, een bescheiden, simpel display. En een ouderwetse Shimano Nexus-naaf met zeven versnellingen, wat als enige minpunt mag gelden: een e-fiets met zo’n krachtige motor heeft aan twee versnellingen genoeg. In lijn met een verstandige trend heeft de E-Blau brede banden, al is de CST Palm Bay niet de topklasse. Dat rijdt erg prettig en, handig Hollands weetje, je hoeft ze minder vaak op te pompen (er gaat meer lucht in en ze fietsen nog steeds prima als ze iets zachter zijn). Tot slot nog even over die prijs: wie voor of achter een bagagedrager of -rek wil, moet bijbetalen (respectievelijk € 79 en € 65), ook een truc om de prijs laag te houden. Maar niet mopperen nu, de E-Blau is een bijzonder geslaagde Hollandse fiets die het fietspad nog weer wat diverser zal maken.||https://www.volkskrant.nl/beter-leven/de-fatsoenlijke-gewone-e-fietser-heeft-niet-langer-het-nakijken~b5430fbb/
2022-09-27||De klimaatneutrale auto is onderweg, al moet er nog wel veel gebeuren||Elektrisch rijden is de toekomst, maar hoe schoon en duurzaam zo’n accu-auto daadwerkelijk is, hangt af van diverse factoren die veel verder gaan dan het rijden alleen. Denk daarbij aan het winnen van grondstoffen en materialen, aan de CO2-uitstoot die vrijkomt bij het produceren van de auto’s en aan het vervoeren van de modellen vanaf de fabriek, via de dealer naar jouw oprit. Dat vraagstuk is complex, maar wordt door steeds meer partijen in de auto-industrie zeer serieus genomen en bovenaan de agenda geplaatst. Autoproducent Volvo steekt er op dit vlak met kop en schouders bovenuit. Het Zweedse premium merk sloot zich aan bij het Klimaatakkoord van Parijs en heeft zichzelf bijzonder strenge en ambitieuze klimaatdoelstellingen opgelegd. De autofabrikant wil dat de ecologische voetafdruk van alle modellen in 2025 met minimaal veertig procent verlaagd is ten opzichte van 2018 en wil al in 2040 volledig klimaatneutraal zijn. Daarmee belooft het merk dat er over krap achttien jaar geen netto stijging van broeikasgassen meer zal zijn door de activiteiten van Volvo. Dat klinkt wellicht als verre toekomstmuziek, maar de duurzaamheidsdoelen zorgden er voor dat Volvo het roer enkele jaren geleden al rigoureus om gooide. Om echt duurzaam auto’s te kunnen maken, legt Volvo elke stap van de waardeketen onder een vergrootglas. De uitstoot ging op vele vlakken daardoor al drastisch omlaag: sinds 2008 draaien fabrieken van het merk in Europa en buiten Europa op hernieuwbare energie. De fabriek in het Zweedse Torslanda, vlakbij Gotenburg, draait zelfs al volledig klimaatneutraal. Daarmee toont Volvo het goede voorbeeld, maar omdat de hele keten duurzamer moet, vraagt het autobedrijf ook verduurzamingsmaatregelen van toeleveranciers en andere samenwerkingspartners. Daarnaast ging de autofabrikant strategische samenwerkingsverbanden aan met andere bedrijven die op ethisch en ecologisch vlak leidend zijn in hun industrie. Zo garandeert Volvo dat er geen sprake is van dwang- of kinderarbeid bij het winnen van grondstoffen en het produceren van batterijen. Ook sloeg Volvo de handen ineen met staalleverancier SSAB voor de productie en toepassing van ‘fossielvrij’ staal. Wie een Volvo rijdt, draagt dus op diverse manieren bij aan een betere, meer duurzame wereld. Volvo wil volledig transparant zijn over de CO2-impact van automodellen en legt de totale uitstoot van de elektrische auto’s daarom vast in een zogenoemde levenscyclusanalyse (LCA). Hierin zijn alle onderdelen van de keten en de bijbehorende uitstoot te achterhalen. De grootste bron van uitstoot, zo zegt Volvo zelf, is het gebruik van de auto’s zelf. Daarom neemt het merk in versneld tempo afscheid van verbrandingsmotoren in zijn auto’s: uiterlijk in 2030 kun je alleen nieuwe volledig elektrische modellen kiezen. Omdat Nederland voorop loopt, zal Volvo in ons land naar verwachting al eerder overgaan naar een volledig elektrisch aanbod. De nieuwe C40 Recharge geeft op dat vlak al het goede voorbeeld: deze sportief gelijnde SUV is de eerste Volvo die alleen als elektrische auto verkrijgbaar is. De komende jaren volgt een volledige nieuwe generatie Volvo’s met elektrische aandrijflijn. Om te zorgen dat Volvo-rijders zo veel mogelijk gebruik kunnen maken van groene stroom, krijgen de nieuwe toekomstige elektrische modellen een bi-directionele laadmogelijkheid. Dat wil zeggen: je kunt je auto zoals gebruikelijk opladen via een laadpaal, maar de auto kan de energie desgewenst ook terugleveren aan het stroomnet. Die innovatie heeft diverse voordelen: zo kun je de auto voortaan inzetten als stroombron om andere apparaten of zelfs je huis van elektriciteit te voorzien. Ook krijgt het accupakket in je Volvo een tweede functie als opslagbuffer voor duurzame energie. Daardoor kan die duurzame stroom worden opgeslagen in de auto en worden aangesproken op de momenten dat het stroomnet te weinig capaciteit heeft. Zo gaat een eventueel overschot aan opgewekte wind- of zonne-energie niet verloren en kan de lokaal opgeslagen energie in jouw volledig elektrische Volvo in de toekomst dus zelfs voorkomen dat elders een kolencentrale moet worden aangezet. De zogeheten Vehicle-to-Grid-technologie zal meer zijn dan alleen maar techniek. Volvo gebruikt het ook om de auto een slim onderdeel te maken van het energiesysteem in je huis, waardoor je ook daar minder afhankelijk bent van energie uit fossiele brandstoffen. Zo zie je maar: waar auto’s – ook die van Volvo – lang vooral deel van het klimaatprobleem waren, worden ze in de toekomst in toenemende mate juist onderdeel van de oplossing. Meer weten over de duurzame initiatieven van Volvo en de slimme innovaties in de toekomstige modellen? Ga naar de website voor meer informatie.||https://www.volkskrant.nl/nieuws-achtergrond/de-klimaatneutrale-auto-is-onderweg-al-moet-er-nog-wel-veel-gebeuren~bc34a6b4/
2022-09-27||Zorgpremie DSW met bijna een tientje per maand omhoog, graadmeter voor andere verzekeraars||DSW maakt elk jaar verreweg als eerste de nieuwe zorgpremie bekend, traditioneel een week na Prinsjesdag. De andere zorgverzekeraars volgen over anderhalve maand, uiterlijk 12 november moeten alle premies bekend zijn. De premie van DSW komt (op 1 euro na) precies uit op het jaarbedrag van 1.650 euro dat het ministerie voorziet voor 2023. Bovendien geldt de premie van DSW de afgelopen jaren als een prima graadmeter voor wat de andere verzekeraars bekend gaan maken; het maandbedrag van de Schiedamse verzekeraar schommelt de afgelopen jaren rond de gemiddelde premie. Met de forse premiestijging van komend jaar meegerekend zijn consumenten straks ruim 500 euro per jaar meer kwijt dan in het jaar 2015. De zorgkosten stijgen dan ook snel: door dure medicijnen, nieuwe technieken, een grotere zorgvraag van een vergrijzende bevolking, maar vooral ook door de hogere lonen van zorgmedewerkers. Loonkosten voor de ruim 1 miljoen zorgmedewerkers zijn met afstand de belangrijkste uitgavenpost in de zorg. De stijging is ook stevig omdat DSW nauwelijks nog reserves kan inzetten om de prijsverhoging te beperken. Met het omkeren van de spaarpot weet DSW de premiestijging dit jaar met niet meer dan 2 euro per maand te dempen, schrijft de organisatie in een persbericht. In een interview met de Volkskrant vandaag keert bestuursvoorzitter Aad de Groot van DSW zich tegen het Integraal Zorgakkoord dat vele partijen in de zorg, onder wie de koepelorganisatie van de zorgverzekeraars, onlangs sloten. Volgens De Groot zal het akkoord leiden tot de sluiting van regionale ziekenhuizen, en tot inperking van de keuzevrijheid en solidariteit in de zorg. Met name het voornemen om de vrije artsenkeuze lastiger te maken door de vergoeding voor zorgverleners zonder contract met een verzekeraar naar beneden bij te stellen, vindt De Groot een slecht idee. ‘De praktijk zal zijn dat zorgverzekeraars gaan roepen: jij bevalt me niet, jij bent wat duurder, ik heb niet genoeg zicht op jou: dus, geen contract tenzij je tekent bij het kruisje. De machtsbalans slaat dan door naar de zorgverzekeraars, terwijl je een zeker evenwicht moet hebben. (...) Dit gaat allemaal ten koste van de keuzevrijheid van de patiënt. Alleen welgestelde patiënten kunnen het zich dan nog veroorloven een niet-gecontracteerde arts te kiezen.’||https://www.volkskrant.nl/nieuws-achtergrond/zorgpremie-dsw-met-bijna-een-tientje-per-maand-omhoog-graadmeter-voor-andere-verzekeraars~bbc6c8e7/
2022-09-27||Wie is Kees Vendrik, het nieuwe boegbeeld van het Nederlandse klimaatbeleid?||Ietwat verbouwereerd kijkt Kees Vendrik (59) op. Hij staat tijdens de zomerborrel van de Eerste Kamer aan een statafel, in een binnentuin van het tijdelijke onderkomen van de senaat. Die borrel markeert op 12 juli voor senatoren als Vendrik en wat loslopende journalisten de start van het zomerreces. De vraag was of hij, als GroenLinks ooit ministers zou mogen leveren, nog beschikbaar zou zijn voor Financiën. Hij zegt het niet, maar zijn blik spreekt boekdelen. ‘Joh, wat dacht je nou. Tuurlijk.’ Het was een plaagstootje, verwijzend naar het etiket dat Gerrit Zalm hem in 2010 opplakte bij zijn afscheid als lid van de Tweede Kamer. Zalm kwalificeerde Vendrik als ‘beste minister van Financiën die Nederland nooit heeft gehad’. Dat beklijft en keert terug in elk profiel van Vendrik. Zalm en Vendrik zijn aan elkaar gewaagd tijdens de paarse kabinetten-Kok. Zalm als VVD-minister van Financiën, Vendrik als financieel woordvoerder van GroenLinks. De VVD mag ‘links’ graag karikaturaal wegzetten als geldverspillers, Vendrik logenstraft dat beeld. In 1998 dient hij, een novum, een heuse tegenbegroting in, doorgerekend door het Centraal Planbureau. Het idee: als we vinden dat het geld anders moet worden uitgegeven, dan moeten we ook laten zien hoe dat moet én er de dekking bij leveren. Vendrik begrijpt als geen ander in de Tweede Kamer de rijksbegroting, doorziet alle listen en lagen van zijn belangrijkste tegenspeler, minister Zalm. Daarvoor lijkt diepgaande boekhoudkundige kennis nodig, maar niets is minder waar. Vendrik is geen econoom of, een spade dieper, econometrist. Maar politicoloog, geschoold aan de Universiteit van Nijmegen, waar zijn vader Ton hoogleraar biofysica en een paar jaar rector – topbestuurder van de hele universiteit – was. Begin jaren tachtig, nadat hij naar Amsterdam is verkast, is Vendrik al in Den Haag actief als medewerker voor de PSP, die later opgaat in GroenLinks. De rijksbegroting is ook geen hogere wiskunde, maar vergt wel inzicht in de steeds wisselende opstelling van inkomsten en van de uitgaven. Dat vergt geduld en gedrevenheid. Vendrik doorziet niet alleen de begroting, hij wil er iets totaal anders mee: vergroening – minder belasting op werk, meer op consumptie, meer op vervuilen. In 1998 komt Vendrik voor GroenLinks in de Tweede Kamer, tegelijk met Femke Halsema. Beter gezegd: ‘samen met’, want ze zijn al bevriend geraakt tijdens een poging een ‘beginselprogramma voor een niet bestaande progressieve partij’ op te stellen. Dat moet een doorbraak opleveren op links. Halsema is dan nog spraakmakend lid van de PvdA, maar het praten over dat beginselprogramma wordt haar niet in dank afgenomen en ze stapt over naar GroenLinks. Als ze de Kamer ingaan, maken Vendrik en Halsema een ‘samen uit, samen thuis’-afspraak: samen de Kamer in, tegelijk eruit. Die afspraak, daar weet verder niemand van. Maar zo gaat het wel. Beiden vertrekken in 2010, na de mislukte formatie van Paars-plus – VVD, PvdA, D66, GroenLinks – uit de Kamer; eerst Vendrik, een paar maanden later Halsema. Vendrik blijft professioneel dicht bij huis. Hij wordt in 2011 lid van de Algemene Rekenkamer, dat de rijksuitgaven controleert en daarover met aanbevelingen aan de Tweede Kamer rapporteert. Hij legt zich toe op het doorlichten van de massieve bezuinigingen van de rijksoverheid als reactie op de financiële crisis na 2008. In die jaren wordt met harde hand 50 miljard euro op de rijksuitgaven gesnoeid. Ook de uitgaven aan zorg gaan onder het vergrootglas. Maar na de Tweede Kamer, waar direct invloed valt uit te oefenen, voelt het een beetje als de zijlijn. Hoewel een benoeming bij de Rekenkamer ‘voor het leven’ is, vertrekt Vendrik na precies zes jaar naar de Triodos Bank als ‘hoofdeconoom’. Door zijn Haagse contacten raakt hij ook betrokken bij het klimaatoverleg dat onder leiding van Ed Nijpels aan vijf ‘tafels’ wordt gevoerd. Vendrik wordt hoofd van de elektriciteitstafel. Tegelijk is hij de drijvende kracht achter, zoals hij het zelf noemt, hoofdstuk D8 van het klimaatakkoord. Daarin verplicht de financiële sector – banken, verzekeraars, pensioenfondsen – zich te vergroenen. Want met beleggingen kan vergroening gestimuleerd worden. Omgekeerd, als een bank vervuilende industrie financiert, krijgt die een imagoprobleem. Maar de bocht moet geleidelijk worden genomen. Vervuiler en financier hebben elkaar immers in de tang. Stel, de droom van een enkeling wordt waarheid en de veestapel wordt van de ene dag op andere andere gehalveerd. Dat jaagt de Rabobank dan naar de rand van het ravijn en daarmee het financiële systeem in Nederland. Geleidelijkheid is dus het motto. Dit jaar moeten de financiële instellingen met hun actieplannen op de proppen komen. Maar bij Vendrik woelt het eind 2021 alweer om verandering. Hij zegt op bij Triodos en is per 1 augustus 2022 weg. Het is nog niet zover, of hij wordt gepolst voor de opvolging van Nijpels. Die houdt het klimaatoverleg na tien jaar voor gezien. De klimaattafels worden ondergebracht bij de bijbehorende ministeries, die de afspraken nu moeten uitvoeren. Maar wie wordt boegbeeld, aanspreekpunt naar buiten? Het moet, zoals dat in ambtenarenproza heet, een platform worden voor maatschappelijke dialoog en reflectie over het klimaatbeleid. Vendrik wordt daar op 3 november voorzitter van. Om in alle rust te bedenken hoe hij dat gaat aanpakken, vertrekt hij dinsdag uit de Eerste Kamer. Vooral omdat hij de functies onverenigbaar vindt. Maar mocht zich ooit de gelegenheid voordoen om zelf aan de knoppen te zitten op Financiën, dan kan Vendrik daarvoor in het holst van de nacht worden gewekt.||https://www.volkskrant.nl/mensen/wie-is-kees-vendrik-het-nieuwe-boegbeeld-van-het-nederlandse-klimaatbeleid~b6dac223/
2022-09-27||‘Die grotere ziekenhuizen staan steeds verder van de patiënt af’||Maandelijks 137,50 euro, dat is de premie die klanten van zorgverzekeraar DSW in 2023 gaan betalen. Dat is 9,75 euro meer dan dit jaar, in lijn met wat het ministerie van Volksgezondheid verwachtte. Terwijl de andere zorgverzekeraars pas begin november met hun premie komen, heeft DSW traditioneel aan een weekje rekenen na de definitieve zorgbegroting op Prinsjesdag genoeg. ‘Wij kijken gewoon wat het gaat kosten, welke budgetten we krijgen, gaan uit van nul euro marge, en delen het bedrag door het aantal verwachte klanten’, zegt bestuursvoorzitter Aad de Groot op het hoofdkantoor in Schiedam. ‘En we trekken ons niets aan van andere zorgverzekeraars, dat scheelt ook.’ DSW (640 duizend klanten, de vijfde zorgverzekeraar van het land) is inderdaad de vreemde eend in de bijt. Zo keert DSW zich al jaren tegen het hoge eigen risico (‘een ordinaire bezuiniging’), is het fel tegenstander van goedkope budgetpolissen, en zit bestuursvoorzitter De Groot niet in het bestuur van Zorgverzekeraars Nederland, de branchevereniging van zorgverzekeraars. DSW ondertekende het Integraal Zorgakkoord (IZA), de basis van de zorgplannen voor de komende jaren, dan ook niet. ‘Er zitten ook heus wel goede dingen in. De aandacht voor preventie bijvoorbeeld, of voor regionale samenwerking. Maar ik heb te veel bezwaren. Neem de concentratie van de zorg, zowel de spoedeisende zorg als de meer gangbare zorg, ik geloof daar niet in. Als je steeds meer zorg weghaalt uit een regionaal ziekenhuis, dan kunnen zij al helemaal geen vuist meer maken tegen de zorgverzekeraars. Die drukken nog verder op de tarieven, totdat een ziekenhuis het alleen niet meer redt. Daardoor krijg je steeds grotere gefuseerde ziekenhuizen die verder van de patiënt staan, maar ook minder goed samenwerken met andere partijen in de zorg zoals huisartsen en ouderenzorginstellingen. Bovendien hebben we in de coronaperiode gezien dat daarmee ook flexibiliteit wordt weggehaald uit bijvoorbeeld de ic en de opvang van patiënten op de spoedeisende hulp. Vroeger werd zo’n post zelden gesloten en nu is dit dagelijkse kost. ‘Ik vind dat een verkeerde invulling van ons zorgstelsel. Als we de afgelopen twintig jaar iets geleerd hebben van concentratie van zorg, is dat het alleen maar leidt tot grotere ziekenhuizen, tot fusies, tot minder ziekenhuislocaties, tot minder toegankelijke zorg, minder persoonlijke benadering en minder contact tussen de huisarts en de specialist. Probeer als huisarts maar eens een specialist in een topklinisch ziekenhuis te pakken te krijgen. Bovendien, als je ergens een spoedeisende hulp weghaalt, betekent dat extra werk voor de huisartsen, wijkverpleegkundigen en ouderenzorg, en die zijn al overbelast.’ ‘Er is nog nergens onderzoek gedaan dat onomstotelijk vaststelt dat hogere volumenormen, die nu al bestaan voor heel specialistische ingrepen, gaan leiden tot betere kwaliteit voor de gewone reguliere zorg, ongeveer 85 procent van de ziekenhuiszorg. Maar dat is in mijn optiek wel waar het IZA heen wil. En het leidt al helemaal niet tot betere zorg als het om normen per ziekenhuislocatie gaat, en dus niet per arts, zoals nu al het geval is. ‘Toen ik directeur was van een ziekenhuis wilde een chirurg een specifieke ingreep gaan doen, ze verwachtte er zeventien per jaar te kunnen doen. Maar de norm was twintig, dus dat mocht niet. Tot we fuseerden en we als ziekenhuis boven de norm uitkwamen, al kwam deze arts tot slechts 15 ingrepen. Maar dat mocht opeens wel.’ ‘Het beste voorbeeld is misschien wel de geboortezorg. Er zijn nu geluiden om de verloskunde uit Zoetermeer weg te halen, duizend bevallingen per jaar. Maar de ziekenhuizen in Den Haag hebben geen plek, in Delft ook niet, in Gouda ook niet. Ondertussen bouwt Den Haag 25 duizend woningen erbij, en wij zeggen altijd bij nieuwbouw: bouwvakker eruit, verloskundige erin. Wat zijn we dan aan het doen? ‘Als je in Zoetermeer woont, dan moet je straks ergens tientallen kilometers verderop bevallen. We hebben de volume- en kwaliteitsnormen zo opgehoogd dat we aan het doorslaan zijn. Het probleem is dat het niet lukt om in Zoetermeer 24 uur per dag een anesthesist en een gyneacoloog op de locatie te hebben. Maar wat is nou beter? Dat zij binnen 5 minuten in het ziekenhuis zijn of dat je dat als hoogzwangere vrouw 45 minuten naar bijvoorbeeld Brabant moet rijden?’ Het Integraal Zorgakkoord zet ook een nieuwe stap in de langlopende discussie over wat de ‘vrije artsenkeuze’ is gaan heten. Kan een patiënt bij elke arts terecht of is het aan de zorgverzekeraar om de patiënt zoveel mogelijk naar een gecontracteerde zorgverlener te sturen? Nu krijgen patiënten die naar een ongecontracteerde zorgverlener gaan nog zo’n 75 procent van de rekening vergoed. Dat bedrag moet omlaag, staat in het IZA.’ ‘De praktijk zal zijn dat zorgverzekeraars gaan roepen: jij bevalt me niet, jij bent wat duurder, ik heb niet genoeg zicht op jou, dus: geen contract tenzij je tekent bij het kruisje. De machtsbalans slaat dan door naar de zorgverzekeraars, terwijl je een zeker evenwicht moet hebben.’ ‘Wij moeten sturen op betaalbaarheid en rechtmatigheid, niet op kwaliteit. Dat is ook onzin, want dat kunnen zorgverzekeraars helemaal niet. Als ziekenhuisdirecteur had ik al nauwelijks zicht op wat er achter de deur van de spreekkamer of operatiekamer gebeurde, laat staat dat ik dat weet als zorgverzekeraardirecteur. ‘Bovendien zijn nieuwe zorgaanbieders vaak heel innovatief. Maar zonder contract kunnen die niet overleven, je haalt dus de dynamiek uit ons stelsel. En dit gaat allemaal ten koste van de keuzevrijheid van de patiënt. Alleen welgestelde patiënten kunnen het zich dan nog veroorloven een niet-gecontracteerde arts te kiezen.’ ‘Ik heb de indruk dat een aantal van mijn collega’s heel strak in de wedstrijd zitten als het gaat om kostenbesparing. Laat ik het zo zeggen: ik snap bijvoorbeeld echt niet dat sommige collega’s de ggz conctracteren op basis van de gemiddelde prijs per patiënt. In de ggz heb je lichte, gemiddelde en zware patiënten. Maar als je conctracteert op de gemiddelde prijs, gaan de instellingen zich richten op de lichte en gemiddelde patiënten. Gevolg: afdelingen voor zware ggz-patiënten sluiten. ‘Bij DSW hebben we geen groeidoelstelling. Anders gaan je collega’s van de commerciele afdeling ‘slimme producten’ bedenken: een hoge korting op je premie bij een hoog vrijwillig eigen risico bijvoorbeeld. Daarmee haal je allemaal jonge gezonde mensen binnen, aan wie je weinig zorgkosten hebt. Maar uiteindelijk betalen de mensen die wel zorg nodig hebben de korting van de anderen.’ ‘De zorguitgaven kunnen prima blijven groeien, zolang dat maar binnen de stijgingspercentages van de economische groei is. Dat neemt niet weg dat we naar een andere manier moeten om de ziekenhuizen te financieren. Een ziekenhuis kent drie vormen van zorg: acute zorg, chronische zorg en planbare zorg. Dat we de acute zorg nu op basis van het aantal behandelingen betalen is onzin. De brandweer kent ook geen beloning per gebluste brand. We moeten de acute zorg dus voor de beschikbaarheid betalen. ‘Chronische zorg vraagt om een ketenbenadering. Dus: een vast bedrag per patiënt, waarbij de behandelaars gezamenlijk beslissen of een behandeling het beste kan plaatsvinden in het ziekenhuis of buiten het ziekenhuis bij bijvoorbeeld een fysiotherapeut. Of via digitale zorg. Of misschien is nietsdoen soms wel de beste behandeling. Dan zet je de patiënt echt centraal. ‘De planbare zorg kunnen we prima per behandeling betalen, en daar is concurrentie ook helemaal geen slecht idee.’ ‘Nee hoor, wij maken hier in de regio een eigen zorgakkoord. Je moet het van onderaf opbouwen. Drie jaar geleden zag ik dat de grootste opgaven straks in de ouderenzorg liggen. We hebben toen alle partijen in de regio bij elkaar geroepen en gezegd: als we zo doorgaan, is de ouderenzorg over tien jaar niet meer uitvoerbaar. ‘Dus hoe gaan we dat organiseren. Wat kunnen we doen aan preventie, waar zijn alternatieve woonvormen, wat doen we met het vastgoed die zorgorganisaties niet meer nodig hebben, maar over tien jaar weer wel? En waar komen de coördinatiepunten? Dat is in de regio veel makkelijker, want iedereen kent elkaar en iedereen heeft elkaar nodig. ‘Maar dat kan alleen op twee voorwaarden: vertrouwen in elkaar en dat je over je eigen belang heenstapt. Ook wij krijgen een andere rol. We zijn niet meer de marktpartij die tegenover een andere zorgpartij staat om te onderhandelen over de prijs, maar wij zijn meer de organisator van zorg. Mijn doel is niet om DSW te laten voortbestaan, het doel is een goede organisatie van zorg. Als wij daarvoor een belemmering zijn, ben ik de eerste die zegt dat we de zorgverzekeraars dan beter kunnen opheffen.‘||https://www.volkskrant.nl/nieuws-achtergrond/die-grotere-ziekenhuizen-staan-steeds-verder-van-de-patient-af~bfb30615/
2022-09-27||Nog steeds worden jonge vrouwen in Nederland gedwongen een hoofddoek te dragen: ‘Ik keek in de spiegel en ik herkende mezelf niet’||Wóéde’, voelde Farah (21) toen ze onlangs in een filmpje zag hoe de 22-jarige Mahsa Amini op 13 september werd gearresteerd in Iran. Amini weigerde zich te conformeren aan het hoofddoekgebod van het regime en werd schreeuwend afgevoerd. Voor haar verzetsdaad betaalde Amini uiteindelijk de hoogste prijs: ze stierf, vermoedelijk aan de verwondingen die ze opliep tijdens het politieverhoor. Amini’s dood leidde deze week tot massale protesten in Iran, die Farah met bewondering volgt. En met herkenning. Ook dichter bij huis leiden meisjes en vrouwen een onderdrukt leven, en Farah is een van hen. Ze wil de hoofddoek niet meer dragen, maar die afdoen heeft voor haar verregaande consequenties. En ze is lang niet de enige, weet ze. Farah was 13 jaar toen ze uit vrije wil een hoofddoek begon te dragen. ‘Als kind voelde ik al druk’, zegt ze. ‘En ik wist dat die druk zou toenemen zodra ik naar de middelbare school zou gaan. Laat ik het nu maar doen, dacht ik, dan ben ik ervanaf. Mijn ouders vonden het natuurlijk fantastisch dat ik hem uit eigen beweging droeg.’ Na twee jaar kreeg ze spijt van haar beslissing. In de 5de en 6de klas van haar vwo-opleiding volgde ze filosofie, waar ze leerde om ‘dingen te bevragen’. Ze realiseerde zich dat ze niet alleen van haar hoofddoek af wilde, maar ook twijfels kreeg over de islam. ‘Maar ik kan niet zomaar terugkomen op de keuze die ik als kind maakte. De islam is duidelijk over de hoofddoek: die is verplicht. Ik loop nu dus het risico om door mijn familie te worden verstoten.’ De omvang van de groep vrouwen en meisjes die zich een soortgelijke situatie als Farah bevinden, is niet bekend. Onderzoek naar dit specifieke onderwerp ontbreekt, en Veilig Thuis, de overheidsinstantie waar slachtoffers en anderen incidenten en vermoedens van huiselijk geweld en dwang kunnen melden, registreert geen meldingen van vrouwen die onvrijwillig een hoofddoek dragen. Wie gedwongen of onder druk een hoofddoek draagt, heeft niet zelden ook weinig zeggenschap over haar partnerkeuze of bewegingsvrijheid, maar als daarvan een melding binnenkomt, wordt dat geregistreerd onder ‘huiselijk geweld’ zonder vermelding van de hoofddoekdwang. Hoezeer de strijd om de hoofddoek onderdeel kan zijn van een groter gevecht tussen dwang en vrijheid illustreert een ernstig geweldsincident in december vorig jaar, toen een 16-jarig Syrisch meisje werd neergestoken door haar oudere broer. De geweldsuitbarsting volgde op de mededeling van het slachtoffer dat ze geen hoofddoek meer wilde dragen en dat ze, tegen de zedelijke normen van haar familie in, buitenshuis werkte. ‘Ik wil zijn wie ik wil zijn’, waren haar laatste woorden voordat haar broer haar stak met een mes. ‘Dit geweld is onderdeel van het familiesysteem waarin de verdachte en het slachtoffer samenleefden’, stelde het Openbaar Ministerie destijds in een verklaring. ‘Het slachtoffer heeft dit moeten doorstaan, omdat ze in de ogen van haar familie niet gehoorzaam was en onzedig gedrag vertoonde.’ Volgens het Openbaar Ministerie, dat met succes vijf jaar cel eiste tegen de broer wegens poging tot doodslag was er daarom sprake van ‘eergerelateerd geweld’: iemand geestelijk of fysiek geweld aandoen om de eer van de familie te herstellen of te beschermen. Deze categorie wordt wel apart geregistreerd door Veilig Thuis. Maar de motieven voor eergerelateerd geweld lopen zeer uiteen, waardoor de meldingen (1.120 in het jaar 2021) geen helderheid verschaffen over de omvang van de hoofddoekproblematiek. Sinds een jaar doet Farah stiekem haar hoofddoek af in de stad waar ze momenteel woont en studeert, ver van haar ouderlijk huis. Het voelt goed, zegt ze. Maar de eerste keer dat ze zonder hoofddoek een avondje uitging, ervoer ze geen sensatie van vrijheid. ‘Ik keek in de spiegel en ik herkende mezelf niet. Die avond heb ik thuis urenlang gehuild. Nu herken ik mezelf juist niet wanneer ik mijn familie bezoek en een hoofddoek draag. Het is alsof ik een toneelstukje speel.’ Dat Farah in haar omgeving weinig voorbeelden kent van vrouwen die zonder gedonder in de familie hun hoofddoek aan de wilgen hangen, stemt haar ook niet hoopvol. Ze zag het publiekelijk gebeuren bij Lale Gül, die de autobiografische roman Ik ga leven schreef over haar ontworsteling aan haar repressieve familie. Farah weet dat Gül haar roman en openhartige interviews heeft moeten bekopen met verstoting door haar familie. En ze weet hoe leeftijdsgenoten uit haar gemeenschap over het algemeen weinig positief op Gül reageren. Voor Lale Gül zelf is de last niet meer te dragen. In haar columns laat ze islam-gerelateerde onderwerpen al maanden links liggen. Lezingen geeft ze ook niet meer nadat die geregeld werden verstoord door schreeuwende bezoekers. ‘Alles wat ik schreef werd doorgestuurd naar mijn ouders’, vertelt Gül. ‘Na elk media-optreden werd een uitspraak uitvergroot en begon het gezeik weer met alle dreigementen en haatreacties. Ik kan er gewoon niet meer zo goed tegen. Ik wil het voorlopig rustig houden.’ Haar broertje en zusje spreekt ze sporadisch. Met haar ouders heeft Gül nog altijd geen contact. ‘Ik heb pogingen tot verzoening gedaan, maar die zijn mislukt. Ze zijn het nog steeds niet eens met mijn leefstijl. Nu ik samenwoon met mijn ongelovige vriend zal dat voorlopig ook niet veranderen. Misschien is afstand voor nu ook wel beter.’ Voor Gül is de Iraanse Mahsa Amini dan ook een ‘martelaar’ voor religieus en cultureel onderdrukte moslimvrouwen wereldwijd. ‘Ze staat weliswaar voor de strijd van de onderdrukte islamitische vrouw in het Midden-Oosten, maar het zou je verbazen hoeveel vrouwen in Nederland en België mij berichten over allerlei vormen van onderdrukking. En hoe ze vervolgens hun familie verliezen en sociaal geboycot worden wanneer ze zich uitspreken.’ Het gaat volgens Gül om honderden berichten. Ook zijzelf kreeg na de publicatie van haar boek te maken met een ‘sociale boycot’. Zelfs schijnbaar progressieve moslims trokken haar verhaal voortdurend in twijfel, zegt ze, of ze wezen op verhalen van meisjes die wél zonder problemen hun hoofddoek hebben afgedaan. ‘Maar doet mijn verhaal en dat van vele andere meisjes er dan niet meer toe? Dat vond ik heel pijnlijk. Het zou enorm schelen als er ook eens steun kwam vanuit de islamitische gemeenschap.’ Laila Ait Baali (39), directeur van Dutch Genderplatform WO=MEN, wil meer dan graag een lans breken voor jongvolwassenen als Lale Gül en Farah. Dat Ait Baali uit vrije wil een hoofddoek draagt, betekent volgens haar geenszins dat ze niet opkomt voor vrouwen die hem gedwongen dragen. ‘Ik wil niet uitgespeeld worden tegen andere vrouwen, maar zij aan zij strijden voor iets wat wij in essentie allemaal willen: zichtbaar jezelf kunnen zijn.’ Het gebrek aan steun uit de moslimgemeenschap is volgens Ait Baali deels te verklaren door de vijandige sentimenten die na de terreuraanslagen van 11 september 2001 zijn ontstaan in de samenleving. ‘De islamitische gemeenschap sloot de gelederen. Alleen de positieve kanten van de islam mochten worden benadrukt in het publieke debat. Het gesprek over het gebrek aan zelfbeschikkingsrecht is daaraan ondergeschikt geraakt. We hebben het individu geofferd voor het collectieve belang. En dat mogen we onszelf aanrekenen.’ Ait Baali denkt dat kledingvoorschriften tegenwoordig vaker leiden tot botsingen tussen vrouwen en families waar patriarchale familieverbanden heersen dan pakweg tien jaar geleden. ‘De sociale en economische zelfredzaamheid van vrouwen van mijn generatie is veel sterker dan die van de vorige. Hoe sterker vrouwen machtsstructuren betwisten, hoe heviger de terugslag en de neiging om meer controle uit te oefenen.’ Ook Fatima (24) droeg sinds haar 13de ‘zes à zeven’ jaar een hoofddoek. Haar eigen keuze is het nooit geweest: nadat haar vader haar buiten zag lopen met de haren los, kreeg ze de opdracht haar hoofd te bedekken. Veel herinneringen aan die periode heeft ze niet. ‘Ik las ergens dat je door trauma dingen verdringt. Ik weet ook alleen nog dat mijn vader erg kwaad was toen ik op een dag géén hoofddoek meer droeg. Maar hoe die dag precies verliep, weet ik echt niet meer.’ Haar vader heeft zich er inmiddels bij neergelegd – over haar hoofddoek-periode wordt thuis nog zelden gesproken. Maar het afdoen van de hoofddoek heeft haar niet meer vrijheden opgeleverd. Haar vader controleert haar nog steeds, zegt ze gelaten, en hij blijft haar inprenten dat zijn streng-islamitische overtuigingen nooit zullen veranderen. Ze woont nog bij haar ouders, maar wil liever zelfstandig gaan wonen. ‘Ik weet alleen niet waar ik moet beginnen. Op zich doet en regelt mijn vader alles voor zijn kinderen. Maar dat is ook gewoon een manier om ons in bedwang te houden. Ik ben heel afhankelijk geworden.’ Zowel Farah als Fatima ervaart diepe eenzaamheid, ondanks de goede vriendschappen die ze hebben. Farah loopt sinds enkele jaren bij een psycholoog, maar denkt niet dat haar situatie werkelijk wordt begrepen. Fatima wil niet eens aan therapie beginnen zolang ze nog bij haar ouders woont. Ze is te bang voor de pijn en schade die een psycholoog mogelijk naar boven haalt. Toch bestaan er, hoewel dun gezaaid, in Nederland mogelijkheden om gespecialiseerde hulp te zoeken. Bij Fier, een landelijk expertise- en behandelcentrum op het terrein van geweld in afhankelijkheidsrelaties, krijgen medewerkers regelmatig signalen over meisjes die gedwongen of onder druk een hoofddoek dragen. ‘Harde cijfers hebben we niet. De meiden die bij ons binnenkomen, worstelen vaak ook met andere vrijheidsbeperkingen’, zegt teamleider Refika Kesici-van Zwol. Behandeling bestaat onder meer uit familietherapie, waaraan ouders vaak wel mee willen doen, zeker als het minderjarigen betreft. ‘We zien dan vaak dat moeders strenger zijn dan de vaders’, zegt Kesici-van Zwol. ‘Ik heb daar geen duidelijke verklaring voor, maar ik vermoed dat moeders meer verantwoordelijkheid dragen voor de opvoeding van het kind en daardoor meer druk vanuit de gemeenschap ervaren.’ In het verleden heeft Fatima een gearrangeerd huwelijk overwogen. Ze hoorde wel vaker dat meisjes op die manier aan hun thuissituatie ontsnappen. Met een huwelijk zou ze haar ouders tevreden stellen én mogelijk meer zeggenschap krijgen over haar leven, was haar gedachte. Maar het risico van een mismatch, en dus een scheiding, vond Fatima te groot. ‘Nee, het enige wat je kunt doen om jezelf te zijn, is weggaan uit je giftige omgeving.’ In veel gevallen is weggaan de enige optie, concludeert ook Lale Gül somber. ‘De tijd dat ik naar buiten kwam met mijn verhaal heb ik als zwaar ervaren. Ik had er zelfs even spijt van. Maar ik koester ook alle goede herinneringen. Ik ontving berichten van vrouwen en homo’s die me vertelden dat ze zich geïnspireerd voelden en voorzichtig aan een escape-plan zijn begonnen. Dat raakt me nog steeds. Maar het liefst zou ik het stokje nu over willen dragen.’ ‘Farah’ en ‘Fatima’ zijn niet de echte namen van de betrokken vrouwen. Uit veiligheidsoverwegingen kunnen ze alleen op anonieme basis hun verhaal delen.||https://www.volkskrant.nl/nieuws-achtergrond/nog-steeds-worden-jonge-vrouwen-in-nederland-gedwongen-een-hoofddoek-te-dragen-ik-keek-in-de-spiegel-en-ik-herkende-mezelf-niet~b752e587/
2022-09-27||In de aanloop van het Kamerdebat over de nieuwe Transgenderwet, laait de discussie opnieuw op: waarom ligt het zo gevoelig?||Met de nieuwe wet wordt het mogelijk voor iedereen van 16 jaar en ouder om zonder tussenkomst van een arts het geslacht in het paspoort te veranderen. Momenteel is daar nog een deskundigenverklaring voor nodig. Tegenstanders, met name afkomstig uit rechts-conservatieve, radicaal-feministische en christelijke hoek, menen dat het biologische onderscheid tussen mannen en vrouwen steeds verder vervaagt en vinden dat zeer zorgelijk. Ze vrezen voor de privacy en veiligheid van vrouwen als mannen die ‘claimen’ een vrouw te zijn zomaar de vrouwentoiletten- of kleedkamers binnendringen. Ook wijzen ze op enkele incidenten die in het buitenland zijn voorgevallen, zoals een voor verkrachting veroordeelde man die zich als vrouw liet registreren en vervolgens naar de vrouwengevangenis ging. Een Amerikaans onderzoek uit 2018 wijst uit dat dit soort incidenten extreem zeldzaam zijn en dat er geen verband bestaat tussen een dergelijke wetswijziging en de frequentie van incidenten in kleedkamers en toiletten. Bovendien, zeggen voorstanders van de wet: tegen de enkele kwaadwillende man die zich als vrouw voordoet, kunnen maatregelen worden genomen. In een deze maand gepubliceerd manifest (‘Gendertwijfel’), getekend door 35 publicisten, medici en activisten, wordt de Tweede Kamer opgeroepen tegen de wet te stemmen. De ondertekenaars voelen zich buiten het debat geplaatst, omdat kritiek volgens hen al snel zou worden weggezet als ‘transfoob’. In een opiniestuk in de Volkskrant vragen mediasocioloog Peter Vasterman en schrijver Renate van der Zee – beiden ondertekenaars van het manifest – zich af wat het schrappen van de deskundigenverklaring betekent voor de diagnose van kinderen en jongeren met genderdysforie (sterk onbehagen met het toegewezen gender, red.). ‘Worden er dan kinderen vanaf 12 jaar behandeld met puberteitsremmers, hormonen en operaties (vanaf 16 jaar) zonder dat vaststaat of zij genderdysforie hebben?’ Volgens hoogleraar Hedi Claahsen, oprichter van het Radboudumc Expertisecentrum Geslacht & Gender waar mensen met genderdysforie worden behandeld, is dit niet het geval. ‘Vooral bij kinderen zijn we uiterst terughoudend en vindt hormoonbehandeling alleen plaats na een zorgvuldige evaluatie en bespreking van alle voor- en nadelen.’ Het gaat om een kwetsbare groep die nog volop in psychoseksuele ontwikkeling is, vervolgt Claahsen. ‘Het is belangrijk om jongeren niet de indruk te geven dat het juridisch wijzigen van hun geslacht enige invloed heeft op het medisch traject. Dat staat echt los van elkaar.’ De huidige Transgenderwet, die er sinds 2014 is, geeft transgender personen de mogelijkheid hun geslacht in hun geboorteakte (en daarmee ook paspoort) te wijzigen zonder dat ze hiervoor een operatie moeten ondergaan. Wel is een verklaring nodig van een gecertificeerd arts of psycholoog, die kan nagaan of deze beslissing ‘gegrond’ en ‘duurzaam’ is. Volgens zorgmedewerkers valt echter niet vast te stellen of iemand zich man of vrouw voelt. Dat is een individuele keuze, geen diagnose. Belangenorganisaties als Transgender Netwerk Nederland en COC Nederland vinden bovendien dat een dergelijke verklaring in strijd is met het zelfbeschikkingsrecht. Veel transpersonen ervaren het als vernederend dat zij hun identiteit moeten laten toetsen. De Tweede Kamer debatteert dinsdag en woensdag over het wetsvoorstel. Of er een meerderheid wordt behaald, is de vraag. Van de coalitie heeft alleen D66 zich openlijk voorstander verklaard. De VVD en het CDA moeten hun standpunt nog bepalen en de ChristenUnie is, net als een deel van de oppositie, tegen. Het wetsvoorstel voorziet erin dat mensen van 16 jaar en ouder een eerste en eventueel tweede wijziging kunnen doorgeven bij het gemeenteloket in de eigen woonplaats. Na iedere wijziging volgt een bedenkperiode van vier tot twaalf weken. Voor een derde of volgende wijziging is tussenkomst van de rechter nodig. Kinderen van onder de 16 die hun geslacht juridisch willen wijzigen, kunnen hiervoor via hun ouders of voogd een verzoek bij de rechtbank indienen. Tegenstanders wijzen erop dat de deskundigenverklaring een belangrijke waarborg is om impulsief gedrag te voorkomen. Dit argument houdt echter geen stand, zegt Marjolein van den Brink, docent rechten aan de Universiteit Utrecht, die in 2017 de huidige Transgenderwet onderzocht. ‘Mensen zijn zich zeer bewust van wat ze doen als ze hun identiteit juridisch aanpassen. De wachtperiode zal bovendien voorkomen dat iemand in een dronken bui besluit: ik word nu een meisje.’ De afgelopen jaren hebben jaarlijks ongeveer 700 personen zo’n wijziging laten doorvoeren, blijkt uit cijfers van het Sociaal en Cultureel Planbureau. Voor invoering van de Transgenderwet in 2014 lag het gemiddelde bijna tien keer zo laag. Een chirurgische geslachtsverandering en sterilisatie was toentertijd nog vereist. Een mensenrechtenschennis, waar de Nederlandse overheid later officieel excuses voor heeft aangeboden. Mocht de deskundigenverklaring straks niet meer nodig zijn, dan zal dit volgens Sophie Schers, beleidsadviseur bij Transgender Netwerk Nederland, waarschijnlijk leiden tot een tijdelijke toename van het aantal administratieve geslachtswijzigingen. ‘Er wordt een drempel weggenomen, ook financieel. Nu kost een gesprek met een deskundige zo’n 250 euro, plus nog 65 euro voor de verklaring.’ Amerikaanse onderzoekers schreven in 2017 dat 80 procent van de kinderen die zich onbehaaglijk voelt met zijn eigen geslacht hier in de pubertijd ‘overheen groeit’. Tegenstanders van de Transgenderwet halen dit onderzoek vaak aan om aan te tonen dat genderdysforie een ‘bevlieging’ zou kunnen zijn. Dit onderzoek is achterhaald, stelt universitair docent rechten Marjolein van den Brink. Ze wijst naar recenter onderzoek van dit jaar, waarin 317 kinderen uit de VS en Canada zijn gevolgd die ‘sociaal’ in transitie waren gegaan, bijvoorbeeld door hun naam te veranderen. Vijf jaar later bleek slechts 2,5 procent zich te hebben bedacht. Wel laten diverse onderzoeken zien dat van alle minderjarigen die zich bij een genderkliniek melden, slechts zo’n 20 procent daadwerkelijk een geslachtsverandering ondergaat. Veel non-binaire kinderen komen uiteindelijk tot de conclusie tot geen enkel geslacht te behoren.||https://www.volkskrant.nl/nieuws-achtergrond/in-de-aanloop-van-het-kamerdebat-over-de-nieuwe-transgenderwet-laait-de-discussie-opnieuw-op-waarom-ligt-het-zo-gevoelig~b20cc0df5/
2022-09-27||Regisseur Ivo van Hove en producent Albert Verlinde vinden elkaar in Jesus Christ Superstar, de musical||Jesus Christ Superstar is een van de succesvolste musicals van Andrew Lloyd Webber (muziek) en Tim Rice (tekst). De première was in 1971 in Londen, de verfilming door regisseur Norman Jewison volgde in 1973. Ted Neeley speelde daarin Jezus, een rol die hij tot op hoge leeftijd ook in de theaters vertolkte. Tijdens de Nederlandse productie van de Bowie-musical Lazarus was Verlinde nog directeur van Stage Entertainment, intussen heeft hij zijn eigen productiebedrijf. Voor Van Hove is het regisseren van musicals niet nieuw: behalve Lazarus maakte hij in 2000 de musical Rent voor Joop van den Ende Theaterproducties. In 2020 ging op Broadway, New York een nieuwe bewerking van West Side Story in première. Van Hove werkte daarvoor samen met zijn vaste partner Jan Versweyveld, die nu als de scenograaf betrokken is. An d’Huys ontwerpt de kostuums. Verlinde: ‘In de periode waarin Ivo en ik spraken over Lazarus,  vroeg ik hem tijdens een lunch in New York wat zijn droom was, voor wat betreft het regisseren van musicals. Zonder nadenken zei hij Jesus Christ Superstar, en dat heb ik altijd onthouden. Het overleg is intensief geweest, en nu is de tijd er rijp voor.’ Lloyd Webber en Rice hebben enthousiast gereageerd op de Nederlandse plannen en kennen het werk van Van Hove goed. Of, en hoe, Van Hove en Verlinde de musical kunnen bewerken, wordt nader met hen overlegd. Voor Van Hove is Jesus Christ Superstar vooral het verhaal van een vriendengroep als een nieuwe beweging, met Jezus als vriend tussen zijn vrienden. ‘Pas als er onderlinge meningsverschillen en twisten de groep binnendringen, wordt hij de leider. Daartegenover staan de spanningen binnen deze nieuwe beweging en de radicale religieuze leiders, waarmee ook vanzelfsprekend een link naar het heden wordt gelegd. Wat ik er ook mooi aan vind, is dat het een doorgecomponeerde musical is, dus dat het verhaal wordt verteld door de songs en de muziek, dus zonder tekst. Dat wordt voor mij dus een nieuwe uitdaging.’ De samenwerking tussen de ‘gesubsidieerde’ Van Hove en de commerciële Verlinde zou je opmerkelijk kunnen noemen. Dat bestrijden ze. ‘Die scheidslijn is echt niet meer van deze tijd', aldus Van Hove. ‘Albert vraagt mij juist omdat hij weet dat hij dan niet de regular stuff krijgt.’ Volgens Verlinde is in New York en Londen de praktijk al lang dat toneel en musical door elkaar heen lopen. ‘Beroemde regisseurs als Trevor Nunn en Sam Mendes werken zowel bij The National Theatre als voor commerciële producties in West-End. En bij Dagboek van een herdershond heb ik samengewerkt met regisseur Servé Hermans van Toneelgroep Maastricht.’ Bij de Nederlandse Jesus Christ Superstar is Senf Theaterpartners Verlindes coproducent. Wie de rollen gaan spelen is nog niet bekend; in november zijn de audities. Producent en regisseur hopen op een mix van artiesten uit het theater, de musical en de popmuziek. De première is in januari 2024 in het DeLaMar Theater in Amsterdam.||https://www.volkskrant.nl/cultuur-media/regisseur-ivo-van-hove-en-producent-albert-verlinde-vinden-elkaar-in-jesus-christ-superstar-de-musical~bf1defd9/
2022-09-27||Mogelijk dinsdagavond al zal Poetin zijn handtekening zetten en Donetsk, Loehansk, Zaporizja en Cherson annexeren||‘De omstandigheden zijn simpelweg uitstekend’, zegt een internationale waarnemer op de Russische staatstelevisie. ‘Aangezien ik uit Venezuela kom, begrijp ik de speciale situatie waarin de stemming plaatsvindt.’ De vrouw uit Venezuela is een van de weinige buitenlandse waarnemers die door Rusland zijn ingevlogen. Behalve Venezuela zijn er nauwelijks landen die president Poetins referendum erkennen. De vijfdaagse stemming, die vrijdag begon en dinsdag eindigt, vindt grotendeels plaats aan voordeuren in plaats van in stemlokalen. Bewapende militairen gaan langs deuren met stembussen, zo blijkt uit bewakingsbeelden van flatgebouwen. Wie de deur opendoet, moet verbaal zijn stem uitbrengen, waarna militairen een vinkje op een briefje zetten, zo vertellen ooggetuigen in bezet gebied aan Oekraïense media. In Marioepol krijgen mensen drinkwater in ruil voor een stem, stellen de Oekraïense autoriteiten. Mensen die weigeren te stemmen, worden geregistreerd. Ook Russische militairen stemmen mee, blijkt uit een reportage van de Russische staatskrant Izvestia. Daarin zegt een militair uit het invasieleger dat hij voor aansluiting bij Rusland heeft gestemd, zodat er ‘vrede komt’. De uitslag ligt van te voren al vast. Een van de uitvoerders van de stemming, de door Rusland geïnstalleerde ‘gouverneur’ van de provincie Cherson, zei maandag dat stemmers ‘zitten te wachten op zo snel mogelijke aansluiting bij Rusland’. Rusland stelde maandag dat de opkomst al hoger is dan 50 procent en dat de uitslag dus geldig is. De ‘uitslag’ wordt waarschijnlijk dinsdagavond bekendgemaakt. Het Krim-scenario ligt voor de hand. Rusland bezette het Oekraïense schiereiland in 2014 en hield daarna ook een zogenaamd referendum. Onder de klanken van het volkslied stemde het Russische parlement voor inlijving (de enige parlementariër die tegen stemde, vluchtte later naar Oekraïne). Poetin tekende daarna de wet die de annexatie afrondde. Poetin kan de annexatie van de vier Oekraïense regio’s (Donetsk, Loehansk, Zaporizja, Cherson) snel formaliseren. Mogelijk dinsdagavond al. Vanaf het moment dat hij zijn handtekening zet, beschouwt Rusland de provincies (18 procent van Oekraïne) als Russisch grondgebied. Geen van de provincies is volledig in Russische handen. Analisten verwachten dat Poetin zal betogen dat Rusland wordt aangevallen en zal dreigen met kernwapens. Ook kan Poetin de staat van beleg afkondigen. Veel inwoners van bezet gebied zijn gevlucht uit angst om gemobiliseerd te worden in het Russische leger. Veel Russen zijn bang dat Poetin de uitslag van de referenda aangrijpt om de grens te sluiten. Maandag riep een Russische senator al op tot een uitreisverbod voor mannen die opgeroepen kunnen worden voor dienstplicht of mobilisatie. Dat zou betekenen dat mannen tussen de 18 en 55 jaar niet meer naar het buitenland kunnen vluchten. De angst voor grenssluiting verklaart de gehaaste uittocht van Russische mannen. Enkele mannen die in de afgelopen dagen werden opgeroepen door het leger, zijn al tegengehouden aan de grens. Nieuwssite Meduza meldt op basis van bronnen in het Kremlin dat de grens dinsdagavond of woensdag al op slot kan gaan. Daarna is uitreistoestemming nodig van het ministerie van Defensie. Goede connecties of diepe zakken komen in Rusland dan van pas. Oekraïne en het Westen spreken van ‘schijnreferenda’. Maar als Poetin gebied annexeert of een nieuw land uitroept, zijn er altijd wel een paar landen die hem steunen. Begin dit jaar, bij de onafhankelijkheidsverklaring van de ‘volksrepublieken’ Donetsk en Loehansk, waren dat: Cuba, Venezuela, Nicaragua, Syrië. Plus wat regeringen die zelf niet worden erkend, zoals die van de Georgische separatistenregio’s Zuid-Ossetië en Abchazië. Dezelfde landen steunen Poetin waarschijnlijk ook nu. Maar de aanstaande annexaties vallen slecht onder Poetins bondgenoten dichter bij huis. Kazachstan en Servië maakten maandag bekend de uitslag van de referenda niet te zullen erkennen. De kans op onderhandelingen wordt miniem door annexaties, zeggen deskundigen. Poetin zal immers geen gebied meer willen afstaan dat hij als deel van Rusland heeft verklaard. Annexatie betekent dat er ‘geen weg meer terug’ is voor Poetin, zei Michael Kofman, een Amerikaanse deskundige op het gebied van Ruslands defensie, in een recent discussiepanel over de oorlog. ‘Daarna valt er nergens meer over te onderhandelen met Oekraïne.’||https://www.volkskrant.nl/nieuws-achtergrond/mogelijk-dinsdagavond-al-zal-poetin-zijn-handtekening-zetten-en-donetsk-loehansk-zaporizja-en-cherson-annexeren~b3f3aaa7/
2022-09-27||Lees hier het Oekraïne-liveblog van dinsdag 27 september terug||||https://www.volkskrant.nl/nieuws-achtergrond/lees-hier-het-oekraine-liveblog-van-dinsdag-27-september-terug~be60eb8b/
2022-09-27||Amerikaanse ruimtesonde slaat precies volgens plan in op planetoïde Dimorphos||De sonde werd afgelopen november vanuit Californië gelanceerd en sloeg met bijna 22.000 kilometer per uur dinsdag om precies 01.14 uur Nederlandse tijd in op de maanrots Dimorphos. ‘Succesvolle impact’, zo tweette de Amerikaanse ruimtevaartorganisatie NASA enkele minuten na de botsing. Het is voor het eerst dat de mensheid een poging doet om de baan van een ander hemellichaam te veranderen. Of dat met de inslag ook daadwerkelijk is gelukt moet op een later tijdstip pas blijken. Het kan dagen of zelfs weken duren voor kan worden bepaald hoeveel het pad van de asteroïde is veranderd. Het doel van de Amerikaanse ruimtevaartorganisatie Nasa met de test is om alvast de techniek te oefenen mocht er in de toekomst een inslag dreigen door ruimtestenen. Met dezelfde techniek zou een ruimtesteen op ramkoers met de aarde dan een zetje kunnen worden gegeven waardoor een inslag met de aarde kan worden voorkomen. ‘We gaan een nieuw tijdperk in, een tijdperk waarin we potentieel de mogelijkheid hebben om onszelf te beschermen tegen zoiets als de impact van een gevaarlijke asteroïde’, zei commentator Lori Glaze na de botsing die live werd uitgezonden door Nasa. Telescopen op elk continent en in de ruimte waren gericht op hetzelfde punt in de ruimte om het spektakel vast te leggen. Hoewel de directe impact nog duidelijk is - het radiosignaal van Dart stopte abrupt - is het wel duidelijk dat de inslag op Dimorphos, een asteroïde van 160 meter lang, gelukt is. In 2024 moet de Europese satelliet Hera naar de asteroïden gaan om van dichtbij te meten wat er is veranderd.||https://www.volkskrant.nl/wetenschap/amerikaanse-ruimtesonde-slaat-precies-volgens-plan-in-op-planetoide-dimorphos~b4420434/
2022-09-27||Diep ellendige nacht in het Amazonegebied ||Cardozo en ik zaten op een helling met onze geladen geweren naast ons, maar in het donker konden we elkaar nauwelijks zien. Tegen middernacht stak er een bui op. Er stapelden zich dikke wolken op en door de zwarte massa’s speelde het bleke bliksemschijnsel. Op dat moment was er een snelle ritselende beweging te horen in het zand, en terwijl we beiden ons geweer grepen, kwamen we overeind. Wat het ook mocht zijn geweest, het scheen te passeren. Even later leek op de tegenovergelegen helling een donker lichaam de andere kant op te gaan. We stonden schietklaar, maar namen de voorzorg ‘Quem vai lá?’ te roepen. Het bleek de zwijgzame bewaker ­Daniel te zijn, die ons vroeg of we een raposa langs hadden horen komen. De raposa is een wilde hond met een zeer lange, spitse snuit. Daniel kon alle dieren in het donker aan hun tred herkennen. Het begon te donderen en onze toestand werd heel ongerieflijk. Daniel meende dat het zinloos was nog langer te wachten. Vandaar dat we ons zo snel mogelijk naar de kano begaven. De rest van de nacht verliep op een diep ellendige manier. Er staken woeste windvlagen op en de regen joeg dwars door onze slaapplaats. Daar lagen Cardozo en ik dan, in elkaar gekropen en doornat, op de ochtend te wachten.||https://www.volkskrant.nl/cultuur-media/diep-ellendige-nacht-in-het-amazonegebied~b026c107/
2022-09-27||Rutte bij Op1: steun Oekraïne blijft nodig. ‘We weten van Hitler dat dit niet stopt bij één land’||Rutte sprak maandagavond een uur lang live vanuit het Catshuis in het tv-programma Op1. Hij kreeg de afgelopen maanden binnen en buiten de Tweede Kamer kritiek omdat zich te weinig zou laten horen over de oorlog in Oekraïne en over de energiecrisis die zoveel huishoudens recht in de portemonnee raakt. Hij benadrukte dat hij zich die kritiek heeft aangetrokken en benutte de gelegenheid om op te roepen tot het volhouden van de solidariteit met Oekraïne, ook nu die solidariteit duidelijk een binnenlandse prijs heeft. Rutte denkt dat Nederland bereid is die prijs te betalen (‘Ik merk daar steun voor') mits het kabinet doet wat het kan doen. ‘Wij moeten wel de gasvoorraden aanvullen en zorgen dat de rekening een beetje beheersbaar blijft.’ Garanties daarover wilde hij niet geven. ‘We garanderen dat we een uiterste inspanning doen.’ Ook kondigde hij aan dat Nederland bereid blijft Oekraïne met wapens te steunen om te voorkomen dat de Russische president Poetin daar zijn doelen bereikt. Dat is bittere noodzaak, is Ruttes overtuiging. ‘Als we toegeven aan bruut geweld, aan deze kolonisering van Oekraïne, dan weten we van Hitler dat het niet stopt bij één land.’ Na een zomer in het teken van opeenvolgende bestuurlijke crises en kelderende vertrouwenscijfers voor het kabinet en voor Rutte zelf, heeft de premier inmiddels goede hoop dat het lek boven is. Hij wees op de asieldeal die de noodsituatie in het aanmeldcentrum in Ter Apel moet stoppen, op het miljardenpakket dat de koopkrachtschade moet dempen en op de onderhandelingen met de boeren over het stikstofbeleid. Wel trekt hij het zich aan dat het allemaal lang heeft geduurd voordat het kabinet zichtbare vorderingen boekte. ‘De problemen zijn uiterst complex, maar als mensen zeggen dat het te lang duurt, dan trek ik mij dat aan.’ Hij heeft zich een tijdje tegen de kritiek op zijn ‘onzichtbaarheid’ verzet, maar is daar nu overheen. ‘Aanvankelijk dacht ik: ik was drie keer met boeren op pad, in ben naar Groningen geweest, ben bij zo’n beetje alle uitvoeringsorganisaties geweest...Maar toen dacht ik: Luister eens even beste Mark, als de mensen denken waar is die Rutte, dan is dat terechte kritiek. Daarom zit ik hier.’ Voor het eerst in jaren liet de premier, die binnenkort twaalf jaar in het ambt zit, zich uit over zijn gedachten over een leven na de politiek. Dat leven zal hem in elk geval niet naar Brussel leiden, zei hij. Hij zal dan ook geen kandidaat zijn om Europees president of voorzitter van de Europese Commissie te worden. ‘Ik ambieer dat niet meer.’ Ook secretaris-generaal van de Navo is niets voor hem. Voorlopig blijft hij premier, met een mandaat tot de volgende reguliere verkiezingen van 2025. ‘Wat ik nu doe, vind ik verschrikkelijk mooi.’ Als daar ooit een einde aan komt, wil hij een baan waarin hij 's avonds thuis komt met het gevoel dat hij 'echt nut’ heeft gehad. ‘Leraar, daar heb ik wel wat talent voor. Ik doe dat al een tijdje als amateur.’ Hij geeft al vele jaren enkele uren per week les op een vmbo-school in Den Haag. Rutte verwacht overigens niet dat zijn vierde kabinet snel valt. Over de stabiliteit van de regeringscoalitie maakt hij zich geen zorgen. Daarbij ontleent hij enig vertrouwen aan de manier waarop de regeringspartijen omgaan met de kritiek op de asieldeal. ‘In mijn partij was er kritiek op de woningen die naar asielzoekers gaan. Bij de anderen, D66 en de ChristenUnie, was er kritiek op de voorzichtige instroombeperking. Maar de partijen hebben het verdedigd en dichtgehouden in eigen partij.’||https://www.volkskrant.nl/nieuws-achtergrond/rutte-bij-op1-steun-oekraine-blijft-nodig-we-weten-van-hitler-dat-dit-niet-stopt-bij-een-land~b56d3a78/
2022-09-27||Nieuw hoofdstuk aan schaakrel: Carlsen beticht Niemann nu openlijk van valsspelen||Met de verklaring komt de Noor tegemoet aan de dringende vraag vanuit de schaakwereld om toe te lichten waarom hij zich op 4 september plotseling uit het toernooi om de Sinquefield Cup in Saint Louis terugtrok, nadat hij een partij tegen Niemann in de derde ronde had verloren. Twee weken later brak hij een wedstrijd tegen hem tijdens het online toernooi om de Julius Baer Generation Cup al na één zet af. Waterdicht bewijs voor bedrog levert Carlsen niet. Tot dusver had hij slechts impliciet beschuldigingen geuit door na het verlaten van het toernooi in Saint Louis op Twitter een filmpje te plaatsen van voetbaltrainer José Mourinho, die beweert dat als hij spreekt in grote problemen geraakt. Na zijn eindwinst op het online toernooi liet hij weten snel met uitleg te zullen komen. Eerder, na de kwartfinales, had hij geconstateerd dat Niemann wel goed speelde. Hij schreef dat toe aan de bijdrage van diens mentor, de Amerikaanse schaker Maxim Dlugy. In zijn statement verklaart Carlsen er zeker van te zijn dat Niemann (19) meer vals heeft gespeeld dat hij tot dusver heeft toegegeven. Die bekende dat hij op 12- en 16-jarige leeftijd door chess.com is geschorst na sterke aanwijzingen dat hij tijdens wedstrijden online onreglementair had gehandeld. Na het incident in Saint Louis suggereerde de organisatie ook dat de Amerikaan met zijn bekentenis niet de volledige waarheid had gesproken. Volgens Carlsen maakt Niemann een ongebruikelijke progressie door. In krap anderhalf jaar steeg zijn rating van 2500 naar bijna 2700. Tijdens de partij om de Sinquefield Cup had hij de indruk dat zijn tegenstander ‘niet gespannen was of zelfs niet volledig geconcentreerd tijdens kritieke stellingen, terwijl hij me met zwart weg speelde op een manier waarvan ik denk dat daar maar een handvol spelers toe in staat is.’ Hij meldt dat hij overwoog zich al voor het toernooi terug te trekken, toen hij hoorde dat Niemann op het laatst moment aan het deelnemersveld was toegevoegd. Carlsen noemt valsspelen bij het schaken een groot probleem en een ‘existentiële bedreiging voor het spel’. Hij dringt bij organisatoren van toernooien aan op betere veiligheidsmaatregelen en methoden voor het opsporen van het bedrog op het schaakbord. ‘We moeten iets doen. Ik wil niet spelen tegen mensen die in het verleden herhaaldelijk vals hebben gespeeld, omdat ik niet weet wat ze in de toekomst kunnen doen.’ Zijn verklaring eindigt met de vaststelling hij nog niet alles heeft prijsgegeven. ‘Ik zou graag meer zeggen, maar helaas ben ik daarin beperkt zonder toestemming van Niemann om openlijk te kunnen spreken. Tot nu toe heb ik alleen met mijn acties kunnen spreken en met die acties heb ik duidelijk gemaakt dat ik niet bereid ben nog met hem te schaken. Ik hoop dat de waarheid aan het licht komt, wat die ook moge zijn.’||https://www.volkskrant.nl/sport/nieuw-hoofdstuk-aan-schaakrel-carlsen-beticht-niemann-nu-openlijk-van-valsspelen~b1a6a0a9/
