2022-09-13||Ajax weet verschil alleen te beperken in de uitslag||Liverpool, een van de Europese grootmachten van de laatste jaren, was in bijna alles aanmerkelijk beter dan Ajax, dat overleefde op een zeer moeilijke avond, en twee minuten voor tijd zwichtte, na de kopbal van verdediger Joel Matip uit een hoekschop. Ajax is soms te groot voor Nederland en mag in Europa in het kinderzitje op de achterbank mee met de echt grote jongens. Mee op de bedwelmende reis door het oude continent, met de mooiste avonturen, maar wel op tijd naar binnen en naar bed. Eentje gewonnen, eentje verloren, genoeg perspectief blijft over, in een moeilijke groep, met de dubbel tegen Napoli aanstaande. Eerst thuis. Hoe Ajax standhield, dat was vooral een kwestie van uitstekend werk van doelman Remko Pasveer, stug verdedigen, plus minimaal twee porties geluk. Zoveel geblesseerden telt Liverpool, maar halverwege de tweede helft vielen gewoon Darwin Nunez en Roberto Firmino in, internationals van Uruguay en Brazilië. Nunez kostte deze zomer tegen de 100 miljoen euro. Zijn kopbal voor zijn vorige club Benfica was fataal voor Ajax, vorig seizoen in de achtste finales. Ajax kreeg een kwartier voor tijd zelfs nog een geweldige kans, bij 1-1, toen Daley Blind de bal diagonaal inkopte, net langs de verkeerde kant van de paal. Ajax wist zich vrijwel niet of slechts moeizaam te ontworstelen aan de overal op het veld aanwezige druk van Liverpool, het handelsmerk als het goed loopt met de ploeg. Verzengende pressie, mede dankzij de aanvallers, in dit geval vanaf de aftrap Mohamed Salah, Diogo Jota en Luis Diaz, die altijd bereid zijn de vuilste meters te lopen, de afstanden die geen grote koppen opleveren in de krant. Ajax stond bijna voortdurend met zijn kop in de storm en zowaar, het duel bleef tot het einde spannend, in het stadion dat elke verbeelding tart. Heerlijk, Anfield, met zijn alomtegenwoordige traditie. De adem van de supporters, de intensiteit, de woede van het publiek, als iedereen tegelijk gaat staan om een beslissing te betwisten, de geheven armen, de euforie eventueel. Zelfs als de wedstrijd niet eens de allermooiste is, is het een belevenis, elke keer weer. Of het nu gaat om die enkele schreeuwer tijdens de minuut stilte voor de Queen, in de stad met Ierse invloeden, gekant tegen de autoriteit van Londen. Of anders is daar wel het groener dan groene veld, de op normaal volume gedraaide muziek, de bassende stem van de omroeper. Het is een feest. In dat feest werd Ajax bij vlagen weggespeeld, als speelbal van Liverpool. Daley Blind die achter Mohamed Salah aanrende, dat was een beetje het beeld van de wedstrijd. Het was een kwestie van houden wat bijna niet te houden viel, en toch was het 1-1 bij rust, en ook nog na 88 minuten, dankzij dat ene moment dat zich altijd kan voltrekken met voetballers van bovengemiddelde klasse. Goed voor de gelijkmaker. De prachtige dieptebal van Blind, in defensief opzicht zo kwetsbaar, doch als creatieve medebepaler van het aanvalsspel goed en nuttig, naar Berghuis, wiens bekeken, lage voorzet bij Mohammed Kudus belandde. Die draaide om zijn as en schoot niet zomaar even in, nee, het was een projectiel dat via de onderkant van de lat insloeg. Kudus had een momentje nodig om te beseffen dat het een doelpunt was. Voor de rest was bijna alles Liverpool, ondanks de matige start in de competitie en de nederlaag bij Napoli (4-1). Telkens de opbouw van Ajax verstoren, een wat klunzig ogend, zich herhalend tafereel met doelman Pasveer en Calvin Bassey, die moeite had met het tempo en de techniek. Kansen, halve kansen. De kopballen van Virgil van Dijk, al die schoten, de passing van Alexander-Arnold, de zijdezachte balbehandeling van Thiago Alcantara, het was Ajax wat te veel meestal, en toch bleef het maar 1-1, toch lonkte naarmate de tijd vorderde zelfs de 1-2, een paar keer. Dat Liverpool eerst op 1-0 kwam, was geen verrassing in dit scenario, na een verloren kopduel van Jurriën Timber en de geboden vrijheid om snel en vastberaden toe te slaan. Jota gaf aan, Salah had een voorsprong van vijf meter op de amechtig sprintende Blind. In de tweede helft had Ajax het duel redelijk onder controle, hoewel Liverpool beter bleef. Een counter, dat was de enige weg naar ontsnapping. En zowaar, het was nog bijna gelukt ook. Maar uiteindelijk scoorde Liverpool, toen Ajax al begon te geloven in een wonderlijk gelijkspel.||https://www.volkskrant.nl/sport/ajax-weet-verschil-alleen-te-beperken-in-de-uitslag~b8f86374/
2022-09-13||Museum breidt museumshop uit met gehele collectie||Door teruggelopen bezoekersaantallen en stijgende energiekosten zien steeds meer musea zich genoodzaakt tot creatieve oplossingen. De museumshop uitbreiden met de gehele collectie is daar één van. Kleinere musea zijn begonnen met het uitbreiden van hun shops, maar inmiddels doen ook de grote Nederlandse musea eraan mee. Zo kun je bij het voormalige Van Gogh Museum nu niet alleen een poster van de Zonnebloemen kopen maar ook een schilderij van de Zonnebloemen. Ook de zelfportretten in de aanbiedingenbak gaan hard. Tot grote vreugde van politiek Den Haag gaat het de musea sindsdien financieel voor de wind. Zo heeft het Rijksmuseum helemaal geen subsidie meer nodig nu het is veranderd in de Rijksshop. Ook de NEMO Science Shop, de Sexshop en de Anne Frank Winkel in Amsterdam draaien winst, hoewel de laatste na de verkoop van het dagboek nog minder bezoekers trekt dan tijdens de pandemie. Buiten de hoofdstad doen de Kröller-Müllershop, de Spoorwegshop en de Shop Boijmans Van Beuningen goede zaken. Andere musea met aantrekkelijke en goed geprijsde collecties zijn Teylers Bazaar in Haarlem en Boetiek Voorlinden in Wassenaar. En vergeet ook de Groninger Outlet niet. Een van de meest winstgevende musea is de Naturalis Biodiversity Shopping Mall in Leiden met een zeer uitgebreid aanbod. De museumbezoekers kunnen naar hartelust rondstruinen en vrijwel niemand gaat weg zonder een uniek geschenk. Het enige museum dat niet meedoet aan de trend is streekmuseum Krimpenerwaard. ‘Wij kunnen absoluut geen afstand doen van de topstukken in onze collectie. Zonder de bokkenschoentjes en de mollenfluit raken wij de ziel van ons streekmuseum kwijt. Dan maar verlies draaien.’||https://www.volkskrant.nl/columns-opinie/museum-breidt-museumshop-uit-met-gehele-collectie~b9d6e372/
2022-09-13||Hoofdstad Kazachstan schudt vernoeming ex-dictator af en heet voortaan weer Astana||De hoofdstad van Kazachstan heet voortaan weer Astana. Dat heeft president Kassim-Jomart Tokajev dinsdag laten weten via Facebook. Meteen na zijn aantreden drie jaar geleden doopte Tokajev de grote stad op de Kazachse steppe om tot Nur-Sultan, als eerbetoon aan zijn voorganger president Nursultan Nazarbajev. Die regeerde het land dertig jaar lang als dictator. De naamsverandering is de jongste stap in een serie beleidswijzigingen die de macht en de reputatie van de voormalige dictator moeten inperken. Eerder dit jaar moest Nazarbajev het voorzitterschap opgeven van de machtige veiligheidsraad. De ontmanteling van diens machtige positie achter de schermen, begon dit jaar na de bloedige januarirellen op straat. Wat begon als een demonstratie tegen hogere benzineprijzen, veranderde in een campagne tegen decennialang wanbestuur en corruptie door Nazarbajev. Diens familie telt opvallend veel miljardairs, bleek uit onderzoek door journalisten. In diverse steden werden beelden en straatnaamborden vernield. Tokajev begon zijn presidentschap als protegé van Nazarbajev, maar neemt nu royaal afstand van de man die hem in het zadel hielp. Nazarbajav mag zich niet langer Leider van de Natie noemen, een titel die speciaal voor hem in het leven was geroepen. Diverse familieleden van de oud-president moesten hun hoge posities opgeven of kregen de openbaar aanklager achter zich aan. Een groep parlementsleden die zich Nieuw Kazachstan noemt, stelde onlangs voor de naam van de hoofdstad weer te veranderen in Astana. Dat betekent hoofdstad in het Kazachs. De stad met ruim een miljoen inwoners aan de brede Isjim-rivier heeft al tal van naamsveranderingen doorgemaakt. Het heette eerder Akmola, Akmolinsk, Tselinograd, Astana en Nur-Sultan. Voormalig president Nazarnajev besloot in 1997 de hoofdstad te verplaatsen naar een centralere locatie in het noorden waar de temperatuur schommelt tussen de min en plus 35 graden. De royale inkomsten uit onder meer olie en uranium stak de regering onder meer in blingbling-architectuur, wat Astana de bijnaam het Dubai van Centraal-Azië opleverde. De voormalige hoofdstad Almaty in het zuiden is met twee miljoen inwoners nog steeds de grootste stad van het land en is het economische centrum van Kazachstan. Volgens het Kazachse ministerie van Financiën vallen de kosten van de naamsverandering van de hoofdstad wel mee. De nationale luchthaven is nog wel vernoemd naar Nazarbajev, alsmede een universiteit en vele boulevards.||https://www.volkskrant.nl/nieuws-achtergrond/hoofdstad-kazachstan-schudt-vernoeming-ex-dictator-af-en-heet-voortaan-weer-astana~bfd19132/
2022-09-13||Akkerbouwers boos over maatregelen om waterkwaliteit te verbeteren: ‘De natuur laat zich niet leiden’||Moeten akkerbouwers op de zandgronden in het zuiden en oosten van het land vanaf volgend jaar hun sperziebonen, spinazie, doperwten, ijsbergsla of paksoi al vóór 1 oktober van het land halen om plaats te maken voor ‘vanggewassen’ ofwel stikstofbindende groenbemesters? Het is één van de maatregelen die het ministerie van Landbouw wil stimuleren om te voorkomen dat te veel nitraat (een meststof en vorm van stikstof) in het oppervlakte- en grondwater terechtkomt. Boerenorganisaties en groenteverwerkende bedrijven hebben alarm geslagen over deze wat zij noemen ‘kalenderlandbouw’ met verplichte oogstdeadlines. Want de groei van gewassen is vooral afhankelijk van Moeder Natuur, zoals temperatuur en vochtbalans – door langdurige droogte rijpen gewassen bijvoorbeeld minder snel af. ‘De natuur laat zich niet leiden. Het is van de gekke dat het ministerie eist dat de meeste gewassen vóór 1 oktober geoogst moeten zijn’, zegt Mark de Jong, woordvoerder van de zuidelijke landbouworganisatie ZLTO. ‘Boeren willen pas oogsten als de boontjes afgerijpt zijn. Dat kan dus ook zomaar medio oktober worden.’ Groenteverwerkende bedrijven hebben al langs informele weg gedreigd hun producten voor de zekerheid van buitenlandse telers te gaan betrekken. ‘Dan krijgen we dus de groeten en groenten van HAK vanaf een akker in Frankrijk of Duitsland’, aldus De Jong, verwijzend naar de bekende reclameslogan van het bedrijf. De 1 oktober-regel maakt deel uit van het zogenaamde ‘zevende actieprogramma’ in het kader van de Europese Nitraatrichtlijn, dat een reeks van maatregelen voorschrijft om de waterkwaliteit in Nederland te verbeteren. Die kwaliteit van het oppervlakte- en grondwater is al jaren slecht. Mede daarom wil de Europese Commissie de Nederlandse uitzonderingspositie voor het uitrijden van mest – 230 of 250 kilo stikstof uit dierlijke mest per hectare per jaar in plaats van 170 kilo, de ‘derogatie’ – gefaseerd afbouwen. Met het verplichte inzaaien van een vanggewas, zoals bladrammenas of een andere groenbemester, na de teelt van een hoofdgewas wil het ministerie de uitspoeling van nitraat tegengaan. Het vanggewas moet minstens tot 1 februari blijven staan, waarna het in de grond wordt ondergeploegd. Daardoor wordt stikstof gebonden en verbetert de bodemkwaliteit. Het ministerie van Landbouw zegt dat de maatregel hard nodig is om de kwaliteit van bodem en water te verbeteren. ‘De vanggewassen moeten de tijd krijgen om stikstof uit de bodem op te nemen en daarmee uitspoeling naar het water te voorkomen’, aldus een woordvoerder. Aanvankelijk had het ministerie voorgesteld om de inzaai van een vanggewas op uiterlijk 1 oktober verplicht te stellen. Maar na een eerste consultatieronde werd dat enigszins aangepast: telers mogen hun hoofdgewassen wel later oogsten wanneer ze willen, maar dat moeten ze dan compenseren met een korting op de stikstofgebruiksnorm voor het volgende jaar. ‘Dan zit je dus een jaar later met de gebakken peren, wanneer je minder stikstof uit mest mag gebruiken. Daar hebben we dus helemaal niks aan’, zegt Jolanda Nooijen, eigenaar van tuinbouwbedrijf Compliment, dat 450 hectare grond in Brabant en Limburg heeft. Ook over andere maatregelen die het ministerie wil doorvoeren in het zevende actieprogramma nitraat zijn boeren niet te spreken. Zoals de verplichting om eens per vier jaar – en later zelfs een keer per drie jaar – ‘een rustgewas’ (zoals granen of peulvruchten) te telen. Of het instellen van metersbrede teeltvrije zones langs sloten of beken om directe uitspoeling van nitraat in het water te beperken. Ook bestaat er nog veel onduidelijkheid over welke groenten onder de wintergewassen gaan vallen. Veel akkerbouwers zaaien al vanggewassen in ter verbetering van de bodem. Maar ze lopen nu vooral te hoop tegen de opgelegde datum van 1 oktober, waardoor de teelt van hoofdgewassen in gevaar komt of zelfs onmogelijk wordt. ‘Oogsten laten zich niet plannen, dat is de natuur’, zegt Jean-Paul Tacken, bestuurslid van stichting TOG (Teelt Overleg Groenten), waarin telers en verwerkers van groenten samenwerken. ‘Als het extreem droog is of als je bonenvlieg krijgt, moet je opnieuw zaaien en kun je ook pas later oogsten.’ Tacken is eigenaar van Taco Bedrijven in Meterik, gespecialiseerd in prei, bosui, aardappelen en industriegroenten. ‘We halen onze sperziebonen en doperwten onder meer uit de zuidelijke zandgebieden’, zegt hij. ‘Maar als daar na 1 oktober niet meer kan worden geoogst, moeten we ze wel uit Duitsland of Frankrijk halen. Want daar hebben de telers niet zulke beperkingen. Dat betekent meer rijden en een veel grotere ecologische voetafdruk.’ Natuurorganisaties daarentegen vinden het verscherpte mestbeleid niet ver genoeg gaan. ‘De waterkwaliteit is bedroevend slecht: op Europese kaarten kleurt Nederland rood’, zegt een woordvoerder van Natuurmonumenten. ‘Zelfs deze verscherpte maatregelen, met meer verplichtingen, zullen er waarschijnlijk niet toe leiden dat Nederland in 2027 aan de Europese waterdoelen zal voldoen. Net als met het stikstofbeleid heeft de overheid moeilijke beslissingen veel te lang voor zich uit geschoven.’ Daarmee hangt de boerensector, die nog midden in de stikstofcrisis zit, een nieuwe crisis boven het hoofd: een nitraat- of watercrisis. Stomen dan ook de akkerbouwers straks met trekkers op naar Den Haag? ‘Ik ga daar niet heen om te demonstreren’, antwoordt Jolanda Nooijen van tuinbouwbedrijf Compliment laconiek. ‘Laten de politici en ambtenaren uit Den Haag maar eens naar ons toe komen. Dan laten we die malloten zien met hoeveel passie we hier juist samenwerken met de natuur.’ In de buurt van vliegbasis Volkel staat Nooijen bij een perceel vol jonge ijsbergslaplantjes. ‘Ze zijn pas net geplant – hiervoor stond er Chinese kool’, zegt ze. ‘Deze ijsbergsla wordt pas eind oktober geoogst. Volgend jaar mag dat dus niet meer van het ministerie, en daar snap ik echt niets van.’ Volgens haar kan dat ook leiden tot veel hogere prijzen voor de consument. ‘We kunnen op sommige percelen geen twee teelten per seizoen meer draaien’, zegt Nooijen. ‘Ons seizoen wordt korter, waardoor we ook onze Oost-Europese werknemers veel eerder naar huis moeten sturen. Dit plan heeft zoveel nadelen.’||https://www.volkskrant.nl/nieuws-achtergrond/akkerbouwers-boos-over-maatregelen-om-waterkwaliteit-te-verbeteren-de-natuur-laat-zich-niet-leiden~b5901e93/
2022-09-13||Voormalig hoofd beveiliging Twitter schetst onthutsend beeld: ‘Twitter houdt iedereen voor de gek’||Vorige maand bleek al dat de befaamde ethisch hacker de veiligheidsproblemen bij zijn voormalige werkgever heeft aangekaart bij de Amerikaanse autoriteiten. Zijn verklaring kan leiden tot onderzoek door Amerikaanse toezichthouders. Intussen probeert zakenman Elon Musk de beschuldigingen te gebruiken om zijn overname van Twitter af te blazen. ‘Ik ben hier vandaag omdat de leiding van Twitter het publiek, politici, toezichthouders en zelfs zijn eigen raad van bestuur voor de gek houdt’, begon de 54-jarige Zatko. De beveiliging van Twitter loopt ‘tien jaar achter’ op hedendaagse standaarden, zei hij. Het platform heeft volgens hem niet eens goed in beeld welke gegevens het verzamelt en waar ze staan opgeslagen. Medewerkers zouden zowat overal bij kunnen: in theorie, stelde hij, kunnen ze de accounts van de aanwezige senatoren in een handomdraai overnemen. Zorgen van technici zouden de leidinggevenden stelselmatig negeren, deels omdat ze ‘winst boven veiligheid plaatsen’. Verder zou Twitter door de FBI op de hoogte zijn gesteld over ten minste één Chinese agent die bij het bedrijf werkzaam was, maar huiverig zijn om op te treden uit angst Chinees advertentiegeld mis te lopen. Ook zei hij dat Twitter niet eerlijk is over het aantal spambots op het platform. Deze computergestuurde nepaccounts worden onder meer gebruikt om op grote schaal desinformatie te verspreiden. Deze beschuldiging is met beide handen aangegrepen door Elon Musk. De multimiljardair probeert onder zijn aankoop van Twitter uit te komen nu het bedrijf sterk in waarde is gedaald, en voert daarbij aan dat hij door het bedrijf zou zijn misleid over het aantal spambots. Twitter is naar de rechter gestapt om Musk aan de afspraken te houden. Dinsdag stemde, zoals verwacht, een meerderheid van de Twitter-aandeelhouders voor een overname door Musk. Zatko, die ook wel bekend staat als Mudge en een indrukwekkende staat van dienst heeft als cyberveiligheidsexpert, ging in 2020 voor Twitter werken. Hij moest orde op zaken stellen nadat de accounts van honderden beroemdheden waren gehackt. Begin dit jaar moest hij alweer het veld ruimen, vlak na het opstappen van topman Jack Dorsey, die hem had aangesteld. Tot dusverre is het vooral zijn woord tegen dat van Twitter: gedocumenteerd bewijs heeft hij nauwelijks kunnen aanleveren. Dit is een belangrijk verschil met de klokkenluiderszaak rond Facebook van vorig jaar, waarbij voormalig medewerker Frances Haugen tienduizenden pagina’s aan interne documenten meebracht. Volgens Twitter zijn de getuigenissen misleidend en zitten ze vol fouten. ‘De heer Zatko werd meer dan zes maanden geleden ontslagen wegens slechte prestaties en leiderschap, en nu lijkt hij opportunistisch te proberen Twitter, zijn klanten en zijn aandeelhouders schade te berokkenen’, reageerde het bedrijf tegenover The Washington Post. Naar eigen zeggen kwam Zatko hard in aanvaring met de leiding over zijn veiligheidszorgen en is hij daarom weggestuurd. ‘Ik zet in feite mijn carrière en reputatie op het spel’, zei hij dinsdag tegen de senatoren. ‘En als er iets goeds uitkomt over vijf of tien jaar, is dat het waard geweest.’ Volgens huidige en voormalige medewerkers van Twitter die op voorwaarde van anonimiteit met Time spraken, heeft Zatko op veel punten gelijk, vooral over Twitters lakse houding op het gebied van beveiliging. Sommigen vinden een deel van zijn beschuldigingen overdreven, zoals zijn claim dat spambots nauwelijks worden aangepakt. De Democratische senator Dick Durbin, voorzitter van de commissie die de klokkenluider ondervroeg, sprak vrijdag van ‘zwakke plekken die mogelijk een directe bedreiging vormen voor de honderden miljoenen gebruikers van Twitter en de Amerikaanse democratie’. Zijn Republikeinse collega Charles Grassley, eveneens bezorgd, was geïrriteerd over het feit dat de baas van Twitter, Parag Agrawal, niet wilde komen. Agrawal zegt dat hij afwezig was om de rechtszaak met Musk niet te verstoren.||https://www.volkskrant.nl/nieuws-achtergrond/voormalig-hoofd-beveiliging-twitter-schetst-onthutsend-beeld-twitter-houdt-iedereen-voor-de-gek~bbb4f39a/
2022-09-13||Kolenstook doet lagere CO2-uitstoot uit zon en wind teniet ||Die werden extra opgepookt omdat de prijs van kolen relatief laag was vergeleken met die van aardgas. Gascentrales, die per opgewekte hoeveelheid elektriciteit minder CO2 uitstoten, werden hierdoor juist een tandje zachter gezet. De emissiedaling die het gevolg was van een relatief zonnig voorjaar en een groter aandeel zonnepanelen, werd daarom ‘gecompenseerd’ door de extra kolenstroom. De elektriciteitssector als totaal produceerde 4 procent meer, terwijl de emissies min of meer stabiel waren, meldt het Centraal Bureau voor de Statistiek. Voor heel Nederland was het beeld gunstig: in totaal daalde de uitstoot van broeikasgassen in het tweede kwartaal met 9 procent op jaarbasis. Deze afname is te danken aan de hoge aardgasprijs, waardoor huishoudens en bedrijven energie bespaarden. Ook het zonnige en relatief warme voorjaar hielpen mee. De afname was zichtbaar in vrijwel de hele economie en samenleving, meldt het Centraal Bureau voor de Statistiek. Industrie, landbouw en de bebouwde omgeving lieten een forse vermindering zien. In de transportsector was juist sprake van een stijging van de CO2-uitstoot, met 22 procent. De groei is vooral het gevolg van het gedeeltelijke herstel van de luchtvaartsector in de post-coronaperiode. De Nederlandse luchtvaart zag de CO2-emissies op jaarbasis met 61 procent stijgen.||https://www.volkskrant.nl/nieuws-achtergrond/kolenstook-doet-lagere-co2-uitstoot-uit-zon-en-wind-teniet~be865336/
2022-09-13||Rijksadviseurs: tijdperk van overal stroom leveren is voorbij ||Iedereen met een aansluiting op het stroomnet heeft automatisch recht op elektriciteit. ‘Die leveringszekerheid maakt ons een beetje lui’, stelt Wouter Veldhuis namens het College van Rijksadviseurs. ‘De overstap naar duurzame-energieopwekkers zoals zonnepanelen, accu’s en gezamenlijke windmolens moet sneller worden gezet.’ Dat er in de toekomst uit elk stopcontact stroom komt, valt volgens de adviesgroep niet meer te garanderen. ‘Dit is misschien een onwelkome boodschap, maar we zijn ons systeem tot het uiterste aan het uitputten’, zegt Veldhuis. ‘Het risico dat er ergens iets knapt, wordt steeds groter.’ Veldhuis benadrukt dat het opheffen van de leveringszekerheid vooral grote bedrijven zou treffen. ‘Huishoudens en gemeenten zijn maar kleine verbruikers.’ Hij ziet overheidsingrijpen in de energie als ‘een krachtig instrument om klimaatdoelen te bereiken’. ‘Zo krijgen we grootverbruikers daar waar we ze willen hebben.’ Is er een tekort aan energie, dan moeten bepaalde instanties van de Rijksadviseurs voorrang krijgen bij de levering van stroom. Ze noemen gemalen, drinkwaterinstallaties, de zorgsector en datadiensten. De groep adviseurs van de overheid vergelijkt de situatie met toegang tot water tijdens droogte. Dan wordt een ‘verdringingsreeks’ gehanteerd die de denktank ook bij energieschaarste ziet zitten. Een rangorde bepaalt in zo’n geval wie meer recht heeft op toegang tot elektriciteit. ‘Met hun groteske uitspraken slaan de Rijksadviseurs de plank volledig mis’, reageert Hans Grünfeld van de Vereniging voor Energie, Milieu en Water (VEMW). Anders dan bij water, is het volgens hem niet aan de overheid om een hiërarchie te bepalen. ‘Energie is marktgericht. De overheid kan en mag niet beslissen dat het ene bedrijf wel en het andere niet wordt aangesloten op het stroomnet.’ Grünfeld had verwacht dat de Rijksadviseurs zich over ‘de echte vragen’ zouden buigen. ‘Welke prikkels zorgen er bijvoorbeeld voor dat netbeheerders hun net uitbreiden zodat we aansluiting voor iedereen garanderen?’ Olaf van der Gaag van de Nederlandse Vereniging Duurzame Energie (NVDE) is blij dat de Rijksadviseurs de knuppel in het hoenderhok gooien. ‘Het is duidelijk dat er ingrijpende keuzes moeten worden gemaakt, daar hoort ook bij dat we op een nieuwe manier naar de leveringszekerheid kijken.’ Het stroomnet moet flexibeler, vindt Van der Gaag. ‘Tijdens spitsuren hoor je de hoofdprijs te betalen, maar deze zomer wekten zon en wind ook 4 uur per dag meer stroom op dan we verbruikten.’ Naast het afschaffen van de leveringszekerheid komt het College van Rijksadviseurs met een reeks andere adviezen om Nederland op energievlak voor te bereiden op de toekomst. Zo is Europese samenwerking belangrijker dan ooit, schrijven ze. Zonder de Russische gaskraan bij naam te noemen verwijst de groep naar de wens van veel landen om ‘minder afhankelijk’ te zijn van de invoer van ‘energie en kritieke materialen uit andere delen van de wereld’. Tegelijk is het zaak opgewekte energie zo lokaal mogelijk te gebruiken, stelt de adviesgroep. Dat voorkomt onnodig transport van elektriciteit. Dertig regio’s zouden tot op zekere hoogte zelfvoorzienend kunnen worden. Juist die regio’s hebben behoefte aan een ‘stevig’ West-Europees energienetwerk. Daaarin wordt bijvoorbeeld samen gezocht naar de meest geschikte plekken om waterkrachtcentrales te bouwen. ‘Goedkope stroom uit Nederland wordt gebruikt om Noorse stuwmeren te vullen’, schetst het college. ‘Is er hier een tekort, dan leveren die Noorse stuwmeren weer elektriciteit aan ons terug.’ ‘Het rapport grossiert in zaken aanstippen die iedereen al weet’, vindt Grünfeld van de VEMW. ‘Over internationale samenwerking bestaat geen enkele discussie, dat wil iedereen al.’ De overgang van een fossiele naar een duurzame economie zal het Nederlandse landschap veranderen, stelt het College van Rijksadviseurs nog. Dat vergt luisteren naar de gevoelens van inwoners. ‘Nieuwe windmolens, zonnevelden en hoogspanningsleidingen kunnen voelen als een inbreuk op de leefomgeving.’||https://www.volkskrant.nl/nieuws-achtergrond/rijksadviseurs-tijdperk-van-overal-stroom-leveren-is-voorbij~b3db0f01/
2022-09-13||Was Shell niet een beter speerpunt geweest voor de bonden?||Het stilleggen van het treinverkeer levert niet de populariteitsprijs op. Enige leeuwenmoed kan de vakbeweging niet worden ontzegd in de strijd voor hogere lonen. Net als het genoemde roofdier richt de bond zich op het zwakste dier in de kudde: de Nederlandse Spoorwegen. De bedrijven die dankzij corona en de energiecrisis hun winsten hebben kunnen opvoeren, hebben zich tijdig uit de voeten gemaakt. Het is de vakbonden niet kwalijk te nemen dat zij strategisch denken en de geld verliezende NS als speerpunt nemen voor acties. Bij Shell – 20 miljard winst in het eerste halfjaar – zijn stakingen veel minder gemakkelijk te organiseren. De meeste productiebedrijven zitten in het buitenland en de organisatiegraad is laag. Het heeft weinig zin een staking te beginnen als maar een van de tien werknemers meedoet. Effectieve actie is daar alleen mogelijk als naast de pompen van Shell ook die van alle andere leveranciers voor minimaal twee weken zouden worden geblokkeerd. En dan zou het establishment dat op de auto is aangewezen, de politie wel inschakelen. NS en winsten gaan even slecht samen als koffie en zoutjes. En zeker op dit moment nu de inkomsten ook nog eens dalen doordat Nederland massaal thuis is gaan werken. Hoe langer stakingen duren, hoe groter het risico dat de NS permanent reizigers kwijtraakt, omdat forenzen zich prettig voelen bij een alternatief. Wie op het spoor is aangewezen, dreigt nu de dupe te worden doordat de prijs van de kaartjes stijgt. Als de Tweede Kamer die prijsverhoging iet toestaat, dan draait enig aandeelhouder de staat, in casu de belastingbetaler, op voor het grotere verlies. Die zit klem. De NS is niet beursgenoteerd, zodat de aandelen onverkoopbaar zijn. Tegelijkertijd is een faillissement van de NS onmogelijk. De salarisverhoging bij de NS wordt wel vergeleken met die van de ambtenaren in 1962. Deze zogenoemde Toxopeus-ronde – genoemd naar de toenmalige minister van Binnenlandse Zaken – was de aanzet tot een ongekende loongolf na zeventien jaar geleide loonpolitiek. Daarvoor had het al gerommeld in de bouw en de industrie die kampten met zoveel krapte dat zwart werd bijbetaald en ‘gastarbeiders’ naar Nederland werden gehaald. Door de acties stegen de lonen zo snel dat Nederland massaal wasmachines en televisies kon gaan kopen. Op zaterdagavond kroop het volk ineens massaal achter de buis om met een fles Exota en Duyvis-nootjes naar Mies te gaan kijken. Tien jaar later bleken hele sectoren – juist die waarin de vakbeweging heel sterk was – niet meer op de wereldmarkt te kunnen concurreren en legden ze het loodje. Nu dreigt een deel van Nederland zelfs de televisie te moeten opgeven, omdat het abonnement op de kabelaar niet meer kan worden betaald. De industriële economie is een diensteneconomie geworden met flexibele contracten. Werknemers die zich onderbetaald voelen, staken niet, maar lopen weg – de great resignation of quiet quitting zoals Tiktokkers het noemen. Staken kan nog en werkt ook, maar alleen in sectoren waar al de tering naar de nering moet worden gezet.||https://www.volkskrant.nl/economie/was-shell-niet-een-beter-speerpunt-geweest-voor-de-bonden~b5568c77/
2022-09-13||Opnieuw dodelijke escalatie in conflict tussen Armenië en Azerbeidzjan||Bij de gevechten zijn zeker 49 Armeense soldaten om het leven gekomen, zei de Armeense premier Nikol Pasjinjan dinsdag in het parlement. Ook Azerbeidzjan meldde doden bij de nieuwe vijandelijkheden die in de nacht van maandag op dinsdag uitbraken, maar noemde geen aantal. Het betwiste gebied Nagorno Karabach ligt aan de basis van de spanningen in de regio. De Verenigde Naties erkennen deze regio als onderdeel van Azerbeidzjan, maar er wonen vrijwel alleen etnische Armenen in het gebied. Zij beschouwen de enclave als een onafhankelijke republiek en besturen die vrijwel autonoom. Het conflict gaat al decennia terug: op het einde van de jaren tachtig brak tussen de (christelijke) Armenen en (islamitische) Azeri’s een bloedige strijd uit. Ondanks een staakt-het-vuren uit 1994, escaleerde het conflict in 2020 tot een wekenlange oorlog tussen Azerbeidzjan en Armenië waarbij meer dan 6.600 mensen omkwamen. Na bemiddeling van Rusland kwam het tot een vredesovereenkomst, en Moskou installeerde vervolgens 2.000 militairen in de regio om de vrede te bewaren. Volgens Armenië werden maandag meerdere dorpen aan de grens beschoten vanuit Azerbeidzjan, en het land zegt alleen maar gereageerd te hebben op deze ‘grootschalige provocaties’. Azerbeidzjan beschuldigt op zijn beurt Armenië van een aanval. Moskou (traditioneel een bondgenoot van Armenië) heeft zich wederom opgeworpen als bemiddelaar en volgens het Kremlin doet president Vladimir Poetin ‘alles wat hij kan om de spanningen bij de grens te de-escaleren’. Het staakt-het-vuren dat hier dinsdagochtend uit rolde, hield echter nog geen uur stand. ‘De intensiteit van de gevechten is wel verminderd’, zei Pasjinjan tegen het parlement. Ondertussen melden medewerkers van president Macron dat Frankrijk de Armeens-Azerbeidzjaanse kwestie zal voorleggen aan de VN-veiligheidsraad. Samen met de VS en Rusland maakt Frankrijk deel uit van de Minsk-groep die bemiddelt tussen de twee strijdende partijen. Doordat het gebied grenst aan grote machtsblokken als Rusland, Iran en Turkije oefenen verschillende grootmachten invloed uit op het conflict. Zo overlegt de Turkse minister van Buitenlandse Zaken (traditioneel een bondgenoot van Azerbeidzjan) met zijn Azerbeidzjaanse collega over de ‘Armeense provocaties’. Turkije roept de Armenen op te focussen op de vredesonderhandelingen. De gasleidingen het grondstofrijke Azerbeidzjan doorkruisen zijn voor Turkije zeer belangrijk. In een eerdere versie van dit artikel stond dat er in 1994 een vredesakkoord werd gesloten. Dat is incorrect: er was sprake van een staakt-het-vuren.||https://www.volkskrant.nl/nieuws-achtergrond/opnieuw-dodelijke-escalatie-in-conflict-tussen-armenie-en-azerbeidzjan~b5a714b2/
2022-09-13||Servië verbiedt EuroPride-mars in Belgrado, organisatie stapt naar rechter||De EuroPride, een grootschalige lhbti-manifestatie die ieder jaar een andere stad aandoet, begon deze maandag met onder meer lezingen, theater en muziekoptredens. Hoogtepunt van de Pride-week is de afsluitende mars door de straten, die aankomende zaterdag gepland stond. De Servische politie verbood deze dinsdagmiddag, uit vrees voor een clash met tegendemonstranten. Eind augustus riep de Servische president Aleksandar Vučić plotseling dat de EuroPride in zijn hoofdstad ‘geannuleerd’ zal worden − opvallend in een land dat sinds 2017 een lesbische premier heeft: Ana Brnabić. Vanwege de spanningen met Kosovo zouden de evenementen volgens Vučić niet langer veilig te organiseren zijn. Een smoes, volgens activisten en Europarlementariërs. Goran Miletić van de organisatie van de EuroPride liet eerder aan de Volkskrant weten ervan uit te gaan dat alle evenementen wel kunnen doorgaan. ‘De president heeft de bevoegdheid om de evenementen te verbieden, maar daar hebben we niets van gehoord’, zei hij. Volgens de Servische wetgeving omtrent evenementenvergunningen hadden Servische autoriteiten echter nog tot dinsdag om een streep door de mars te zetten. De Servische politie heeft dus tot het laatste moment gewacht. Servië is een van de meest homofobe landen van Europa, zeker wat geweld tegen lhbti’ers betreft. Duizenden orthodox-christelijke en nationalistische Serviërs gingen zondagavond in Belgrado de straat op uit protest tegen de EuroPride. Ze hielden borden omhoog met onder meer de teksten ‘We willen geen homoparade en geen westerse bezetting’ en ‘Blijf uit de buurt van onze kinderen’ erop. De organisatie is nu een alternatieve mars aan het voorbereiden, die op vier verschillende plekken in Belgrado begint. Zo denkt de organisatie het verbod te kunnen ontwijken. Het toeval wil dat de Servische premier Ana Brnabić dinsdagmiddag vlak na de bekendmaking van het verbod op de mars een mensenrechtenconferentie in het kader van de Pride opende. ‘Dat is helemaal fout gegaan’, zegt Rémy Bonny, een aanwezige lhbti-activist uit België aan de telefoon. ‘Ze is een half uur lang uitgejouwd met boegeroep.’ De lhbti-activisten riepen om het aftreden van de lesbische Brnabić. ‘Ze was in tranen, zei dat ze er zelf niks aan kon doen en dat we het maar moesten accepteren.’ Dat een land de mars van de EuroPride, die al sinds 2000 ieder jaar georganiseerd wordt, verbiedt, is volgens Bonny nog nooit voorgekomen. ‘Dit is echt historisch. En het protest van zaterdag zal ook historisch zijn. Dit protest zal niet alleen voor lhbti-rechten zijn, maar ook tegen de Servische regering en president Vučić. Ik denk dat mensen massaal de straat opgaan.’ De Nederlandse Europarlementariër Kim van Sparrentak (GroenLinks) zegt dat ze, samen met minstens tien collega’s, zaterdag nog steeds naar Belgrado zal afreizen. ‘Ik hoop dat de mars nog doorgaat en er zijn sowieso heel veel andere evenementen.’ Ze kan zich niet vinden in de stelling van de Servische politie dat de mars niet langer veilig te organiseren is. ‘Als wij door de straten willen lopen om op te komen voor onze rechten, is het aan hen om ons te beschermen. Ze weten al héél lang dat dit te gebeuren staat. Gezien de woorden van president Vučić lijkt dit echt op een politieke beslissing.’||https://www.volkskrant.nl/nieuws-achtergrond/servie-verbiedt-europride-mars-in-belgrado-organisatie-stapt-naar-rechter~b46d52c9/
2022-09-13||‘Rusland heeft soldaten nodig: ze verdienen nu omgerekend meer dan drieduizend euro per maand’||‘Een algehele mobilisatie zou een enorme weerslag hebben op de Russische samenleving. Zeker in grote steden is de oorlog voor veel mensen ver weg. En het Kremlin houdt de oorlog voor hen ver weg, door vooral soldaten te sturen uit arme provincies. Rusland heeft nooit de oorlog verklaard aan Oekraïne. Een algehele mobilisatie afkondigen zou de nederlaag betekenen van Poetins ‘speciale militaire operatie’.’ ‘Er zijn alternatieven voor algehele mobilisatie, als Poetin die niet aandurft. Er zit veel tussen alle volwassen mannen in het land dienstplichtig maken en niets doen. Op dit moment is Rusland actief mensen aan het werven voor het leger. De Russische Spoorwegen hebben bijvoorbeeld opdracht gekregen om medewerkers over te halen om naar Oekraïne te gaan. En de salarissen van soldaten zijn verhoogd. Je kunt nu meer dan 200 duizend roebel per maand verdienen, dat is omgerekend meer dan drieduizend euro per maand. Voor Russische begrippen is dat echt heel hoog. Je krijgt daarnaast allerlei bonussen, een garantie dat je kinderen een plek krijgen op een goede universiteit en een goed pensioen. ‘Rusland kan meer doen om de mensen in dienst naar Oekraïne te sturen. Het zou ze kunnen aansporen hun status te veranderen en beroepsmilitair te worden, zonder eerst een heel jaar in het leger te zitten. Maar dat wordt natuurlijk wel steeds moeilijker. Ook dienstplichtigen zien dat het oorlog is, dat Rusland het er slecht vanaf brengt en dus hun leven in gevaar zou komen.’ ‘Rusland heeft een frontlinie gecreëerd van ruim tweeduizend kilometer lengte. Je hebt ontzettend veel militairen nodig om die in stand te houden. Nu worden ze niet alleen in het noordoosten teruggedreven, ook in het zuiden bij Cherson hebben ze het moeilijk, al houden ze daar beter stand. Het leger moet dus iets gaan doen. ‘Poetin is de leider van een wereldmacht, hij heeft nog nooit een militair conflict verloren. Rusland is niet gewend te verliezen. Dit tegenoffensief van Oekraïne is echt de grootste nederlaag die Rusland heeft geleden sinds het terugtrekken bij Kyiv. En het belooft weinig goeds voor de komende maanden. ‘Opvallend is dat bij de tegenaanval in het noordoosten relatief gezien heel weinig Russische militairen aanwezig waren. Het leger bestond voor een groot deel uit strijders uit Loehansk, de Oekraïense provincie die Rusland sinds 2014 voor een groot deel in handen heeft. Rusland komt dus kennelijk echt veel soldaten tekort.’ ‘Jonge Russen in grote steden niet. Die hebben een levensstijl die lijkt op die van jongeren uit Nederland. Ze wonen in moderne steden en hebben helemaal geen zin om hun leven te wagen voor Rusland. ‘Mensen die hier wel gevoelig voor kunnen zijn zijn jongeren uit arme gebieden waar weinig ander werk is. De salarissen die nu uitgedeeld worden, zijn veel hoger dan het gemiddelde Russische salaris. Dat kan het aantrekkelijk maken om naar Oekraïne te gaan.’||https://www.volkskrant.nl/nieuws-achtergrond/rusland-heeft-soldaten-nodig-ze-verdienen-nu-omgerekend-meer-dan-drieduizend-euro-per-maand~b270d2e4/
2022-09-13||Op de FvD-school in Almere worden leerlingen teruggeworpen in de tijd||Aan het einde van een doodlopende weg in het Vroege Vogelbos in Almere parkeren op maandagmiddag vier auto’s voor een betonnen gebouwtje met een houten slagboom ervoor. Vier vaders en moeders stappen uit en gaan het gebouwtje binnen, om even later weer naar buiten te komen met vier kinderen aan de hand, die onmiddellijk uitgelaten beginnen te vertellen over wat ze vandaag allemaal hebben geleerd en gedaan. Tot zover de overeenkomsten met het tafereel dat zich dagelijks bij duizenden basisscholen in Nederland voltrekt. Blijf iets langer bij de slagboom hangen, en er ontvouwt zich een wereld van verschil. Ouders die gespannen om zich heen kijken voordat ze de bosweg met zo’n noodvaart verlaten dat de boerenzakdoeken aan hun buitenspiegels ervan wapperen. Een docent die zich schielijk verstopt als er op het raam van een klaslokaal wordt geklopt. Een collega die naar buiten komt met een zwarte zonnebril op haar gezicht en een capuchon diep over haar hoofd getrokken. Een politieauto die poolshoogte komt nemen omdat er vanmorgen bij de ingang van het terrein een plakkaat was opgehangen met de tekst: ‘Fascisten opgerot.’ Het is dan ook niet zomaar een school die zich sinds twee weken in het onderkomen van de plaatselijke scoutingvereniging heeft gevestigd. Het is het geesteskind van Thierry Baudet en fractiegenoot Ralf Dekker, een gloednieuw leerconcept dat geheel volgens de grondbeginselen van Forum voor Democratie voor een wedergeboorte van het onderwijs moet zorgen, en precies om die reden door critici met angst en beven wordt gadegeslagen: de Renaissanceschool. Hier geen - in de woorden van Baudet en Dekker - ‘klimaathysterie’, ‘coronapaniek’, ‘negatief gedoe over de witte man’, ‘genderproblematiek’ en ‘te vroege seksuele voorlichting’. Wel veel aandacht voor rekenen, taal, handvaardigheid, bijbelse verhalen en ‘feesten waarvoor we ons tegenwoordig moeten excuseren.’ Werp een blik naar binnen bij het gebouw, waarvan de locatie tot nu toe strikt geheim werd gehouden door de schoolleiding en waar het tevergeefs zoeken is naar een naambordje of een logo, en je wordt een paar decennia teruggeworpen in de tijd. Digiborden, computers of iPads zijn er niet te vinden. In plaats daarvan hangt er een ouderwets schoolbord aan de muur waarop in sierlijke letters Engelse woordjes staan geschreven. Op een tafel in de hoek liggen rekenboekjes van Wolters Noordhoff. De aankleding beperkt zich tot een enkele kindertekening, grauw en grijs domineren het decor. Hoewel het aantal leerlingen in Almere vooralsnog op één hand te tellen is, heeft Forum voor Democratie grootse plannen met de Renaissanceschool. Ook in andere gemeenten waar de partij het goed deed bij de raadsverkiezingen, zoals Apeldoorn, Den Haag, Hoogeveen en Tilburg, moeten de komende jaren dit soort privéschooltjes met FvD-signatuur verrijzen. Vraag de ouders die in het Vroege Vogelbos hun kind komen ophalen wat hen heeft bewogen om voor deze onderwijsvorm te kiezen, en je hoort alleen het ruisen van de bomen. Irene van Dijk, een 54-jarige ‘systemisch coach’ uit Lelystad, wil wel iets zeggen. Zij had zojuist een kennismakingsgesprek op de Renaissanceschool en overweegt sterk haar zoon en dochter aan te melden. ‘Ik vind het een fantastisch concept,’ zegt Van Dijk, die zichzelf ‘heel spiritueel’ noemt en voor haar werk ‘Soulmeet Sisterdagen’ en workshops over paardenbewustzijn organiseert. ‘Gewoon een schoolbord met een krijtje, en onderwijzers met bezieling en passie, waar zie je dat nou nog? En dat dan ook nog midden in de natuur. Op andere scholen worden kinderen gedwongen om elke dag naar dezelfde uitzendingen van Schooltv te kijken. Die beïnvloeding, dat vind ik heel eng.’ De Renaissanceschool voelt als een veilige plek, zegt Van Dijk. Zelf heeft ze veel weerstand ervaren sinds ze besloot zich niet te laten vaccineren tegen corona. ‘Daardoor ben ik veel vrienden en familieleden kwijtgeraakt. Noem me een wappie, maar ik geloof dat er een groter plan schuilt achter het coronabeleid. Als mijn kinderen naar de Renaissanceschool zouden gaan, hoef ik in elk geval niet bang te zijn dat ze zich er verplicht moeten laten inenten.’ Omdat ze bij Forum voor Democratie ook wel aanvoelden dat lang niet iedereen zo laaiend enthousiast zou zijn over hun nieuwe onderwijsconcept als Irene van Dijk, hielden Baudet en Dekker bewust stil dat ze onderdak hadden gevonden bij het scoutinggebouw van de Cornelis Lelygroep, dat doordeweeks leegstond. Zelfs de gemeente Almere werd niet ingelicht. Enkele dagen geleden lekte dat geheim alsnog uit, toen het stichtingsbestuur van de scoutingvereniging een e-mail aan haar leden rondstuurde, waarin bekend werd gemaakt dat er een huurovereenkomst was gesloten met de Renaissanceschool. Er stond een ‘belangrijke huursom’ tegenover, zo luidde de onderbouwing, en die kon de vereniging goed gebruiken: ‘De energiekosten stijgen op dit moment gigantisch.’ Het mocht niet baten. Binnen de kortste keren kalkte iemand ‘fascisten’ op een plakkaat, deden anonieme scoutingleden hun beklag bij Omroep Flevoland, en verklaarde Scouting Nederland dat ‘ze zelf niet zo’n huurder zouden hebben gekozen.’ Moet de Renaissanceschool nu op zoek naar een andere locatie? ‘We zijn met elkaar in gesprek om te bepalen wat de beste vervolgstappen zijn,’ laat het stichtingsbestuur van de Cornelis Lelygroep weten. Forum voor Democratie beperkt zich tot een persbericht waarin de partij stelt ‘met ontzetting’ kennis te hebben genomen van de ‘weerzinwekkende intimidatie’. Irene van Dijk slaakt een diepe zucht als de weerstand ter sprake komt. ‘Ik vind het zo erg dat Forum voor Democratie zo wordt gedemoniseerd. Die mensen doen gewoon gepassioneerd hun werk.’ Nee, een aanhanger van Thierry Baudet wil ze zichzelf zeker niet noemen. ‘Ik heb meer met Caroline van der Plas,’ zegt ze. ‘Maar zij sticht nog geen scholen. Misschien komt dat nog.’||https://www.volkskrant.nl/nieuws-achtergrond/op-de-fvd-school-in-almere-worden-leerlingen-teruggeworpen-in-de-tijd~bcb628d2/
2022-09-13||Waardering voor zorgverleners kan uit meer bestaan dan een Heel Grote Munt||Nog maar een paar weken geleden vond minister Ernst Kuipers van Volksgezondheid het tijd voor een ‘teken van waardering’ voor de tomeloze inzet van alle zorgmedewerkers in de piek van de coronapandemie. Dat teken bestond uit een Heel Grote Munt. Maar echt: een Krankzinnig Grote Munt. Een soort gigapizza, maar dan in muntvorm. Wát een munt. De minister poseerde er trots mee, samen met enkele zorgmedewerkers, die de munt opvatten als ‘een stukje erkenning’, een bovenmenselijk beleefde omschrijving voor wat sterk deed denken aan symbolische flut-pr in de vorm van een Heel Zielige Fooi. Deze week moest het Integraal Zorgakkoord worden ondertekend door vertegenwoordigers van diezelfde zorgmedewerkers. Het IZA is een Heel Groot Akkoord, waarover alle sectoren van de zorg het eens moeten worden. Wat worden die mensen toch verwend: eerst een munt, en dan ook nog gezellig met z’n allen in een akkoord van 135 pagina’s dat vol staat met, zoals het in NRC werd samengevat, ‘werkgroepen, verkenningen, transformatieplannen, werkprogramma’s, regiobeelden, regioplannen, procesvoorstellen, werkagenda’s, een menukaart, leidraden en afwegingskaders’. Die werkgroepen, verkenningen, transformatieplannen, werkprogramma’s, regiobeelden, regioplannen, procesvoorstellen, werkagenda’s, een menukaart, leidraden en afwegingskaders wijzen ons de weg richting de Heilige Graal: een efficiëntere zorg. De huisartsen en de ouderenzorg ondertekenden het akkoord niet. Er was twijfel over de plannen, en twijfel of die plannen wel daadwerkelijk zouden worden uitgevoerd. Als je de reportages van Michiel van der Geest in deze krant leest, begrijp je enigszins hoe dat komt. De scènes in de woningen van hulpbehoevende ouderen voor wier noden eigenlijk geen tijd meer is, worden afgewisseld met beleidstechnische verklaringen voor dat tijdgebrek, zeg maar: de bureaucratische brij waar zorgverleners elke dag doorheen waden, alle eerdere zorgakkoordafspraken ten spijt. De standaardvolgorde in de wijkverpleging is inmiddels: eerst kijken wat de buurvrouw kan doen, dan pas de zorg. Er zijn kortom heel veel buurvrouwen nodig, maar ja: die zijn aan het werk, om de energierekening te kunnen betalen. Volgens een bestuurder van een ouderenzorgorganisatie die vorige week werd geïnterviewd, is het crisis. ‘Wanneer gaan verzekeraars en overheid dat beseffen?’ Mijn theorie: ze beseffen het heus wel. Of het nu klimaatverandering betreft, het asielprobleem of de tekorten in de zorg: je kon ze van kilometers afstand zien aankomen, maar dan moet je wel vooruitkijken. Een Zorgakkoord (niet: dit Zorgakkoord) kan een hoop betekenen voor het zorgstelsel, maar helaas: de twijfel over de uitvoering van zo’n akkoord is het logische gevolg van de twijfel die zorgverleners zelf voelen als ze hun werk weer moeten onderbreken voor een opeenvolging van controles en checks en andere rituelen om het Opperwezen van de Efficiency gunstig te stemmen. De met talloze regels omhulde argwaan die de overheid tegenover zijn burgers tentoonspreidt, alsof een land volledig bestaat uit onverbeterlijke leerlingen, ontaardt steeds vaker in wederzijds wantrouwen. Zoals Joost Zaat al schreef in zijn laatste column voor deze krant, is er inmiddels een subsidieregeling opgezet om zorgorganisaties zelf de regeldruk te laten verlichten. De zorg: draag stenen naar de overkant, en tegen de tijd dat je daar bent, komen we er mogelijk samen achter dat niemand ze nodig heeft. Draag ze dan terug. De stenenfabrikant blijft je onderweg voortdurend vragen of het niet nog sneller kan. Zo werken we samen aan een efficiënte, steenloze overkant. En wie weet krijg je als dank wel een Heel Grote Munt.||https://www.volkskrant.nl/columns-opinie/waardering-voor-zorgverleners-kan-uit-meer-bestaan-dan-een-heel-grote-munt~ba29e63f/
2022-09-13||Rutte in Suriname: ‘Herdenkingsjaar afschaffing slavernij moet in het teken staan van erkenning’||Het werkbezoek aan Suriname dat minister-president Mark Rutte de afgelopen twee dagen aflegde, het eerste in 14 jaar tijd, liet veel inwoners koud. Zij maken zich zorgen over andere dingen: een torenhoge inflatie, groeiende werkloosheid, omvangrijke overstromingen door klimaatverandering en een zorgsysteem dat in elkaar zakt. De houding van veel mensen in de Surinaamse hoofdstad Paramaribo was op zijn best sceptisch: goed dat Nederland weer eens langskomt, maar eerst zien wat dat oplevert. Rutte zelf toonde zich na afloop tevreden. ‘We trekken weer samen op’, zei hij dinsdag in zijn toespraak aan het Surinaamse parlement. De relatie tussen beide landen is volgens hem ‘lang, veel te lang, verstoord geweest’. Nederland weigerde de afgelopen jaren zaken te doen met voormalig president Desi Bouterse, die is veroordeeld voor de moord op vijftien politieke tegenstanders in 1982. Het werkbezoek van Rutte en diens minister voor Buitenlandse Handel en Ontwikkelingssamenwerking Liesje Schreinemacher, met een ondernemersdelegatie, was bedoeld om de banden tussen Nederland en Suriname te herstellen. Het staatsbezoek van de Surinaamse president Chan Santokhi aan Nederland, een jaar geleden, hoorde daarbij. Het bezoek leek vooral een voorbereiding op volgend jaar, als 150 jaar afschaffing van slavernij in Suriname wordt herdacht. Dat jaar moet volgens Rutte in het teken staan van ‘erkenning voor het afschuwelijke leed dat de tot slaaf gemaakten is aangedaan. En erkenning voor het verzet dat er ook was.’ Ook moet er volgens Rutte erkenning komen voor de maatschappelijke doorwerkingen van de slavernij in de huidige tijd. De premier had dit werkbezoek naar eigen zeggen afgelegd om te leren. ‘Ik wil van de jeugd en van ouderen in dit land horen hoe zij tegen de geschiedenis aankijken, zodat de erkenning die er moet komen zoveel mogelijk helend en verzoenend kan zijn.’ Eerder dit jaar bezocht een parlementaire werkgroep Suriname met eenzelfde doel. Nederland biedt naar verwachting in 2023 excuses aan voor het slavernijverleden in Suriname. Dan wordt waarschijnlijk ook duidelijk of de regering bereid is herstelbetalingen in een of andere vorm aan te bieden. De politie van Paramaribo verjaagde maandag een groepje inheemse Surinamers die wilde demonstreren langs de route van de Nederlandse delegatie. Zij vinden dat hun leed, als nabestaanden van oorspronkelijke bewoners van Suriname, onvoldoende wordt erkend. Sommige creolen en marrons – afstammelingen van Afrikanen – mopperden dat Rutte niet alleen een krans had moeten leggen bij Fort Zeelandia ter herdenking van de Decembermoorden uit 1982, maar ook bij het Kwakoe-monument, het befaamde standbeeld van een tot slaaf gemaakte man die zijn ketenen verbreekt. Vicepremier Ronnie Brunswijk, in Nederland bij verstek veroordeeld voor drugshandel, schamperde voorafgaand aan het staatsbezoek: ‘Wie is Rutte?’ Brunswijk was wel aanwezig bij de kranslegging op dinsdag. In zijn toespraak kondigde Rutte aan het budget voor het Makandra-samenwerkingsprogramma tussen beide landen te verhogen van 6- naar 10 miljoen euro per jaar. Dat geld is onder meer bedoeld voor versterking van het Surinaamse gezondheidszorg en het bestrijden van drugshandel. Minister Schreinemacher wil technische hulp bij waterbeheer en klimaatverandering toevoegen aan dit programma. Voor zijn vertrek sprak Rutte ook met leden van het Nationaal Comité Herdenking Slavernijverleden en de Nationale Reparatie Commissie Suriname. De voorzitter van die laatste werkgroep kondigde vorige maand aan 10 miljard euro aan herstelbetalingen te zullen eisen.||https://www.volkskrant.nl/nieuws-achtergrond/rutte-in-suriname-herdenkingsjaar-afschaffing-slavernij-moet-in-het-teken-staan-van-erkenning~b2d06f3a/
2022-09-13||De gesprekken bij de noodhulplijn van Geldfit worden steeds schrijnender. ‘We horen van ouderen die niet meer warm eten’||Laatst hing er een monteur aan de lijn bij 0800-8115, een noodnummer van de hulporganisatie Geldfit voor mensen met geldzorgen. De werkgever van de monteur, een netbeheerder, had opdracht gekregen van een energieleverancier om het gas en licht van een wanbetaler af te sluiten. Die wanbetaler bleek een alleenstaande moeder met een klein kind. De monteur kon het niet over zijn hart verkrijgen om, zoals zijn orders luidden, haar hoofdgaskraan en huisaansluitkast van een hangslot te voorzien. ‘Die monteur stond bij de mevrouw voor de deur en zei: ‘Jeetje, ik kan het gewoon niet. Kunnen jullie haar alsjeblieft helpen?’ Het was echt kippenvel’, vertelt Antoinette van der Veer van Geldfit, ploegleider van de door gemeenten, hulporganisaties en een keur van bedrijven – van ABN Amro tot het Zilveren Kruis – in het leven geroepen bellijn. De bellijn krijgt zo’n 1.500 telefoontjes per maand, een verdubbeling ten opzichte van een jaar geleden. Driekwart van de telefoontjes gaat over de energierekening. Bijvoorbeeld van klanten van Eneco, Vattenfall en andere energiebedrijven die mensen met betalingsproblemen dikwijls doorverwijzen naar Geldfit. De medewerkers van 0800-8115 brachten de alleenstaande moeder in contact met het crisismeldpunt van haar gemeente. Dit crisismeldpunt kan bijvoorbeeld via een schuldhulpverleningstraject vorderingen van schuldeisers bevriezen, en zo helpen een stokje te steken voor een afsluiting van gas en licht. Niet alleen Geldfit, maar tal van maatschappelijke instanties zetten zich momenteel schrap voor de winter, waarin alleen de reddende hand van de overheid en de genade van energieleveranciers lijken te kunnen voorkomen dat veel Nederlanders een sinds de oorlog niet meer gezien verval in armoede doormaken. Er dreigt ‘een rampscenario’, waarschuwde Hans-Peter Oskam, Directeur Beleid & Energietransitie bij Netbeheer Nederland, vorige week in de Tweede Kamer. De directeur van de koepel van alle gas- en elektriciteitsnetbeheerders was uitgenodigd om een technisch praatje te houden over de elektriciteitsvoorziening in 2030. De nabije toekomst boezemt hem echter veel meer angst in, liet Oskam de parlementariërs weten. ‘Ons grootste rampscenario ligt niet bij de capaciteit van het netwerk in 2030, maar in deze winter. Ons grootste rampscenario is als we eind deze winter een miljoen huishoudens moeten gaan afsluiten.’ Daarmee verwees Oskam naar de recente inschatting van het Centraal Planbureau dat tussen de 670 duizend en 1,2 miljoen Nederlandse huishoudens in ernstige financiële problemen zouden kunnen raken door de hoge energieprijzen. Voor de netbeheerders, wier monteurs de ondankbare taak hebben om gas en licht af te sluiten als mensen hun energierekening niet meer kunnen betalen, zal het dan ook een opluchting zijn dat het kabinet flink de portemonnee wil trekken om rampscenario’s te voorkomen. Zo denkt het kabinet onder meer aan een noodfonds voor ‘energiearmen’ of aan een prijsplafond voor energieleveranciers, bleek de afgelopen dagen. Woensdagmiddag zijn leveranciers Vattenfall en Eneco te gast in de Tweede Kamer om te praten over de betaalbaarheid van gas en elektra. Uit een rondgang van de Volkskrant onder netbeheerders blijkt dat er de laatste tijd een lichte stijging is van het aantal huishoudens waarvan het gas is afgesloten. Netbeheerders zijn wettelijk verplicht om de afsluitverzoeken van energieleveranciers uit te voeren. Alleen bij hoge uitzondering kunnen de monteurs van netbeheerders weigeren, bijvoorbeeld als het langer dan twee dagen vriest of wanneer het afsluiten van de stroom leidt tot ernstige gezondheidsrisico’s, zoals het uitvallen van een levensreddend medisch apparaat. Bij Enexis, netbeheerder in onder meer Overijssel, Noord-Brabant en Limburg, zitten ze er niet op te wachten om straks massaal gas en licht te moeten afsluiten bij klanten. ‘Niet alleen zijn dit uitermate schrijnende situaties voor onze klanten, ook voor onze monteurs leveren ze vervelende situaties op’, zegt een woordvoerder. Van de toch al schaarse monteurs wordt in tijden van energiearmoede verwacht dat ze ook nog eens verkapte maatschappelijk werkers zijn, merkt Eddy Veenstra op, directeur van Rendo, netbeheerder in het zuiden van Drenthe en het noorden van Overijssel. ‘Monteurs maken dikwijls heel wrange situaties mee. Ze gaan ook altijd met zijn tweeën naar een afsluiting, omdat mensen nog weleens agressief kunnen worden.’ Aan wrange verhalen is ook bij de bellijn van Geldfit geen gebrek. Het noodnummer 0800-8115 ontstond in 2019, als initiatief van de Nederlandse Schuldhulproute, een samenwerking tussen hulpverleners, gemeenten en bedrijven. Bij levensbedreigende situaties bel je 112, bij suïcidale gedachten de zelfmoordpreventielijn 113, en via alarmnummer 144-red-een-dier rukt de dierenambulance uit. ‘Maar wie bel je als je geldzorgen hebt?’, legt Antoinette van der Veer de beweegredenen achter Geldfit uit. ‘Zo is het idee voor 115 ontstaan.’ ‘We krijgen bijvoorbeeld ouderen aan de lijn die niet meer warm eten, de kachel niet meer aandoen of niet meer douchen’, vertelt van der Veer. ‘Mensen besteden hun laatste geld van de maand liever aan brokjes voor hun huisdier dan aan een fatsoenlijke maaltijd voor zichzelf. De schijf van vijf is dan even een overbodige luxe.’ Het baart Van der Veer zorgen. ‘Ik denk dat we weleens veel mensen zouden kunnen verliezen door longontsteking. Die zitten straks in een ijskoud en vochtig huis omdat ze niet stoken, en als ze amper eten raken ze ook nog eens verzwakt. Ik voorzie echt grote problemen voor de komende winter.’ De medewerkers van Geldfit doen hun uiterste best om ook aan de grootste financiële problemen nog een mouw te passen, al is het dan soms een bescheiden mouwtje. ‘We proberen dan toch te kijken of ze bijvoorbeeld nog recht hebben op toeslagen. Huur- en zorgtoeslag kent iedereen wel, maar vaak hebben gemeenten ook nog speciale potjes, bijvoorbeeld om je kinderen te laten sporten. Veel mensen weten bovendien niet dat ze ook een energietoeslag kunnen aanvragen.’ En als ze het wel weten, zijn lang niet alle Nederlanders geneigd om gebruik te maken van de eenmalige energietoeslag van 1.300 euro, constateert Carla van der Vlist, directeur van Schuldhulpmaatje. ‘Het wantrouwen tegen de overheid is door de toeslagenaffaire groot.’ Mensen zijn bang dat ze het geld later weer moeten terugbetalen, merkt Van der Vlist, ook al drukken gemeenten hun inwoners nog zo op het hart dat een energietoeslag niet terugbetaald hoeft te worden. Schuldhulpmaatje is een van de maatschappelijke organisaties waarmee Geldfit samenwerkt, net als Humanitas of de formulierenbrigades en energieadviseurs van gemeenten. De hulp die de Geldfit-medewerkers kunnen bieden zijn soms ‘druppels op een gloeiende plaat’, zegt Van der Veer, ‘maar het is fijn als mensen dankzij onze hulp een klein beetje meer financiële ruimte hebben.’ Van der Veer merkt dat de telefoontjes steeds meer vergen van haar belploeg. ‘De gesprekken zijn intenser en pittiger dan voorheen. Het komt steeds vaker voor dat we ook niet meer goed weten hoe mensen uit de problemen kunnen komen. Die leven bijvoorbeeld rond het sociaal minimum, en betalen alleen al 700 euro aan gas en licht. En dan moet je nog huur betalen en boodschappen doen. Hoe kun je dan ooit rondkomen?’ Ze hoopt dat het bestaan van Geldfit bijdraagt aan het doorbreken van het taboe op geldproblemen. ‘Het is super eenzaam als je in de schulden zit, het is niet iets waar je over gaat zitten vertellen als je op een verjaardag bent of in de speeltuin zit met andere moeders of vaders. Terwijl het ontzettend belangrijk is om erover te praten en op tijd aan de bel te trekken. Hoe sneller mensen aankloppen, des te eerder kunnen we een oplossing vinden.’||https://www.volkskrant.nl/nieuws-achtergrond/de-gesprekken-bij-de-noodhulplijn-van-geldfit-worden-steeds-schrijnender-we-horen-van-ouderen-die-niet-meer-warm-eten~b71fbd39/
2022-09-13||Kan je de vijand niet beter ontmoedigen dan kwaad maken? ||Wapentuig van opschriften voorzien is waarschijnlijk al zo oud als de moderne oorlogvoering, maar de koppeling met commercie is iets nieuws. Op Signmyrocket.com kun je voor een paar honderd euro een boodschap achterlaten voor het Russische leger, die vervolgens door Oekraïense militairen op een raket of granaat wordt geschreven. Het geld gaat in hun oorlogskas, je krijgt een foto als bewijs. Al scrollend langs talloze stoere beledigingen - ‘Have a blast motherfuckers’, ‘Eat a dick Ruskie’ - vroeg ik me af of dat strategisch nou wel zo slim was. Kun je de vijand niet beter ontmoedigen dan kwaad maken? ‘We zijn broeders’, ‘Je oma mist je’, ‘Geef je toch over, dan krijg je soep en een zacht bed’ – dat werk. Daarna pas bedacht ik dat raketten en granaten de neiging hebben om in duizenden gloeiendhete, messcherpe scherven uiteen te spatten. Als het ‘goed’ is, zullen de geadresseerden de boodschap nooit lezen.||https://www.volkskrant.nl/mensen/kan-je-de-vijand-niet-beter-ontmoedigen-dan-kwaad-maken~be9820f4/
2022-09-13||De valkuilen voor Maurits Hendriks bij Ajax: ‘Je moet niet overhaast te werk willen gaan’||Afgelopen voorjaar nam Hendriks na 13,5 jaar afscheid van NOCNSF waar hij sinds 2008 technisch directeur was. Die functie combineerde hij onderweg ook met die van chef de mission bij de Spelen van 2012, 2014 en 2016. Deze week werd bekend dat de 61-jarige Hendriks per 11 november bij Ajax in de directie komt en verantwoordelijk wordt voor onder andere het versterken van de jeugdopleiding en het vrouwenvoetbal. Ook al is Hendriks niet de eerste die vanuit olympische hoek oversteekt, toch heerst nog altijd het vooroordeel dat het voetbal en de andere sporten onverenigbare werelden zijn. En dat een verleden op het veld een voorwaarde is om te slagen in de voetballerij. Toch is het wel degelijk mogelijk om de cultuurverschillen te overbruggen, stelt Joop Alberda. De nu 70-jarige oud-volleybalbondscoach en oud-technisch directeur van NOCNSF trok in 2006 in het kielzog van Guus Hiddink naar Rusland. Hij was er een jaar technisch adviseur. ‘Ik denk dat het heel belangrijk is dat je bereid bent om heel onzichtbaar te werk te gaan. Maurits komt van buiten met een hoog profiel. Ik zou hem adviseren: je hebt dat profiel niet in het voetbal. Dus luister vooral.’ Gerard Kemkers aarzelt even voor hij antwoordt op de vraag of het voetbal open staat voor input van buiten. ‘Je hoort het aan mijn twijfel. Het is ja en nee.’ Jarenlang was hij de succesvolste schaatscoach van Nederland en daarmee van de wereld. Nadat hij in 2014 Ireen Wüst en Sven Kramer naar goud in Sotsji begeleidde, ging hij aan het werk bij FC Groningen als manager topsport en talentontwikkeling. Vier jaar later vertrok hij er en concludeerde dat hij niet de ruimte had gekregen die hij nodig achtte. ‘Ik vond dat heel jammer.’ Hij had wel kunnen slagen, maar de tijd was bij Groningen misschien nog niet helemaal rijp voor zijn bredere blik, denkt hij achteraf gezien. ‘Bij mijn aanstelling begreep iedereen ook al dat synergie mogelijk zou zijn, maar het bleek niet eenvoudig.’ Nu hij al een aantal jaar weg is, ziet Kemkers dat het voetbal, ook in Groningen, zich evengoed snel ontwikkelt. En er zijn ook niet-voetballers die wel degelijk slaagden bij een eredivisieclub. Neem alleen al Alberda’s opvolger als bondscoach bij de volleybalmannen, Toon Gerbrands. Hij maakte na zijn jaren als volleybalbondscoach carrière als voetbalbestuurder. Van 2002 tot 2018 was hij directeur van AZ en daarna bekleedde hij tot afgelopen zomer die functie bij PSV. ‘Toon kent de code die er geldt als je van buiten komt.’ Als volkssport nummer één heeft iedereen een mening over voetbal. Alle verrichtingen liggen onder een vergrootglas terwijl succesvolle olympische disciplines als roeien of volleybal in Nederland slechts eenmaal in de vier jaar echt in de spotlight staan. ‘Het maakt je positie veel kwetsbaarder’, zegt Alberda. ‘In het voetbal moet je een trackrecord hebben om geaccepteerd te worden in de kleedkamer. Dan is het echt een voordeel als je uit de sport zelf komt.’ Het is niet uniek voor het voetbal dat buitenstaanders met argwaan bekeken worden. Alberda zag het elders ook. ‘Dit is geen volleybal, hè?’, kreeg hij te horen toen hij in de aanloop naar de Spelen van Sydney als technisch directeur van NOCNSF bij het roeien poolshoogte kwam nemen. De roeiers zagen hem als de man die de volleybalmannen naar het goud in Atlanta had gebracht. Van roeien zou hij wel niets weten. Binnen de olympische sporten wordt vaak neergekeken op de voetballerij. Daar zouden de spelers veel minder gedisciplineerd trainen en toch dikke salarissen opstrijken, zo is het idee. Onterecht, meent Alberda. ‘Dat is een misplaatst superioriteitsgevoel. Daar zit een component van jaloezie in.’ Zijn ervaring is bovendien dat er vanuit het voetbal veel meer interesse in de olympische sporten is en hoe zij het aanpakken dan andersom. ‘Het stoort me dat mensen zeggen dat voetbal zo traditioneel is. Het is echt niet meer te vergelijken met twintig jaar geleden. Veel andere sporten zijn nog lang niet zover. Het dedain dat soms bij de olympische sporten bestaat, is gebaseerd op een geweldige misvatting.’ De 55-jarige Kemkers onderschrijft Alberda’s inschatting dat terughoudendheid geboden is voor de buitenstaander die in het voetbal wil slagen. ‘Het gaat om stapjes, niet om sprongen.’ Wat dat betreft vindt Kemkers het slim dat Ajax Hendriks heeft aangetrokken voor een functie die per definitie in de luwte ligt. Met het eerste elftal en Jong Ajax heeft de Chief Sports Officer (CSO) immers niets van doen. Die teams vallen onder de verantwoordelijkheid van de directeur voetbalzaken. Na het vertrek van Marc Overmars wordt die functie waargenomen door Gerry Hamstra en Klaas-Jan Huntelaar. Hoewel het stroef kan lopen, is Kemkers ervan overtuigd dat een club met ambitie niet aan kennis van buiten ontkomt. Het aantrekken van Hendriks past daarin. ‘Als je met hulp van mensen uit de olympische sporten die ontwikkeling in vijf à zes jaar door kunt maken, dan ben je als club spekkoper.’ Het is aan Hendriks om zijn draai te vinden. Om geduldig te zijn, zegt Kemkers. ‘Mijn advies: doe rustig aan. Je moet niet overhaast te werk willen gaan.’||https://www.volkskrant.nl/sport/de-valkuilen-voor-maurits-hendriks-bij-ajax-je-moet-niet-overhaast-te-werk-willen-gaan~b355895a/
2022-09-13||Inflatie zette koopkracht al in 2021 onder druk||De koopkracht van de gemiddelde Nederlander steeg in 2021 nog met 0,3 procent, maar dat was de kleinste stijging in jaren. In 2013, in de nasleep van de kredietcrisis, was de koopkrachtontwikkeling voor het laatst slechter. Toen had de Nederlander 1,1 procent minder te besteden. De beperkte koopkrachtontwikkeling is vooral een resultaat van de ook in 2021 al aanzienlijke inflatie. In de zomer van dat jaar begonnen de gas- en energieprijzen te stijgen, waardoor het gemiddelde prijspeil met 2,7 procent toenam. In augustus van dit jaar steeg de inflatie tot een nieuwe recordhoogte van 12 procent. Dankzij de stijging van cao-lonen en overheidsbeleid had het gemiddelde huishouden aan het eind van 2021 alsnog iets meer te besteden dan aan het begin. Maar dat gold niet voor iedereen, zo blijkt uit de CBS-cijfers. Pensioenontvangers gingen er gemiddeld 1,1 procent op achteruit, en bijstandsontvangers noteerden een min van 0,4 procent. De gemiddelde werknemer zag zijn koopkracht juist met 2,1 procent stijgen. Ook binnen die groepen waren er aanzienlijke verschillen: 40 procent van de werknemers ging juist achteruit in koopkracht, terwijl een kwart van de gepensioneerden meer te besteden kreeg. Voor iets meer dan de helft van alle Nederlanders nam de koopkracht toe. Daarnaast verschilde de koopkrachtontwikkeling aanzienlijk tussen verschillende inkomensgroepen. De 30 procent van de Nederlanders met de laagste inkomens ging er in koopkracht op achteruit. De 40 procent met de hoogste inkomens kreeg juist tussen de 1,1 en 1,5 procent meer te besteden.||https://www.volkskrant.nl/nieuws-achtergrond/inflatie-zette-koopkracht-al-in-2021-onder-druk~ba70fb77/
2022-09-13||Ondanks campagnes blijven jongeren roken en drinken||In het Preventieakkoord uit 2018 heeft de overheid stevige doelen geformuleerd voor de aanpak van roken en drinken. Zo mag in 2040 niemand onder de 18 jaar meer roken en moeten alle kinderen opgroeien in een rookvrije omgeving: zonder contact met rokers of rook. Daartoe wil het kabinet onder meer de prijs van een pakje sigaretten stapsgewijs verhogen tot 40 euro en het aantal verkooppunten aan banden leggen. Uit het vierjaarlijkse HBSC-onderzoek naar welzijn en gezondheid van jongeren (uitgevoerd door de Universiteit Utrecht, het Trimbos-instituut en het Sociaal en Cultureel Planbureau), blijkt echter dat het leven van jonge mensen bepaald nog niet rookvrij is. Van de 5.200 middelbare scholieren die aan het onderzoek deelnamen, zegt 17 procent weleens te hebben gerookt. Bijna 10 procent heeft de afgelopen maand gerookt, 3 procent doet dit dagelijks. Voor de 1.500 ondervraagde leerlingen uit groep 8 is roken nog geen thema: van hen heeft 2 procent ooit gerookt. De situatie op de schoolpleinen in het voortgezet onderwijs is onvergelijkbaar met twintig jaar geleden. In 2001 had nog bijna de helft van de middelbare scholieren tot en met 16 jaar weleens gerookt en rookte 13 procent dagelijks. Die aantallen namen mede door allerlei maatregelen gestaag af, tot 2017. Sindsdien is de daling van het aantal rokende (en drinkende) jongeren gestagneerd. Ook het bingedrinken (minstens vijf glazen per avond) verminderde niet: van de jongeren die de afgelopen maand alcohol dronken, heeft driekwart in die maand gebinged. Van de middelbare scholieren heeft 14 procent weleens een e-sigaret gerookt, maar onderzoekers vrezen dat die percentages (uit het najaar van 2021) al zijn achterhaald. Deskundigen spraken het afgelopen voorjaar hun zorgen uit over de opkomst van vapers: elektronische sigaretten die leverbaar zijn in diverse kleuren en smaken (van mojito tot cornflakes). Via internet zijn ze eenvoudig te bestellen, vaak hoeft iemand alleen aan te vinken dat hij 18 jaar of ouder is. ‘Vapers zijn in de markt gezet voor jongeren’, zegt Saskia van Dorsselaer van het Trimbos Instituut, een van de onderzoekers van het HBSC-rapport. ‘Het probleem is dat jongeren vapen niet zien als roken. Ze vinden roken iets voor losers, maar vaak hebben ze niet in de gaten dat er wel degelijk nicotine in vapers zit.’ Van Dorsselaer vindt dat er bij de overheid ‘een flink tandje bij moet’ om de doelen uit het Preventieakkoord te behalen. ‘Met 17 procent van de jongeren die weleens rookt, ga je niet naar een rookvrije generatie toe. Zeker niet als je weet dat 21 procent van alle volwassen nog steeds rookt.’ Dat jongeren nog steeds roken (en drinken), verbaast Greetje Timmerman niet. ‘Onderling hebben jongeren ontzettend veel invloed op elkaar’, zegt de emeritus hoogleraar jeugdsociologie aan de Rijksuniversiteit Groningen, niet betrokken bij het onderzoek. ‘Als in zo’n groep de gewoonte is om te roken en te drinken, is het verleidelijk daaraan toe te geven. Daarbij is het hartstikke leuk om dingen uit te proberen als je jong bent.’ Meisjes en jongens roken en drinken ongeveer evenveel en even vaak, aldus het HBSC-onderzoek, een van de langst lopende internationale jeugdonderzoeken in meerdere landen. Ook is er volgens de onderzoekers ‘een sterke samenhang’ tussen schoolniveau en middelengebruik. Zo gebruiken leerlingen op het vwo minder vaak lachgas en roken ze minder vaak dan jongeren op de havo en het vmbo. Ook de gezinssituatie lijkt een rol te spelen: kinderen die niet met beide ouders in één huis wonen, gebruiken vaker alcohol, tabak, cannabis, XTC of lachgas. Zij zeggen dat hun ouders er minder strenge regels voor roken en alcoholgebruik op nahouden. Opvallend: ondanks de legitimatieplicht lukt het zelfs jongeren van 16 om zelf drank en sigaretten te kopen. Of corona een rol heeft gespeeld bij de stagnerende daling is volgens hoofdonderzoeker Gonneke Stevens (Universiteit Utrecht) niet te zeggen. ‘Aan de ene kant waren jongeren minder samen, maar ze hebben ook meer stress en spanning ervaren door de lockdowns en het binnen zitten.’ Een groot deel van de ouders verbiedt hun kinderen niet om thuis te drinken, zegt Stevens. ‘Van de 12-jarigen mag 70 procent thuis niet drinken, bij de 16-jarigen is dat nog maar 19 procent. Ouders laten de regels blijkbaar toch meer los als kinderen ouder worden, terwijl het idee van de NIX18-campagne juist is dat de omgeving ervoor zorgt dat jongeren niet drinken.’ Hoogleraar Timmerman is sceptisch over NIX18, een initiatief van het ministerie van Volksgezondheid om roken en drinken te ontmoedigen. ‘Wij hebben veel onderzoek gedaan naar interventies en preventieprogramma’s op het gebied van overgewicht, leefstijl, maar ook roken en drank. Zulke interventies blijken toch steeds ontzettend weinig zin te hebben. Een campagne als NIX18 werkt alleen als het hele gezin achter de boodschap staat: dus als de jongeren niet meer mogen drinken, de ouders dat dan ook niet meer doen.’ Volgens Van Dorsselaer kan de overheid nog veel meer doen om drinken en roken onder jongeren terug te dringen. ‘Zoals snel de prijzen van drank en sigaretten verhogen, het terugdringen van verkooppunten, het aanpakken van online-reclames voor drank en het aanpakken van de drinkcultuur in Nederland. Zolang bij volwassenen drinken dé norm is en het ook zichtbaar blijft, krijgen jongeren ook niet het juiste signaal.’||https://www.volkskrant.nl/nieuws-achtergrond/ondanks-campagnes-blijven-jongeren-roken-en-drinken~b5fda467/
2022-09-13||Rouwende Britten gaan de langste rij in de Britse geschiedenis vormen voor Elizabeth||Zo'n publieke opbaring is voorbehouden aan koningen en koninginnen, alsmede aan de allerbelangrijkste premiers. In 1965 namen meer dan 320 duizend Britten op deze wijze afscheid van Sir Winston Churchill. De laatste die opgebaard lag in Westminster Hall was de Queen Mum (koningin-moeder), twintig jaar geleden. Toen liepen 200 duizend onderdanen langs de kist. Komende etmalen zullen naar schatting 400 duizend mensen een rij vormen, al zou de belangstelling wel eens veel groter kunnen zijn. De rij zal waarschijnlijk beginnen in Southwark Park, ruim 5 kilometer van Westminster Hall en van daaruit langs de zuidoever van de Theems slingeren: langs Tower Bridge, de HMS Belfast, Tate Modern, de National Theatre, de London Eye, Guy’s and St Thomas’s Hospital en Lambeth Palace, het paleis van de aartsbisschop. Er wordt van uitgegaan dat de wachttijd meer dan 30 uur zal bedragen. Lichamelijk gehandicapten kunnen later invoegen. De Britten staan erom bekend dat ze spontaan een fatsoenlijke rij kunnen vormen. Dat is nog steeds te zien bij bushaltes. Voordringen geldt als een sociale doodzonde, zeker onder de oudere generatie. Om er zeker van te zijn dat mensen zich aan de ongeschreven regels houden, worden aan het begin van de rij polsbandjes uitgedeeld, net zoals bij popconcerten. Wachtenden kunnen daardoor de rij even verlaten om iets te eten te halen of naar de WC te gaan. Stewards houden er toezicht op dat dat eerlijk gebeurt. Om na een onderbreking de juiste plek terug te vinden, krijgen wachtenden het advies om vriendschappen te sluiten met de buren in de rij. De hoop is dat er kameraadschap ontstaat, in de geest van de overleden majesteit. Of zoals in De Rij, de roman die Vladimir Sorokin schreef over rijvorming in de Sovjet-Unie. Al te gezellig moet het echter ook niet worden. Zo is het niet de bedoeling, aldus het officiële advies, om onderweg te gaan barbecueën. Sowieso is dat lastig omdat de rij, als het goed is, langzaam beweegt. Het is aan te raden om leesvoer mee te nemen. Queuing for Beginners, bijvoorbeeld, een boek van de historicus Joe Moran over het dagelijks leven op het eiland, een leven waar geduld een belangrijke rol speelt.||https://www.volkskrant.nl/nieuws-achtergrond/rouwende-britten-gaan-de-langste-rij-in-de-britse-geschiedenis-vormen-voor-elizabeth~bcf92dbe/
2022-09-13||De zomer is voorbij en we staan toch weer urenlang in de rij. Wat moet Schiphol nu?||Na enorme drukte in de lente kondigde Schiphol begin juni een reeks maatregelen aan. Met een maximumaantal passagiers per dag en een zomertoeslag voor het personeel bleef de drukte lange tijd beperkt, maar maandagochtend waren de wachttijden van drie uur terug. En dat terwijl Schiphol nog steeds een maximum aantal reizigers per dag hanteert, dat in september en oktober zelfs lager is dan in de zomer. Rond 2 uur ’s middags vroeg Schiphol luchtvaartmaatschappijen diezelfde dag nog vluchten te schrappen. Dat gebeurde maar in negentien gevallen. Onbekend is hoeveel passagiers hun vlucht hebben gemist. Marnix Fruitema van belangenvereniging voor luchtvaartmaatschappijen Barin zegt de kosten op Schiphol te willen verhalen. Ook vandaag is het weer druk op Schiphol, met wachttijden die oplopen tot twee uur. Minister Harbers van Infrastructuur en Waterstaat noemt de problemen ‘een nieuw dieptepunt’. Het ministerie zegt contact te hebben met Schiphol, maar zich niet te bemoeien met de bedrijfsvoering. Wel wil Harbers dat er snel een evaluatie komt, zei hij vanmiddag in de Tweede Kamer. De Nederlandse staat heeft bijna 70 procent van de aandelen Schiphol in bezit. Het probleem lag maandag bij de beveiliging: er kwamen zo’n tachtig beveiligers minder opdagen dan Schiphol had afgesproken met de bedrijven die hen inhuren. Het is onduidelijk waarom Schiphol daarvan niet eerder op de hoogte was. ‘We hebben veel contact met beveiligingsbedrijven over de planning en kijken voor langere tijd vooruit’, laat een woordvoerder van de luchthaven weten. ‘Ad hoc waren er minder mensen, waarom weten we niet.’ De beveiligingsbedrijven die actief zijn op Schiphol reageren niet op een verzoek tot toelichting. Koepelorganisatie de Nederlandse Veiligheidsbranche zegt niet inhoudelijk op de hoogte te zijn van de problemen op Schiphol. Volgens FNV komt het nieuwe personeelstekort doordat de zomerbonus is verlopen. De vakbond waarschuwde eind augustus al dat dit zou gebeuren. Beveiligers kregen in de zomermaanden 5,25 euro bruto extra per uur, zo spraken bonden en Schiphol af in een sociaal akkoord in mei. In september kwam daar bovendien een toeslag van 1,40 euro per uur bij. De zomerbonus geldt sinds deze maand niet meer, de ‘arbeidsmarkttoeslag’ van 1,40 euro blijft Schiphol tot september 2023 betalen. Een woordvoerder van Schiphol vindt het ‘nog te vroeg’ om te concluderen dat de weggevallen zomerbonus de oorzaak is van het wegblijven van de beveiligers. Vandaag zaten FNV en Schiphol om tafel om te praten over de langetermijnplannen uit het sociaal akkoord. Daarbij heeft FNV benadrukt dat er ‘grootse maatregelen genomen moeten worden, die direct effect hebben’. ‘Luchthavens elders in Europa kampten met vergelijkbare problemen, hoewel die minder groot waren’, zegt luchtvaartvertegenwoordiger Fruitema. ‘Forse, extreme maatregelen zijn nu nodig. In de lonen of anderszins, dat is aan Schiphol.’ Volgens de vakbonden moeten de werkomstandigheden op Schiphol structureel worden verbeterd. Dan gaat het om significant hogere lonen, minder flexibele roosters en meer zekerheid in de vorm van vaste contracten. Vooral de roosters zijn belangrijk, zegt FNV. Geld is het probleem niet, zei topman Dick Benschop over de cijfers van Schiphol in de eerste helft van het jaar. De luchthaven maakte 65 miljoen euro winst. ‘We hebben hard mensen geworven, in alle hoeken en gaten van de arbeidsmarkt gezocht. Maar dát is de beperkende factor, niet het geld.’ ‘Geld is niet dé oplossing’, denkt ook hoogleraar arbeidsverhoudingen Paul de Beer. Toch zal Schiphol zich volgens hem moeten afvragen waarom een probleem dat opgelost leek ineens terug is. ‘Beloning kan daar een rol in spelen, maar de kwaliteit van werk is minstens zo belangrijk. Dan heb je het bijvoorbeeld over werkdruk, werktijden en autonomie.’ In het sociaal akkoord dat de vakbonden afgelopen mei met Schiphol hebben gesloten, werd al een aanzet gegeven voor oplossingen op de langere termijn. Doorn in het oog van de vakbonden is bijvoorbeeld dat Schiphol veel diensten uitbesteedt, zoals die van de beveiliging. Door de concurrentie tussen beveiligingsbedrijven te stimuleren is een ‘race naar beneden’ ontstaan, zegt FNV. Als het aan de bonden ligt, komen beveiligers en schoonmakers dus weer in dienst bij Schiphol, in plaats van bij een extern bedrijf. Ook arbeidseconoom De Beer denkt dat dat een logische keuze zou zijn. ‘Flexibiliteit maakt je ook kwetsbaar. Uit onderzoek blijkt dat stabiliteit de beste manier om schokken op te vangen. Dan heb je een loyaal personeelsbestand dat bereid is om meer of minder te werken wanneer dat nodig is. Het werken met onderaannemers lijkt op korte termijn het goedkoopste te zijn, maar op lange termijn kan je dit soort problemen krijgen.’ Dat denkt ook FNV: ‘Het tekort aan beveiligers was al zo’n 200 en we zien dat het weer met enkele tientallen aan het toenemen is.’||https://www.volkskrant.nl/nieuws-achtergrond/de-zomer-is-voorbij-en-we-staan-toch-weer-urenlang-in-de-rij-wat-moet-schiphol-nu~beaed537/
2022-09-13||Nederlands onderzoek naar groene marketing brengt H&M op de knieën||De Nederlandse tak van het Zweedse H&M betaalt 500 duizend euro aan onafhankelijke organisaties die de kledingindustrie willen verduurzamen, ter compensatie van de ‘greenwashing’ van zijn producten. Ook sportwinkelketen Decathlon kwam in het vizier van de ACM door onder meer het gebruik van de term ‘Ecodesign’. De Franse onderneming betaalt 400 duizend euro aan duurzame doelen. Ook zal het de duurzaamheidsclaims op kleding en websites aanpassen. Die claims zijn ‘onduidelijk en niet onderbouwd’, aldus de ACM. H&M Group bevestigde de ingreep in zijn duurzaamheidsmarketing tegenover de Nederlandse modesite fashionunited. Door de ‘vrijwillige’ betalingen aan duurzaamheidsdoelen ontlopen de bedrijven andere sancties van de ACM, zoals een boete. Groene claims moeten ‘juist, duidelijk, controleerbaar en actueel’ zijn, aldus de ACM. Het instituut wil consumenten beschermen tegen valse duurzaamheidsclaims. Ook wil het ondernemingen die wél duurzaam werken beschermen tegen valse concurrentie. De ACM zag veel ‘mogelijk misleidende’ duurzaamheidsclaims in de kledingsector. In het voorjaar van 2021 werd een aantal modebedrijven al aangesproken op valse groene claims. ‘Daarna is het onderzoek voortgezet bij onder andere Decathlon en H&M’, aldus een persverklaring van de ACM. Beide bedrijven worden de komende twee jaar gecontroleerd op toezeggingen hun leven te beteren. Binnenkort komt de dienst met de resultaten van het onderzoek naar twee bedrijven in de energiesector. Een aantal zaken in de zuivelsector is door de ACM doorgeschoven naar de Nederlandse Voedsel- en Warenautoriteit (NVWA). Over kledingbedrijven die naar het oordeel van de ACM in het buitenland in de fout gaan in hun duurzaamheidsmarketing werden vier handhavingsverzoeken gestuurd naar collega-toezichthouders in het buitenland, aldus een woordvoerder. In een eerdere versie stond dat het Zweedse H&M 500 duizend euro doneert aan onafhankelijke organisaties die de kledingindustrie willen verduurzamen, ter compensatie van de vage duurzaamheidsclaims. Dit is de Nederlandse H&M.||https://www.volkskrant.nl/nieuws-achtergrond/nederlands-onderzoek-naar-groene-marketing-brengt-h-m-op-de-knieen~bbd36a61/
2022-09-13||Wetenschappers ontdekken hoe je huilende baby’s het best in slaap kunt krijgen||Voordat je een baby in de wieg legt, is het slim om eerst nog een paar minuten te gaan zitten met kind in de armen, adviseren de Japanse en Italiaanse wetenschappers die het onderzoek uitvoerden. Tachtig procent van de kinderen gaat daarna slapen. ‘Sommige ouders horen bij consultatiebureaus nog dat baby’s zelfstandig in slaap moeten vallen in hun eigen bed, ook als ze huilen’, reageert orthopedagoge Eline Möller, senior onderzoeker bij het AmsterdamUMC. ‘Zo’n advies is iets van de oude stempel, het is goed dat studies als deze dat ook wetenschappelijk aantonen.’ Dat baby’s vaak niet vanzelf rustig worden, is logisch, zegt Möller. ‘Tijdens de zwangerschap zijn zuigelingen gewend dat ze heen en weer wiegen. Ze horen en voelen hun moeder ook. Dan is het onwennig als je plots in een stil bedje ligt. Je kunt baby’s niet verwennen, zeker niet in het eerste halfjaar.’ In de nieuwe studie in Current Biology filmden de babyonderzoekers 21 zuigelingen van twee weken tot zeven maanden oud, in het lab of bij ouders thuis. De kinderen werden zichtbaar rustiger als hun moeder vijf minuten lang met ze rondliep (gedragen of in een kinderwagen). Dat is ook terug te zien in de zakkende hartslag. Het effect was het grootst als de baby aanvankelijk huilde. De hartslag ging nog verder omlaag als de moeders vervolgens vijf tot acht minuten op een stoel zaten met hun kind in de arm. Ze raakten zo dieper in slaap. Werden de zuigelingen daarna in bed gelegd, dan ging slechts een op de vijf alsnog huilen. Möller: ‘Als baby’s merken dat ze loskomen van een ouder, zijn ze geneigd te gaan huilen. Dat voorkom je blijkbaar door de baby een tijdje bij je houden tot deze in een wat diepere slaap is.’ Als vaders de baby dragen zijn de effecten overigens vergelijkbaar, laat arts en hoofdonderzoeker Kumi Kuroda van instituut Riken (Japan) desgevraagd weten per e-mail. ‘Dat zagen we in een kleiner ander experiment, dat nog niet gepubliceerd is.’ En als dit alles niet helpt? Een bewegend wiegje heeft ook een kalmerend effect op zuigelingen, weet Möller uit haar eigen onderzoek. ‘Dat zou hier nog een mooie aanvulling op kunnen zijn. In het lab zien we al dat zo’n bedje baby’s rustiger maakt, in combinatie met inbakeren en het laten horen van ruis.’||https://www.volkskrant.nl/wetenschap/wetenschappers-ontdekken-hoe-je-huilende-baby-s-het-best-in-slaap-kunt-krijgen~ba397d05/
2022-09-13||Het weerbericht voor woensdag 14 september: een koelere periode||Woensdag zijn er regionaal grote verschillen in het weerbeeld en is er een tweedeling in ons land. Een regenzone ligt boven de zuidelijke provincies en de bewolking is hier hardnekkig. Pas in de loop van de dag trekt de regen gestaag naar het zuidoosten weg en kan nog een glimp van de zon worden opgevangen. Het noorden en midden houden het overwegend droog met meer zonnige momenten. Het grijze, druilerige weertype in het zuiden gaat gepaard met temperaturen rond 17 graden. Als de zon even flink doorbreekt kan het elders nog opwarmen richting 20 graden. De wind is afkomstig uit het noorden en zwak tot matig van kracht, windkracht 2 of 3. Komende dagen komt het wisselvallige weertype in een stroomversnelling. Met een aanhoudende noordenwind worden geregeld buien vanaf de Noordzee aangevoerd. Bij deze buien kan sporadisch onweer of hagel voorkomen. Als buien elkaar in rap tempo opvolgen kan lokaal veel neerslag vallen. De temperatuur daalt verder en komt later deze week slechts rond 15 graden uit. Er wordt dan ook meer wind verwacht, waardoor het gevoelsmatig nog een stuk frisser kan aanvoelen dan de waarde op de thermometer. Pas na het weekend neemt de wisselvalligheid iets af.||https://www.volkskrant.nl/nieuws-achtergrond/het-weerbericht-voor-woensdag-14-september-een-koelere-periode~b2dca45a/
2022-09-13||We hoorden een daverende explosie: Israëlische vliegtuigen kwamen een boodschap overbrengen||Het klonk als een knal. Een daverende explosie. Verschrikte gezichten in mijn kantoor in Beiroet. Ik zag mensen naar het raam lopen om naar buiten te kijken, een even begrijpelijke als riskante reflex. Zelf bleef ik zitten wachten, zonder precies te weten waarop. Om de afloop weg te geven: er was geen bom afgegaan. Op sociale media zag ik trillerige filmpjes van twee Israëlische gevechtsvliegtuigen die het Libanese luchtruim waren binnengevlogen, tot boven de daken van de hoofdstad. Het geraas dat we hadden gehoord, was het geluid van de geluidsbarrière die doorbroken werd. Toen ik opkeek van mijn telefoonscherm, zag ik dat de meeste kantoorgenoten alweer aan het werk waren gegaan. Alleen het geroezemoes was wat luider. Er waren redenen genoeg om de schouders op te halen: de zuiderburen, met wie Libanon formeel in oorlog is, komen vaker buurten. Onderzoekers die The Guardian sprak, rekenden uit dat Israël de laatste vijftien jaar 22 duizend keer het Libanese luchtruim was binnengedrongen. Gemiddeld is dat vier keer per dag. De meeste vluchten maken alleen een rondje boven het zuiden, waar de sjiitische Hezbollah-beweging het voor het zeggen heeft. Generaties kinderen zijn met het lawaai opgegroeid. Libanon geeft de incidenten door aan de Verenigde Naties, zonder dat er vervolgens iets gebeurt. Volgens de Israëliërs zijn de vluchten nodig om de activiteiten van Hezbollah (een terroristische organisatie, aldus Israël en de Europese Unie) in de gaten te houden. In nieuwsberichten las ik dat er dit keer een kat-en-muisspelletje aan vooraf was gegaan. Hezbollah had die middag trots laten weten dat men een drone boven Israël had laten vliegen. Veertig minuten lang! Het ding was ongeschonden teruggekeerd. De drone was ‘Hassan’ gedoopt, naar de charismatische partijleider Hassan Nasrallah. Nu begreep ik de Israëlische vliegtuigen. Ze kwamen een boodschap overbrengen: dat moeten jullie niet opnieuw proberen. Mijn geliefde zou me later vertellen dat ze zich thuis instinctief tegen de dikste muur van de woonkamer had gedrukt. Bij ambassades en bedrijven waren mensen onder bureaus gedoken. Sommigen hadden gehuild. De explosie in de haven, twee jaar terug, lag vers in het geheugen. Buiten viel de avond, en op het dakterras van mijn kantoor leek iedereen meer bezig met het aanstaande weekend dan met het incident van een paar uur eerder. Een jonge Libanees (hij heette Rami) haalde met twinkelende ogen een Arabische luit tevoorschijn, en begon liedjes van Fairouz te tokkelen, de ongekroonde koningin van Libanon. Ik pakte m’n telefoon en gebaarde naar Rami of het oké was als ik een filmpje maakte. Zijn glimlach stelde me gerust. Rami had de lachers op zijn hand. Hij liet stiltes vallen in de liedjes, en vulde die met variaties op het woord ‘Hezbollah’. Er werd geklapt, gezongen, geproost en gejoeld. In mijn hoofd vormde zich de volstrekt voorbarige stelling dat dit de manier was waarop Libanezen de ellende van alledag probeerden te vergeten. Ik leegde mijn glas en verliet het terras om naar huis te gaan. Gehaast kwam Rami achter me aan. ‘Wil je dat filmpje verwijderen?’ Ik keek hem verbouwereerd aan. ‘Echt, je moet het deleten.’ Stilte. Ik liet hem zien hoe ik het van mijn telefoon verwijderde. ‘En nu nog uit je verwijderde bestanden.’ Vrienden zouden me later vertellen dat de naam Rami vooral voorkomt onder sjiieten in het zuiden. Zijn grapjes over Hezbollah konden buiten deze ruimte vervelende gevolgen hebben. Ik deed wat hij vroeg. Het filmpje heb ik niet meer. Het was net alsof het allemaal nooit gebeurd was. Jenne Jan Holtland is Volkskrant-correspondent in het Midden-Oosten, standplaats Beiroet.||https://www.volkskrant.nl/nieuws-achtergrond/we-hoorden-een-daverende-explosie-israelische-vliegtuigen-kwamen-een-boodschap-overbrengen~bf5a003c/
2022-09-13||Opinie: Zorgcowboys aanpakken door vrije artsenkeuze te beperken, blokkeert ook innovatieve zorgondernemers. Broodnodige vernieuwing draaien we de nek om||In het integraal zorgakkoord dat het ministerie van VWS de afgelopen week met de meeste betrokken partijen in de zorg heeft bereikt, lijkt het inmiddels beruchte ‘Artikel 13’ opnieuw op het nippertje voor de poorten van de hel te zijn weggesleept. In dat artikel wordt de zogeheten vrije artsenkeuze geregeld. Steeds weer lijkt het ministerie die vrijheid van de patiënt te willen inperken. Dat is om meerdere redenen een slecht idee. Na jaren in verschillende ziekenhuizen te hebben gewerkt, meende ik dat de gynaecologische zorg op een betere, vrouwvriendelijker en efficiëntere manier kon worden georganiseerd. Een zorgsysteem waarbij we meer tijd zouden nemen voor een eerste intake, met aandacht voor alle gynaecologische klachten in een breder perspectief, zou leiden tot veel minder (peperdure) ingrepen. Toch stuitte mijn voorstel steeds op allerlei bezwaren. Uiteindelijk besloot ik daarom Om deze zorg voor elke vrouw toegankelijk te maken, is een contract met de zorgverzekeraar noodzakelijk. Helaas ving ik bij verschillende zorgverzekeraars bot, toen ik een aanvraag deed voor innovatiegelden; een contract bleef uit. Na het versturen van mijn voorstel kreeg ik voortdurend een opdracht terug: ik moest aantonen dat er behoefte is aan onze andere vorm van zorg. Mijn zelfstandig behandelcentrum begon zonder contracten, elke zorgverzekeraar kon zelf bepalen hoeveel ze van de factuur vergoeden. Na enkele jaren zonder contracten te hebben gewerkt, ging vorig jaar een eerste zorgverzekeraar overstag. Die wilde wel samenwerken om te proberen of ons model zou werken. Na een jaar concludeerde de verzekeraar dat het inderdaad loont om meer tijd uit te trekken voor een goed consult. Het totaal aantal consulten wordt daarmee teruggedrongen, net als het aantal fysieke ingrepen, die voor collega’s in maatschappen (msb) over het algemeen behoorlijk lucratief zijn. Immers, ingrijpen is declareren, praten niet. Vooralsnog blijft het bij die ene zorgverzekeraar. Patiënten bij andere verzekeraars met een naturapolis, waarbij de verzekeraar alleen zorg vergoedt bij gecontracteerde aanbieders, moeten daarom nog steeds een behoorlijk deel van de rekening zelf betalen. Zou de vrije artsenkeuze verdwijnen, dan moeten patiënten de hele rekening zelf ophoesten. Deze nieuwe poging van het ministerie om de vrije artsenkeuze te beperken, gebeurt onder het adagium dat cowboys op die manier kunnen worden geweerd. Maar door de manier waarop we die zorgondernemers bestrijden, ondernemers die misschien inderdaad proberen de lucratieve krentjes uit de pap te halen, zetten we helaas ook innovatieve zorgondernemers de voet dwars. Door de vrije artsenkeuze te beperken of zelfs helemaal af te schaffen, draaien we een deel van de broodnodige vernieuwing in de zorg de nek om. Misschien denken collega’s die als ‘ondernemers’ in een maatschap in een ziekenhuis werken, dat deze discussie over de vrije artsenkeuze hen niet aangaat. Zij zitten toch gebeiteld, met de contracten van de zorgverzekeraars? Dat is nog maar de vraag. Wanneer de vrije artsenkeuze drastisch zou worden beperkt, hebben patiënten geen reëel alternatief meer voor de door de verzekeraars gecontracteerde dokters in het ziekenhuis. Die krijgen daarmee een soort monopolie. En de artsen hebben ook geen alternatief meer. Het is slikken of stikken; werken met een contract van de verzekeraars, of niet meer werken. Voor de msb’s, maar ook voor de ziekenhuizen met specialisten in loondienst, rest er in dat scenario weinig anders dan tekenen bij het kruisje. Het afschaffen van de vrije artsenkeuze legt dus nóg meer macht in handen van de zorgverzekeraars; niet alleen aangaande de financiering van de zorg, maar ook over de medische beslissingen. Het is daarom tijd voor een grondige herziening van de financiering van de zorg - en iedereen is het erover eens dat onze overheid op dat vlak een groeiend probleem heeft.||https://www.volkskrant.nl/columns-opinie/opinie-zorgcowboys-aanpakken-door-vrije-artsenkeuze-te-beperken-blokkeert-ook-innovatieve-zorgondernemers-broodnodige-vernieuwing-draaien-we-de-nek-om~b8997835/
2022-09-13||Eigen inwoners eerst: aan goede bedoelingen ontbreekt het niet||Wie nog betwijfelde dat het vrijemarktdenken op het Binnenhof in rap tempo uit de mode raakt, moet even de nieuwe Huisvestingswet van minister De Jonge lezen. Nota bene namens een kabinet met VVD, D66 en het CDA, decennialang de voornaamste pleitbezorgers van de zich terugtrekkende overheid, komt De Jonge met een ingreep op de woningmarkt die het recht op vrije vestiging beperkt en ook de vrije verhuur en verkoop van huizen aan banden legt. Dat voorstel komt niet uit de lucht vallen. Het recht van de sterkste – in dit geval de dikste portemonnee – schuurt in veel gemeenten al jaren. Op de oververhitte huizenmarkt leggen vooral starters die in hun geboorteomgeving willen blijven wonen het steeds vaker af tegen kopers van buitenaf. Die hebben hun huis in met name de Randstad vaak met een forse overwaarde verkocht en kunnen daardoor flink overbieden. Veel gemeenten willen daarom nieuwe huizen exclusief kunnen gunnen aan jonge kandidaat-kopers. De Jonge komt daaraan tegemoet met zijn plan om voor koophuizen tot 355 duizend euro mogelijk te maken wat voor huurhuizen al kon: ze exclusief bestemmen voor mensen met ‘lokale binding’ met de gemeente. Dat kan zijn omdat ze er al wonen, of omdat ze er een ‘cruciaal beroep’ willen komen uitoefenen in bijvoorbeeld de zorg, het onderwijs of bij de politie. De gemeenten kunnen dat vastleggen in hun huisvestingsverordening. Het is een verstrekkend voorstel. Het voorrangsrecht van de een is immers voor een ander een beperking van de vrijheid van vestiging. Voor de sociale huurwoningen is dat eenvoudig te regelen, maar voor koopwoningen een stuk complexer. Er zijn genoeg stedelingen die al jaren sparen voor een grotere woning met tuin in de periferie en die straks hun kansen zien slinken omdat ze achteraan moeten sluiten in de rij. Verkopers worden mogelijk ook gedupeerd, omdat de groep potentiële kopers slinkt. Dat roept nogal wat praktische vragen op. Hoelang moet een huis te koop staan voordat iedereen weer de kans krijgt om het te kopen? Wie gaat al die vergunningsvoorwaarden controleren, bij al die toch al overbelaste gemeenten? Hoe weert de overheid zich tegen de rechtszaken die onvermijdelijk gaan komen als overheidsinmenging tot aanzienlijke prijsverschillen tussen en binnen gemeenten gaat leiden? Aan goede bedoelingen ontbreekt het De Jonge zeker niet, maar voordat deze wet van kracht wordt, heeft hij nog wel wat uit te leggen.||https://www.volkskrant.nl/columns-opinie/eigen-inwoners-eerst-aan-goede-bedoelingen-ontbreekt-het-niet~ba51682b/
2022-09-13||Europese Commissie wil winst energiereuzen afromen om noodhulp energiecrisis te financieren||Deze voorstellen kondigt voorzitter Ursula von der Leyen van de Europese Commissie woensdag aan in haar jaarlijkse Staat van de Unie, de Europese Troonrede. Direct daarna worden ze gepresenteerd door de Eurocommissarissen Frans Timmermans (Green Deal) en Kadri Simson (Energie). De EU-landen bespreken de wetsvoorstellen eind deze maand met het doel ze onmiddellijk goed te keuren. Regeringen willen massale sociale onrust en faillissementen door de exploderende energierekeningen voorkomen. De ‘solidariteitsbijdrage’ die de gas- en olieproducenten moeten leveren, is gebaseerd op hun winst van afgelopen drie jaar, plus een extra winstmarge van 20 procent. Van alle winst die ze daarbovenop maken, wordt vanaf 1 december 33 procent afgeroomd. De opbrengst van deze heffing wordt geraamd op 20 tot 30 miljard euro. De Commissie acht de heffing gerechtvaardigd omdat bedrijven als Shell en BP profiteren van de gestegen energieprijzen. Datzelfde geldt voor de zonne-, wind-, kern- en watercentrales: hun productiekosten zijn niet gestegen maar ze krijgen een topprijs voor hun energie omdat het steeds duurdere gas de eindprijs van elektriciteit bepaalt. De Commissie stelt voor deze niet-gascentrales maximaal 180 euro per megawattuur te betalen. Afgelopen weken schommelde de elektriciteitsprijs op de markt tussen de 300-400 euro per megawattuur. Het maximeren van de prijs voor elektra van niet-gascentrales scheelt consumenten en bedrijven uiteindelijk tientallen miljarden euro’s. De zonne- en windenergieproducenten ontvangen weliswaar gewoon de hogere marktprijs voor elektra - de Commissie wil dat marktmechanisme voorlopig niet aanpakken - maar alles wat ze meer krijgen dan 180 euro per megawattuur moeten ze inleveren. Dat geld wordt doorgegeven aan burgers en bedrijven. In de ramingen van de Commissie gaat het om een herverdelingsoperatie van 60 (conservatieve raming) tot 117 miljard euro. Net als bij de opbrengst van de solidariteitsbijdrage voor fossiele energiebedrijven, bepalen de lidstaten hoe dit geld wordt verdeeld. Nederland wil een speciaal fonds oprichten om vooral kwetsbare groepen burgers en bedrijven te helpen. Het gaat om tijdelijke noodmaatregelen, benadrukt de Commissie. Het afromen van de winsten en het maximeren van de prijs gelden in principe voor een jaar. Daarna wordt bezien of verlenging van de maatregelen noodzakelijk is. Het noodpakket voorziet ook in een verplichting voor de lidstaten om de vraag naar elektriciteit tijdens de piekuren met 5 procent te verminderen. Daardoor is er minder (duur) gas nodig om de benodigde elektra op te wekken. Verder wordt de lidstaten gevraagd het totale elektraverbruik (inclusief het aandeel tijdens de piekuren) met 10 procent te verlagen. De Commissie komt pas later met een voorstel voor een algemeen prijsplafond voor gas. Een flinke groep vooral zuidelijke lidstaten drong aan op spoed maar de Commissie vreest (net als Nederland en Duitsland) dat zo’n prijsplafond voor gas tot energietekorten in Europa leidt deze winter. Commissaris Simson (Energie) waarschuwde vorige week dat leveranciers van LNG (vloeibaar gas) bij een gemaximeerde EU-prijs kunnen uitwijken naar klanten elders in de wereld. De EU heeft juist nu meer LNG dan ooit nodig om het wegvallen van Russisch gas te compenseren. Eerder werd een prijsplafond voor Russisch gas dat via pijpleidingen naar Europa komt al op de lange baan geschoven. Sommige lidstaten (Hongarije, Slowakije) die zeer afhankelijk zijn van gas uit Rusland, vrezen dat Moskou bij zo’n prijsplafond de gaskraan helemaal dichtdraait. De Russische president Vladimir Poetin dreigt daarmee. De export van Russisch gas naar Europa is sinds de inval van Oekraïne overigens al fors gedaald: kwam voorheen 40 procent van de Europese gasimport uit Rusland, nu is dat circa 9 procent. Volgend jaar zal deze gasstroom naar verwachting vrijwel geheel zijn beëindigd.||https://www.volkskrant.nl/nieuws-achtergrond/europese-commissie-wil-winst-energiereuzen-afromen-om-noodhulp-energiecrisis-te-financieren~b0a9f2d0/
2022-09-13|| Na Rusland wil Duitsland met China zijn hoofd geen tweede keer stoten||Een Europese diplomaat vertrouwde me eens toe wat de tragedie is van de moderne Duitse diplomatie. ‘Alle bondgenoten willen al jaren dat Berlijn strategisch gaat denken en handelen. Maar de enige keer dat Duitsland een strategisch besluit nam, werd iedereen boos.’ Zijn anekdote ging over de Nord Stream-gaspijpleidingen, die direct van Rusland naar Duitsland gaan. Het is een project dat in 2005 begon. Inderdaad een strategisch besluit. En een unilateraal besluit, maar zo noemen we in Europa alleen Amerikaanse besluiten. Nord Stream was een strategische klap voor doorvoerlanden als Polen, maar bovenal Oekraïne. En inderdaad het duurde niet lang of Poetin begon de gaskraan te gebruiken om Oekraïne politiek onder druk te zetten. Schmerzlich! Geen wonder dat er direct bezwaren rezen en uiteindelijk bijna iedereen het een slecht idee vond, inclusief Frankrijk, dat zag dat dit de strategische afhankelijkheid van het autoritaire Rusland vergrootte. Maar niet in Nederland en Oostenrijk. De reden? Wir haben mitgefeiert! Het waren de rijke jaren van feesten en toasten en proosten met Poetin, al werden ook toen in Rusland de kritische journalisten al vergiftigd of met kogels doorboord en buurlanden lastiggevallen of aangevallen. Zoals bekend rustte dit ogen-dicht-beleid op de Duitse Wandel durch Handel-filosofie, waarin handel autoritaire landen langzaam omtovert in variaties op Zwitserland. Dit concept bleef handig, ook toen allang duidelijk was geworden dat het niet strookte met de realiteit, om zonder alternatieve strategische overwegingen de handelsrelaties met China en Rusland uit te bouwen. Nederland deed door de jaren heen exact hetzelfde, waarbij zelfs het departement van ‘Buitenlandse Zaken’ - waar die andere overwegingen een rol zouden hebben moeten spelen - werd gewandeld-für-Handel. Maar hier praten we daar liever niet over. We doen gewoon alsof we er elke dag weer louter in knallen voor de mensen- en vrouwenrechten. Kwestie van nationale cultuur. En nu? De grote herschikking van relaties met Rusland is in volle gang, maar hoe zit het met China? Ook daar regeerde lang de blinde commerciële drift, tot Europeanen door veranderingen in China zelf en door Amerikaanse druk gedwongen werden met andere ogen naar de nieuwe supermacht te kijken. Zo vlakbij, maar wel over de landsgrens, is het denken daarover nu onderdeel geworden van wat de Duitsers de Zeitenwende noemen. Dat telt, want de Duitse export naar China is vier keer zo groot als die van Frankrijk, en zeven keer zo groot als die van Italië en Nederland. Het is net zoals in de relaties met Rusland: zolang Duitsland niet schuift, kan Europa niet schuiven. Een blik op het Duitse debat - waar de vonken nu vanaf vliegen - toont de nadelen van de Nederlandse aanpak van doen alsof je neus bloedt. Immers: om vooruit te komen, moet je je rekenschap geven van je eerdere fouten. Dat doen de Duitsers. De huidige coalitie van sociaal-democraten, groenen en liberalen verschoof al voor de oorlog de bakens waar Merkel decennia aan vasthield. Doel: de strategische afhankelijkheid van ‘systemische rivaal’ China verminderen. Russische agressie geeft dat voornemen de wind in de zeilen. Er wordt gewerkt aan maatregelen gericht op het diversificeren van handelsstromen, vermindering van kwetsbaarheden, en een scherpere aanpak van Chinese handelspraktijken die als oneerlijk worden gezien of als bedreigend voor de nationale veiligheid. Zakenbelangen moeten worden bezien in samenhang met langetermijnrisico’s en -afhankelijkheden. ‘We kregen in werkelijkheid nooit goedkoop gas uit Rusland’, zegt Annalena Baerbock, de Duitse buitenlandminister. ‘We betaalden voor elke kubieke meter gas twee of drie keer zoveel in termen van onze nationale veiligheid.’ Natuurlijk wordt er ook teruggeduwd. De SPD staat, net zoals in discussies over wapenleveranties aan Oekraïne, meer op de rem en waarschuwt voor ‘ontkoppeling’. Het grootste verzet komt echter uit de Duitse auto-industrie, die voor haar winst erg afhankelijk is van de Chinese markt. ‘China isoleren zou naïef en fataal zijn, politiek en economisch’, luidt de waarschuwing. Maar het spel is op de wagen. Het felle debat in Duitsland staat in schril contrast met Nederland. Ons bootje deint mee op de golven van de grotere schepen om ons heen. Kijk daarom naar onze oosterburen. Sommigen concluderen nu al wanhopig dat de Zeitenwende is ‘mislukt’. Maar voor die conclusie is het te vroeg. Het Duitse debat wordt maatgevend voor de vraag of continentaal Europa inzake geopolitiek kan bijleren en bijsturen. Arnout Brouwers is historicus en redacteur van de Volkskrant. Hij schrijft om de week een wisselcolumn met Heleen Mees.||https://www.volkskrant.nl/columns-opinie/na-rusland-wil-duitsland-met-china-zijn-hoofd-geen-tweede-keer-stoten~b1c45abf/
2022-09-13||Wie is de extreem-rechtse politica die kans maakt de eerste vrouwelijke premier van Italië te worden?||Midden in de Romeinse wijk Garbatella prijkt een metershoge muurschildering van Enrico Mancini, een linkse verzetsman die in 1944 werd vermoord bij een gruwelijke fascistische moordpartij in Italië. Bijna tachtig jaar later wil het toeval dat Garbatella juist vaak in een adem genoemd wordt met een extreemrechtse politica. Want hier, tussen de roodbruine art-nouveauappartementencomplexen rond groene hofjes, groeide Giorgia Meloni (45) op. Haar partij Fratelli d’Italia koerst met bijna een kwart van de stemmen af op winst bij de verkiezingen van 25 september. In Bar Foschi, pal onder de muurschildering van Mancini, praten gasten en barpersoneel liever niet over Garbatella’s beroemdste exponent. ‘Wij kennen haar niet en houden ons niet bezig met politiek’, zegt barvrouw Francesca afgemeten. Haar collega Fabio haalt zijn schouders op: ‘Misschien is het goed voor de naamsbekendheid van Garbatella.’ De jarentwintigwijk heeft juist een lange linkse traditie, legt kunstschilder Paolo Sebastiani (61) een eindje verderop uit, terwijl hij een sigaret rookt voor de krantenkiosk. Garbatella werd weliswaar onder het fascisme gebouwd, maar er kwamen ook veel antifascisten te wonen, bijvoorbeeld omdat zij andere delen van Rome moesten verlaten vanwege Mussolini’s herinrichtingswoede. De communistische partij was er sterk. ‘Maar er is ook altijd een ander gezicht geweest’, erkent Sebastiani. In deze buurt sloot Meloni zich als 15-jarige aan bij de jeugdafdeling van de neofascistisch geïnspireerde fusiepartij Movimento Sociale Italia – Destra Nazionale. Nog steeds bevat het embleem van haar partij dezelfde vlam met de driekleur, een symbool dat sterke associaties oproept met het fascisme en Meloni daarom op felle kritiek van linkse partijen komt te staan. Het is slechts een van de vele verbindingen tussen Meloni en het fascistische verleden, waarmee in Italië nooit afgerekend is zoals in het naoorlogse Duitsland. Tijdens de campagne dook een filmpje op van een jonge Meloni, die in 1996 tegenover de Franse tv verklaarde dat Mussolini ‘een goed politicus’ was. ‘Alles wat hij heeft gedaan, deed hij voor Italië. Er zijn de afgelopen vijftig jaar geen politici meer geweest zoals hij.’ Dat sentiment is op veel plekken in Italië nog altijd gemeengoed. Toch zegt de politica er inmiddels, in een drietalige video gericht aan buitenlandse pers, anders over te denken: ‘Italiaans rechts heeft het fascisme al decennia geleden overgedragen aan de geschiedenis, en veroordeelt zonder ambiguïteit het uithollen van de democratie en de schandelijke anti-Joodse wetten.’ De tweeslachtige verhouding van Meloni met het fascisme heeft haar politieke carrière tot nu toe nooit een strobreed in de weg gelegd, en zal dat ook nu niet doen. Al op haar 29ste werd ze verkozen in het parlement, in 2006. Twee jaar later vervulde ze op 31-jarige leeftijd de rol van minister van Jeugd, in de vierde regering van Silvio Berlusconi. In haar biografie Io sono Giorgia, waarvan meer dan 140 duizend exemplaren verkocht werden, beschrijft Meloni haar jeugd in Garbatella. Ze groeide op bij haar alleenstaande moeder, nadat haar vader het gezin al vroeg in de steek had gelaten. ‘De drang om geaccepteerd te worden, vooral in een mannelijke omgeving (...), komt waarschijnlijk door het missen van de liefde van een vader’, analyseert ze zelf. Uitgerekend het zeer rechtse Fratelli d’Italia gaat als enige grote partij de verkiezingen in met een vrouwelijke leider. In Italiaanse kranten leidt het feit al weken tot een verhit debat over de vraag of een premierschap van Meloni goed zou zijn voor de vrouwenzaak. De meeste Italiaanse feministen bestrijden dat ten zeerste, onder meer omdat Meloni tegen abortus is – al belooft ze de bestaande wet niet te willen afschaffen. Maar een twintigtal vrouwenorganisaties ondertekende juist een manifest dat vrouwelijke kiezers, zonder Meloni bij naam te noemen, aanspoort om te stemmen voor ‘een gemeenschappelijke politieke horizon’. De steun komt vooral uit de hoek van zogeheten ‘verschilfeministen’, die sterk de nadruk leggen op het onderscheid tussen de seksen. Ze vinden dat vrouwen juist vanwege die ‘uniek vrouwelijke eigenschappen’ meer hoge posities zouden moeten vervullen. Meloni, die zichzelf geen feminist noemt, draagt regelmatig hetzelfde idee uit. ‘Ik ben ervan overtuigd dat vrouwen onderscheidende kwaliteiten hebben die het verschil kunnen maken’, zei ze onlangs tegen dagblad La Stampa. In haar boek schreef ze: ‘Als we een vrouwelijke premier hadden gehad, zou Italië er nu beter aan toe zijn.’ De discussie over Meloni en de vrouwenzaak is totaal misleidend, vindt Maria Vittoria Tessitore (86) in vrijwilligerscentrum Casetta rossa (‘rood huisje’) in Garbatella. ‘Ze doet niets voor vrouwen.’ Aan de schutting van de tuin hangt een lhbti-vlag, de wc verklaart in grote letters genderneutraal te zijn. Hier geeft de gepensioneerde universitair docente Italiaanse les aan migranten. Tegenover haar zit een vrouw van middelbare leeftijd met een hoofddoek op ijverig in een schriftje te schrijven. Dit is wel de laatste plek in Italië waar aanhangers van Meloni te vinden zijn. ‘Wij maken ons grote zorgen’, zegt Tessitore ernstig. Meloni’s ideeën over migratie zijn, net als die van bondgenoot Matteo Salvini van de rechts-nationalistische Lega, even extreem als onrealistisch. Zo stelt de politica voor om een blokkade op de Middellandse Zee in te stellen, die bootjes uit Noord-Afrika zou moeten tegenhouden. Onlangs deelde ze op sociale media de geluidsopname van een verkrachting op straat in Piacenza, waarvan de dader een asielzoeker was. In de straten van Garbatella, waar graffitiletters om ‘Free Gaza’ roepen naast posters van klimaatbeweging Extinction Rebellion, vindt die campagne weinig weerklank. De aanhang van Fratelli d’Italia bevindt zich eerder in de periferie van de hoofdstad, meent kunstschilder Sebastiani voor de buurtkiosk. Maar ook zonder de steun van haar eigen buurt stoomt Giorgia Meloni gestaag door.||https://www.volkskrant.nl/nieuws-achtergrond/wie-is-de-extreem-rechtse-politica-die-kans-maakt-de-eerste-vrouwelijke-premier-van-italie-te-worden~b8332845/
2022-09-13||In tennis wordt de opslag niet zo heet geretourneerd als hij wordt opgediend||De toeschouwers bij de US Open reageerden steevast opgewonden na een knalharde service, vooral als de cijfers op de snelheidsmeter aan de rand van de baan groot in beeld werden gebracht. Opslagen van 130 à 140 mijl per uur waren de afgelopen twee weken in New York geen uitzondering. Ook de 19-jarige kampioen Carlos Alcaraz, die niet te boek staat als een servicewonder, sloeg de bal geregeld met meer dan 200 kilometer per uur in de richting van zijn tegenstander Casper Ruud. De snelheid van de opslag is een van de meest opwindende getallen in tennis. Maar de cijfers zijn, hoe accuraat ze ook lijken, ook misleidend. De getallen suggereren dat de ontvangende speler een kogel op zich afgevuurd krijgt door de serveerder. In werkelijkheid verliest de bal in de korte tijd die hij onderweg is circa de helft van zijn snelheid. Van de 200 kilometer op de snelheidsmeter is op het moment van terugslaan naar schatting 100 kilometer over. Dat heeft te maken met het punt waarop de snelheid van de bal wordt gemeten door de zogeheten speed gun van computerfabrikant IBM. Dat gebeurt niet halverwege, als de bal het net passeert, of in de buurt van de achterlijn, waar de retourneerder klaar staat. De meting is helemaal aan het begin, als de bal net van het racketblad verlaat en de snelheid het hoogst is. Onderweg naar de overkant wordt de bal afgeremd door de luchtweerstand. Vervolgens verliest hij snelheid bij de stuit tegen de grond. Daarna remt de lucht de bal nog meer af. Een filmpje van The New York Times, uit 2015, toont wat er overblijft van een opslag van 241 kilometer per uur (150 mijl). Bij het net gaat de bal 165, bij de stuit 136 en bij de achterlijn nog slechts 117. In de praktijk staan spelers vaak meters achter de achterlijn als ze retourneren, waardoor de snelheid op het moment van terugslaan nog lager is. Dat gold zeker voor Alcaraz en Ruud in de finale van de US Open. Dat betekent logischerwijs dat de bal vaak langzamer dan 100 kilometer per uur ging. De speedguns van IBM zouden ongetwijfeld ook die laatste snelheid kunnen laten zien. Maar die keuze wordt niet gemaakt. De reden laat zich raden: hoe hoger de snelheid van de opslag, hoe indrukwekkender de prestatie. De serveerder oogst lof vanwege zijn vuurkracht. De retourneerder kan rekenen op bewondering als hij zo’n kogel terugslaat, en op begrip als hij de bal langs ziet zoeven. Een beetje misleiding ter verhoging van het spektakel: een kniesoor die daar schande van spreekt. Bovendien, zelfs de beste retourneerders ter wereld hebben moeite met een balletje van 100 kilometer per uur, mits die goed is geplaatst. Tijd om te reageren is er nauwelijks: minder dan een seconde.||https://www.volkskrant.nl/sport/in-tennis-wordt-de-opslag-niet-zo-heet-geretourneerd-als-hij-wordt-opgediend~b0a47ae5/
2022-09-13||De Volkskeuken: heerlijk tofu snoepen||Er zijn mensen die tofu vies vinden. Dat mag. Ik vind al mijn hele leven boter uitzonderlijk vies. Maar eerlijk is eerlijk, dat ligt niet aan de boter, maar aan mij. Misschien is het dan ook wel zo eerlijk hetzelfde over tofu te zeggen. Tofu ís niet vies, je houdt er gewoon niet van. Persoonlijk vind ik tofu uitzonderlijk lekker. Gewoon een rauw blokje vind ik al heel smakelijk, al hangt dat ook af van het merk. Verse tofu (verkrijgbaar bij de toko) heeft een fijne friszure smaak die bij de lang houdbare tofu uit de Nederlandse supermarkt ontbreekt. En als mijn moeder vroeger tofublokjes stond te frituren, moest ze oppassen dat ik niet alles al op had voor ze die kon verwerken in de roerbak. Puur geluk dus dat Emma de Thouars na haar succesvolle boeken Amazing Asia en Amazing Asia Vega nu een heel boek aan tofu heeft gewijd. En dubbel geluk dat ik mijn liefde voor tofu niet hoefde op te geven toen ik alle dierlijke producten vaarwel zei, want tofu is honderd procent plantaardig. Dat geldt niet voor alle recepten in De Thouars’ Tofu, maar vegetariërs en veganisten komen bovengemiddeld aan hun trekken. Het is wel aan te raden om een paar gerechten te kiezen en dan een bezoek te brengen aan een van de grote toko’s in Nederland om even goed in te slaan. Voor De Thouars’ larb, een lauwwarme salade uit Laos en Thailand, worden ongekookte kleefrijstkorrels geroosterd. Is er geen kleefrijst voorhanden, neem dan gewone witte rijst. De andere ingrediënten zijn bij de gewone supermarkt verkrijgbaar. Deze versie is mild, met een halve rode peper, maar niemand zegt dat je niet wat meer mag gebruiken. 2 eetl. kleefrijst (niet gekookt) 1 kleine sjalot, gepeld 300 g stevige tofu neutrale olie 1 teentje knoflook, fijngehakt ½ rode peper, ontdaan van zaadjes en zaadlijsten, in reepjes sap van 1 limoen 1 eetl. vissaus of lichte sojasaus 1 eetl. lichte basterdsuiker 15 g koriander, fijngehakt 20 blaadjes munt, fijngehakt Verhit een koekenpan op halfhoog vuur en rooster hierin de kleefrijstkorrels goudbruin. Laat iets afkoelen en maal ze in een vijzel of koffiemolen (liefst een die alleen voor specerijen wordt gebruikt). Snijd de sjalot in dunne ringen en leg ze in koud water. Verbrokkel de tofu met uw handen of prak met een vork tot een soort grof gehakt. Verhit een scheut olie in een wok of koekenpan en bak daarin de tofu. Voeg knoflook en rode peper toe en laat even meebakken. Zet het vuur uit en meng limoensap, vis- of sojasaus en suiker tot een dressing. Roer die door de tofu. Roer tot slot koriander, munt, sjalotjes en de helft van het kleefrijstpoeder erdoorheen. Strooi de andere helft eroverheen. Serveer met witte (pandan)rijst en bijvoorbeeld mangosalade of andere groenten.||https://www.volkskrant.nl/beter-leven/de-volkskeuken-heerlijk-tofu-snoepen~b1a2b4bf/
2022-09-13||Inspecties willen crisisaanpak in falende jeugdbescherming||Dit kondigden de twee inspecties dinsdagmiddag aan. Zij zeggen dat, na jaren van waarschuwen, aanspreken en maatregelen opleggen, hun mogelijkheden zijn uitgeput om de noodzakelijke verbeteringen te bewerkstelligen in de jeugdbeschermingsketen. ‘De overheid moet direct in actie komen met een crisisaanpak, nu zij faalt om kwetsbare kinderen te beschermen’, stellen hoofdinspecteurs Angela van der Putten (Inspectie Gezondheidszorg en Jeugd) en Hans Faber (Inspectie Justitie en Veiligheid). De inspecties wijzen erop dat de overheid verplicht is om kinderen in de knel te beschermen, bijvoorbeeld als zij worden mishandeld, misbruikt, verwaarloosd of in hun ontwikkeling worden bedreigd. De kinderrechter legt dan op dat deze kinderen onder toezicht van de jeugdbescherming komen te staan en eventueel uit huis worden geplaatst. Al eind 2019 kwamen de inspecties met het alarmsignaal dat de overheid de kinderen in zulke penibele situaties onvoldoende beschermt. De jeugdbeschermingsorganisaties kampen met personeelstekorten waardoor kinderen soms maanden moeten wachten op een voogd. Ook is er onvoldoende jeugdhulp beschikbaar door gebrek aan mensen of de bureaucratie bij gemeenten. Ook in de jaren erna hebben de inspecties keer op keer op deze tekortkomingen gewezen. Omdat verbeteringen uitblijven, zien zij zich nu genoodzaakt deze opvallende stap te nemen. Zij beëindigen per direct de lopende verscherpte toezichten in Noord-Holland en Brabant, terwijl de doelstellingen nog niet zijn behaald: dat elk kind met een kinderbeschermingsmaatregel tijdig een vaste jeugdbeschermer krijgt en passende hulp. De inspecties stoppen niet helemaal met hun toezicht op de uitvoering van de jeugdbescherming, benadrukken ze. ‘We blijven kijken naar wat de instellingen zelf kunnen verbeteren in hun eigen organisatie’, zeggen ze in een gezamenlijke verklaring. Maar: ‘Als het niet lukt om kinderen te beschermen als gevolg van factoren waar ze geen invloed op hebben, dan zullen wij de instellingen daarop niet meer aanspreken of een maatregel opleggen. Bijvoorbeeld als er geen plekken beschikbaar zijn in de specialistische jeugdzorg, denk daarbij aan de Jeugd GGZ.’ Minister Franc Weerwind (Rechtsbescherming) en staatssecretaris Maarten van Ooijen (jeugdzorg) kondigden enkele maanden geleden in een gezamenlijke Kamerbrief verbeteringen aan. Zo zouden kinderen in de jeugdbescherming met voorrang de benodigde jeugdhulp moeten krijgen. Maar de toezeggingen hebben volgens de inspecties nog niet tot zichtbaar resultaat geleid. De woordvoerder van Weerwind kondigt aan dat de twee verantwoordelijke bewindslieden woensdag een ‘stappenplan’ naar de Kamer sturen met te nemen maatregelen. Donderdag is er een spoeddebat over de jeugdbescherming, naar aanleiding van het vernietigende rapport vorige week van onderzoeksinstituut WODC van het ministerie van Justitie en Veiligheid. In dat rapport stelden de onderzoekers de legitimiteit van het overheidsingrijpen in gezinnen ter discussie vanwege het falende jeugdbeschermingsstelsel. De problemen in de jeugdzorg en de jeugdbescherming zijn volgens hen zo groot dat het de vraag is of de overheid nog wel het recht heeft om in te grijpen in een gezin, met bijvoorbeeld uithuisplaatsing van een kind. ‘Minister Weerwind ziet het als zijn missie om de situatie snel te verbeteren’, zegt zijn woordvoerder.||https://www.volkskrant.nl/nieuws-achtergrond/inspecties-willen-crisisaanpak-in-falende-jeugdbescherming~b38e377a/
2022-09-13||Opinie: Met maatschappelijke dienstplicht herleven feodale tijden||In de strijd tegen personeelstekort pleit Dick Zandee voor een verplichte maatschappelijke dienstplicht. Tijdens deze dienstplicht ‘werken jongeren naar eigen keuze een jaar in de krijgsmacht, de gezondheidszorg, het onderwijs, of elders’. Jongeren kiezen nu massaal voor ‘elders’. Het gebrek aan personeel oplossen via feodale dwang lijkt me moreel verwerpelijk en ook op allerlei praktische bezwaren te stuiten: hoe waardevol is een snel wisselende groep ongemotiveerde dienstplichtigen? Ik heb die liever niet aan mijn bed of bij mijn kinderen voor de klas. Beter lijkt het me om werken in deze sectoren weer zo aantrekkelijk te maken dat jongeren er zelf voor kiezen. Een mogelijkheid daarbij is om een programma op te tuigen waarbij jongeren die in bepaalde sectoren of functies gaan werken, bovenop hun salaris ook deel van hun studieschuld kwijtgescholden krijgen. Philip Groeneveld, Alphen aan den Rijn Goed werkgeverschap; kijk naar Schiphol hoe het niet moet. Kernactiviteiten zijn ‘ge-outsourced’ en worden ingekocht bij dubieuze leveranciers van arbeidskrachten. Die leveranciers hebben geen binding met Schiphol, maar vragen ondertussen wel een royale bemiddelingsvergoeding, terwijl zij hun arbeidskrachten naar de bodem van het loongebouw brengen, in concurrentiestrijd gewikkeld als ze zijn. De werknemers hebben evenmin een diepe binding met Schiphol. Toen het de afgelopen maanden spaak liep, zijn zij tijdelijk tevreden gesteld met een financiële bonus. Maar nu de bonus weer weg is, komt de malus van deze fragiele relatie weer aan het licht. Terug bij af. Gaat het lampje al branden bij de leiding van Schiphol? Zou u niet gewoon een goed werkgever moeten worden? Degelijk, met bestendige arbeidsrelaties. Lei Bodelier, Zandvoort Afgelopen week hoorde ik iemand zeggen dat het bij jongeren vooral gaat om de ‘dikke doekoes’. Ik vond dat nogal generaliserend. Tot ik in de krant van maandag dit zinnetje las over de pensioenhervorming: ‘Omdat de pensioenpremie die werkenden hun pensioenfonds betalen op hun eigen rekening komt, vervalt de indirecte subsidiëring van ouderen door jongeren zoals die nu bestaat.’ De solidariteit, waarop het pensioenstelsel is gestoeld, wordt dus definitief verlaten. Jammer, want uiteindelijk zullen de dikke doekoes niet bij de jongeren terechtkomen, zoals de politiek ons wil doen geloven. Maar dat blijkt pas over tientallen jaren en dan zijn de jongeren, die nu vinden dat wij op hun zak teren, vet de klos. Hans Kuypers, Arnhem Minister Yesilgöz gaf in de HJ Schoo-lezing het wokisme de volle laag, en terecht. Deze beweging wekt de indruk dat ‘inclusiviteit’ de sociale norm zo ver optrekt dat straks iedereen ‘zichzelf kan zijn’ en er feitelijk geen norm meer is. Dit idee kan de realiteit niet verdragen en kan dus alleen bestaan bij dwang en uitsluiting van hen die hier op wijzen. Elke sociale norm doet naast inclusie ook aan uitsluiting en wokisme is daarin niet anders. Een goeie sociale norm past zich aan door sociale onderhandeling. Vrijheid van meningsuiting en waarheidsvinding zijn hierbij cruciaal. Laat dit precies waarden zijn die bij het wokisme in slechte handen zijn. Hans Kellerhuis, Utrecht Minister Yesilgöz hekelt in haar lezing alle mensen die ‘onder het mom van’ inclusiviteit alles veroordelen wat hen niet aanstaat. Ik begrijp daaruit dat ze het irritant had gevonden dat Anton de Kom zeurde dat zwarte mensen niet dezelfde rechten hadden als witte mensen. Inderdaad, irritant voor wie een bevoorrecht leven heeft. Maar het is wat we ‘vooruitgang’ noemen. Corien Neleman, Breda Paulien Cornelisse ergert zich aan de Jumbo-kassa die haar bedankt voor het winkelen (Voorpagina, 13/9). Ik zeg juist altijd vrolijk ‘alsjeblieft’ terug. Barbara Rademaker, Driebergen Hierbij een voorstel om overheidsuitgaven in de media in perspectief te plaatsen, want nu is het vaak te abstract. Plaats bij uitgave van een land wat die uitgave per inwoner betekent. Voorbeeld: Als de Amerikaanse overheid 1 miljard uitgeeft is dat 3 dollar per inwoner. Als Nederland 1 miljard uitgeeft is dat ruim 57 euro. Guus van Bronswijk, Haarlem Steeds vaker lees ik dat mensen wel hun mening aan de krant willen geven, maar dan zonder naam, of hooguit met voornaam. Nou, mijn voor- en achternaam mogen gewoon in krant. Bert Groen, Tilburg Wilt u reageren op een brief of een artikel? Stuur dan een brief (maximaal 200 woorden) naar brieven@volkskrant.nl||https://www.volkskrant.nl/columns-opinie/opinie-met-maatschappelijke-dienstplicht-herleven-feodale-tijden~bece8833/
2022-09-13||Uit de feestwinkel? Zeker niet. Wie een Oktoberfest bezoekt, pakt tegenwoordig ook lederhose en dirndl serieus aan||Een bof eigenlijk dat de Brabantse ondernemers Jan en Ira Huberts zo’n Duits klinkende achternaam hebben. Tien jaar geleden begonnen de echtelieden met de verkoop van lederhosen vanuit hun woning in Helmond. Met het tweede lustrum op zak is hun groothandel, ‘Haus Huberts’, uitgegroeid tot een serieuze speler. Vanuit een immens expeditiecentrum worden de Trachten verstuurd tot in Zuid-Afrika en IJsland. Trachten, voor wie het zich afvraagt, is de officiële naam voor dirndls, lederhosen, jagershoedjes, kuitwarmers en alle andere zaken die horen bij de traditionele Alpenklederdracht. Attributen die in Beieren als warme pretzels over de toonbank gaan als het Oktoberfest voor de deur staat. Dat feest is een meerdaagse kermis met reusachtige partytenten en biertuinen waarin folkloristisch geklede feestgangers drinken, eten en muziek maken. Het Oktoberfest vindt zijn oorsprong in München, waarover zo meer, maar heeft de laatste decennia stevig voet aan de grond gekregen in Nederland. Er zijn edities in Sittard, Aarle-Rixtel, Someren, Amsterdam, Emmen, Zwolle, Didam, Groningen, Barneveld, Alkmaar, Nijmegen – enfin, noem een gemeente en ze heeft een oktoberfeest. Ook in België heeft de oktoberkoorts flink vlam gevat en gaat het volgende maand los in onder meer Antwerpen, Wieze en Oudsbergen. Tel daar Tiroler themafeesten en traditionele Beierse huwelijken bij op en het wordt helder dat Haus Huberts het hele jaar door bestellingen krijgt, met een piek tussen juli en oktober. Niet dat er tien jaar geleden nog geen oktoberfeestkleding te krijgen was in Nederland, maar het dirndl- en lederhosensegment zat nog in de carnavalshoek. Er waren stijve lederhosen uit Pakistan en polyester dirndls met minirokjes en belabberde ritsen. ‘Dat deden de carnavalisten er bij’, zegt Jan Huberts, ‘naast het handelen in boevenpakken en zorrocapes.’ Dat het zo bar slecht gesteld was met de kwaliteit wisten de Hubertsen omdat Ira begin van deze eeuw werkte in de carnavalsbranche, als hoofd export feestartikelen, waar ze zich soms schaamde als ze zag wat er verhandeld werd. En toen dacht ze: dat kan veel beter. Jan, die jarenlange ervaring had opgedaan in de internationale groothandel in werkplaatsmachines van zijn vader, zag het ook zitten. Een niche was het, absoluut, maar als ze het op hun manier zouden doen, kon het best potentie hebben. Ze gingen op onderzoek uit in Duitsland, lieten hun eerste lederhose maken en perfectioneerden het model gaandeweg. Uiteindelijk kwamen ze terecht in India, waar ze broeken lieten maken van soepel geiten- en runderleer, in reliëf geborduurd en voorzien van versierde H-träger. Daarna volgde een zoektocht naar betrouwbare fabrikanten met goede jacquardstoffen, satijn en katoen, en kwamen er ook dirndls (met degelijke YKK-ritsen) en de bijbehorende bloezen en schorten in het assortiment. Ontwerpers hebben de Hubertsen niet in dienst, ze bedenken alles zelf. Samen kiezen ze de kleuren en de stoffen. Ira bedenkt welke kantjes, borduursels, kristallen en strikken erop moeten, en hoe de hals wordt afgezet, bijvoorbeeld met bewerkelijke Froshmaul-ruches. Inmiddels is het assortiment aangevuld met sokken, vesten, tasjes, borstopduwers (‘Das Dekolleté wird verführerisch aufgehoben und zur Geltung gebracht’, ‘het decolleté wordt verleidelijk gelift en geaccentueerd’, meldt de catalogus), sokken, schoenen en sieraden. De prijs van een instapdirndl – ze zijn er in de maten 34 t/m 60 – is 40 euro, de goedkoopste lederhose – maat 44 t/m 68 – kost 80 euro. Het gaat Ira en Jan zo voor de wind dat ze voorzichtig zijn met wat ze prijsgeven. Ze willen niet op de foto voor de krant, houden geheim met welk distributiecentrum ze werken, verzwijgen waar ze hun kleding precies laten maken (‘overal tussen hier en China’), en noemen geen omzetcijfers. Want de concurrentie leest mee, en de concurrentie is nieuwsgierig. In Nederland zijn het de carnavalisten, zoals Jan ze noemt, en in Duitsland gerenommeerde firma’s als MarJo Leder & Tracht uit Obernzell, Krüger Dirndl uit Wernau en Stockerpoint uit Ottering. ‘Schrijf maar op,’ zegt Jan na enig aandringen, ‘dat we vele tienduizenden dirndls en lederhosen per jaar verkopen. De concurrentie zal zich het apelazerus verschieten.’ Rijst de vraag waarom en hoe het dragen van traditionele alpenkleding zo’n vlucht heeft kunnen nemen, tot ver buiten de Alpenregio. Bij de allereerste editie van het Oktoberfest, dat in 1810 werd opgetuigd als volksfeest-met-paardenrace ter ere van het huwelijk van kroonprins Lodewijk van Beieren en Theresia van Saksen-Hildburghausen, was er al een kostuumparade met feestgangers in traditionele klederdracht. Die parade werd later georganiseerd en gefinancierd door de gebroeders Julius en Moritz Wallach, die zich in 1890 in München vestigden en er een handel begonnen in kleurrijke handgemaakte dirndls. Toen in 1930 de kluchtige operette Im weißen Rössl in première ging, over een opper-Oostenrijkse pensionhoudster en haar verliefde hoofdkelner, leverden de gebroeders Wallach opnieuw de kostuums. De operette was een doorslaand succes en werd opgevoerd tot in Londen en Parijs, waar ook de dirndls populair werden. Dat het dragen van Trachten in de jaren daarna door de nazi’s als teken van vaderlandsliefde werd gepromoot en de Joodse Wallachs het land uit vluchtten, deed het welvaren van de dirndlbusiness dan weer geen goed. Zelfs niet nadat het kledingstuk ‘ontkatholiekt’ werd: de rokken werden korter, de taille strakker en het decolleté dieper. Na de oorlog schaamden veel Duitsers zich voor het dragen ervan, een sentiment dat zoetjesaan veranderde toen de kaskrakers Sissi (1955) en The Sound of Music (1965) de alpenidylle in ere herstelden. Toen de hostessen van de Olympische spelen van 1972 in München hemelsblauwe dirndls droegen was de dracht weer helemaal salonfähig. Toch duurde het nog tot begin jaren tien (toen de Huberts op fingerspitzengefühl hun business begonnen), en dan nog specifieker het jaar 2013, eer er sprake was van een ware dirndlrenaissance – óók en vooral onder jongeren. Dr. Simone Egger van het Institut für Kulturanalyse van de Alpen-Adria-Universiteit in Klagenfurt legde in september van dat jaar in The New York Times uit dat de belangstelling van jongeren voor de historische dracht kon worden gezien als een manier van een nieuwe generatie om zich te wapenen tegen de globalisering en te koesteren wat bekend, dichtbij en Duits is. In de Frankfurter Allgemeine van een maand later trok modejournalist dr. Alfons Kaiser een parallel tussen dirndls en de pakken van Angela Merkel: ‘Omdat stabiliteit en gelijkheid leiden tot een gevoel van veiligheid in volatiele tijden. Een uniform, maar in een verscheidenheid aan uitvoeringen die overeenkomt met de Liberalitas Bavariae.’ Een andere aanjager van de populariteit van de Trachten: de in 2008 gedebuteerde Oostenrijkse volkszanger Andreas Gabalier. Deze ‘Elvis van de Alpen’ is een soort eenpersoons-Nick & Simon met het timbre van Bryan Adams. Gekleed in lederhose, kuitwarmers en rood-wit geblokte overhemden krijgt hij tot in München zalen en stadions vol jonge fans in klederdracht plat. Zijn oeuvre bevat ironisch-seksistische liedjes over, bijvoorbeeld, het netjes strijken van je dirndl. In 2013 werd ook de Oostenrijkse kaskraker Im weißen Rössl voor de zoveelste keer verfilmd, zij het in een opgehipte versie, met ober Sigismund als een soort hitsige Tom Jones. Het enige wat onveranderd was: de dames droegen dirndls. De dirndls zelf veranderen wél wat. Gedurende de jaren 2010 werden de dirndls van steeds betere kwaliteit gemaakt. En met een modieuzere inslag: Karl Lagerfeld kwam met zwartgrijze punkdirndls op de proppen en ook in modebladen doken hippe dirndls op. In 2019 berichtte Vogue Deutschland over het nieuwe merk Noh Nee dat dirndls maakt van Afrikaanse batikstoffen en ze toont op modellen van kleur – een unicum in de verder roomwitte wereld van de Trachten. De laatste trends? Volgens modejournalist Sabine Spieler van de Frankfurter Allgemeine zijn het enerzijds de simpele dirndls in beigetinten, uitgevoerd in natuurlijke materialen die hip zijn, en zijn tegelijkertijd outfits met bloezen, jurken en schorten in één en dezelfde vrolijke kleur in opmars. Trends die overigens nog niet zijn doorgesijpeld tot de tekentafel van Haus Huberts en andere grootleveranciers. Spieler woont al jaren in München en is er regelmatig te gast op de Theresiawiese, de naar prinses Theresia genoemde weide (nu een evenemententerrein) waar de biertenten staan. Via Facetime legt ze uit hoe groot het Oktoberfest is en dat er volkse tenten zijn, traditionele en chique. Het is de plek waar bedrijven zaken doen door relaties uit te nodigen aan de tafels die ze gereserveerd hebben. ‘Er komen mensen vanuit de hele wereld. De firma Lodenfrey, een modezaak met een speciale Trachtenafdeling, heeft zelfs een shuttleservice van de luchthaven naar hun zaak. Zo kunnen hele gezinnen die vanuit bijvoorbeeld Dubai worden ingevlogen eerst naar Lodenfrey om in Trachten te worden gestoken, en dan door naar de Wiese.’ Voor de mensen met een kleinere beurs zijn er overal in de stad pop-upwinkels met goedkope dirndls en, zoals de Duitsers het noemen: Billiglederhosen aus Pakistan. Ketens als Lidl, H&M en Bonprix verkopen hun confectiedirndls online. Zelf heeft Spieler vier dindls. ‘Het zijn vintage exemplaren, modellen die de mensen op het Beierse platteland op zondagen nog steeds dragen. Ik vind het oprecht mooie kleding, en het fijne is: een dirndl flatteert iedere vrouw, ongeacht leeftijd of postuur. Toen mijn vader in de jaren tachtig Oktoberfest vierde droeg hij jeans en een blazer, je zag er niemand in klederdracht. Maar dat is compleet veranderd, er is de laatste jaren sprake van een heuse Trachtenboom. Met één outfit ben je er niet, als je vier uitnodigingen krijgt, kun je niet vier keer dezelfde dirndl dragen. Sommige vrouwen besteden er duizenden euro’s aan, want de dirndl kan ook dienen als statussymbool.’ Wie garen spint bij de grote vraag naar luxe oktoberkleding is Lola Paltinger. Onder haar eigen naam verkoopt ze al 21 jaar eclectische dirndls van luxe stoffen die ze in Duitsland op maat laat maken, wat ook af te lezen is aan de prijs. Haar duurste modellen kosten meer dan drieduizend euro en prijken in bladen als Elle en Harper’s Bazaar. Onder de vrouwen die ze aankleedt zijn, naast een stoet aan Duitse coryfeeën, ook internationale sterren als Paris Hilton, Katy Perry en de gezusters Kardashian. Paltinger, afkomstig uit een dorpje nabij Frankfurt, studeerde mode in München en liet zich voor haar eindexamencollectie in 1999 inspireren door het borduurwerk en de patronen van de traditionele Trachten. Het bleek een gouden greep, haar glamoureuze couturedirndls vielen zo in de smaak dat ze ze bleef maken. ‘Ze worden door Trachtenfans tot in Oostenrijk en de Italiaanse Alpen besteld’, zegt Paltinger aan de telefoon. ‘Maar het modieuze en luxe aspect maakt ze ook aantrekkelijk voor mensen die de traditie niet kennen. Ik heb een heel loyale klantenkring, sommige vrouwen kopen elk jaar wel twee of drie dirndls.’ Haar bijzonderste coutureklant is Miss Piggy, die in 2014 naar Duitsland kwam voor de promotie van de Muppetfilm Most Wanted. Tijdens de persconferentie droeg Kermit lederhosen en Piggy een op maat gemaakte dirndl, van Paltinger. Wat is de laatste mode in dirndls volgens haar? ‘Mensen hebben echt zin om weer te feesten: ze willen uitpakken, dus is er vraag naar vrolijke, uitgesproken modekleuren als roze, geel en groen.’ Voor die andere grote trend, van de soberder dirndls, kan de klant dus beter elders aankloppen. Bijvoorbeeld bij Gottseidank, het merk van ontwerper Jörg Hittenkofer, dat mannen en vrouwen bedient met klassieke trachten en vrijetijdskleding die daarvan is afgeleid. Anders dan Paltinger gaat Hittenkofer juist terug naar de oorsprong en essentie van de klederdracht, waarbij sterk de nadruk wordt gelegd op lokale productie, eenvoud, handwerk, duurzaamheid en comfort. Alles even smaak- en stijlvol, maar ook daar hangt een prijskaartje aan. Hittenkofers hertenlederen lederhosen gaan over de duizend euro heen, dirndls kosten meer dan de helft. Bij Haus Huberts in Helmond hoeft het allemaal niet zo duur en exclusief, en buiten München is ook de vraag naar hip-sobere dirndls verwaarloosbaar. Het eenvoudigste model dat ze nu al een poosje op voorraad hebben is de hooggesloten mosgroene H2990. Die verkoopt matig, want klanten dragen toch liever zwart en rood. Zijn ze bij Haus Huberts dan niet bang dat een markt die de mode amper volgt snel verzadigd raakt? ‘Welnee’, zegt Ira, ‘als een vrouw één dirndl heeft wil ze er meer.’ En wat de mannen betreft, zegt Jan: ‘De toegewijde oktoberfeestvierder heeft om de paar jaar een grotere lederhose nodig, dus het treft dat wij tot maat 68 gaan. Ik adviseer ook altijd: neem het overhemd maar lekker ruim, dan kan er altijd nog een pilsje bij.’||https://www.volkskrant.nl/cultuur-media/uit-de-feestwinkel-zeker-niet-wie-een-oktoberfest-bezoekt-pakt-tegenwoordig-ook-lederhose-en-dirndl-serieus-aan~b612d1fd/
2022-09-13||Frans Bromet duikt met De Burgerwacht in kleinkneuterig Holland – en geeft zich gewonnen||Tegenlicht zette de boel maandagavond lekker dik aan met opzwepende muziek, spannende beelden van anonieme Brabantse gebouwen en mensen die zich in witte pakken hesen. Het bleek een opwarmertje voor een onderzoek naar ‘het geheim van ASML’, een bedrijf met ‘meer invloed op ons leven dan welk ander Nederlands bedrijf ook’. Het Veldhovense bedrijf maakt machines om microchips mee te maken. Dat zoiets kleins zó groot kan worden, blijkt wel uit het feit dat er een hevige geopolitieke strijd gaande is om die chips. Maar hoe kan een relatief obscuur bedrijf uit Veldhoven ineens een grote speler worden op het geopolitieke toneel? Om die vraag te beantwoorden, kreeg het Tegenlicht-team bij hoge uitzondering een kijkje achter de schermen van het miljardenbedrijf. En hoewel chipmachines misschien niet heel sexy klinken, leverde de aflevering een fascinerend inkijkje op. Want hoewel alles groots is aan ASML, werd vooral de nuchterheid gevierd. CEO Peter Wennink werd bijvoorbeeld geïntroduceerd als een onzeker, stotterend jongetje uit Huizen dat vroeger toevallig goed kon rekenen. Enkele decennia later staat hij als topman tussen presidenten op het wereldtoneel. Zo waren er meerdere mooie contrasten binnen de aflevering, die vooral inzicht gaf in de identiteit van het bedrijf. ASML bleek een opvallende smeltkroes, met in totaal 125 nationaliteiten op de werkvloer, die allemaal ‘de taal van de technologie’ spreken. Zo bezien kon het geheim van ASML vooral worden samengevat in de optelsom van talenten, die al die slimme machines ‘een ziel’ geven. Na al die Brabantse werelddominantie kon het contrast haast niet groter met de Zuid-Hollandse buurtwacht in De Burgerwacht van Frans Bromet. De documentairemaker schoot weer eens vol in de roos met zijn portret van kleinkneuterig Holland in al zijn goedbedoelde bemoeizucht. Bromet trok naar het dorpje Rhoon-Noord, waar bezorgde burgers zelf een Burgerwacht hebben opgericht. Dat was nodig, omdat alle hulpdiensten verder waren wegbezuinigd, tot de hondenpoepzuiger aan toe. Initiatiefnemer van de buurtwacht is Hans, een grote lobbes die zichzelf ziet als een tweede vader van de jeugd. ‘Zijn’ buurtpreventie heeft succes op meerdere fronten: De buurtwacht hielp minstens 45 huishoudens uit de brand, en droeg – naar eigen zeggen – succesvol bij aan het terugdringen van het aantal inbraken. Het aantal inbraken kon inmiddels zelfs niet meer lager, ‘omdat je dan sowieso een stijging krijgt’. Dit was buurtwachtpraat op hoog niveau. Maar de grootste bijdrage van de buurtwacht bleek uiteindelijk vooral de versterking van de sociale cohesie. Voor veel vrijwilligers is de buurtwacht een plek om samen te komen en mensen te ontmoeten. Bromet vroeg zich geregeld – terecht – af of de buurtpreventie niet iets te ver doorsloeg in bemoeizucht, maar moest zich uiteindelijk gewonnen geven: dit bleken toch vooral heel goeiige mensen die gewoon iets goeds willen doen voor hun buurt, omdat niemand anders er een zier om geeft. Je gunde ze direct een nieuwe hondenpoepzuiger.||https://www.volkskrant.nl/columns-opinie/frans-bromet-duikt-met-de-burgerwacht-in-kleinkneuterig-holland-en-geeft-zich-gewonnen~b635345e/
2022-09-13||Huis te koop of te huur? Voortaan moet u eerst checken wie voorrang heeft om erin te wonen||Dat staat in een wetsvoorstel dat minister Hugo de Jonge van Volkshuisvesting dinsdag naar de Tweede Kamer heeft gestuurd. Het kabinet wil dat gemeenten de helft van alle beschikbare huur- en koopwoningen kunnen toewijzen aan inwoners van de eigen gemeente. Ook mensen met een cruciaal beroep, zoals leraren, verpleegkundigen en politieagenten mogen voorrang krijgen. De minister komt met de aanpassing van de Huisvestingswet tegemoet aan een wens van veel gemeenten om meer invloed te kunnen uitoefenen op de woonruimteverdeling binnen hun gemeentegrenzen. Vooral starters met een laag of middeninkomen kunnen moeilijk een woning vinden in hun eigen woonplaats, omdat ze bij een biedingsprocedure vaak worden overboden door rijkere huizenzoekers uit andere gemeenten. Ook senioren kunnen om die reden vaak lastig verhuizen naar een kleinere woning binnen hun eigen woonplaats. Daarnaast merken gemeenten dat het soms problematisch is om leraren of andere mensen met een cruciaal beroep over te halen om in hun gemeente te komen werken, omdat ze simpelweg geen betaalbare woning in de buurt kunnen vinden. De Jonge vindt het belangrijk voor de leefbaarheid van veel gemeenten dat er voldoende woningen beschikbaar zijn voor deze geselecteerde groepen. Wat hem betreft gaan de nieuwe regels al in de eerste helft van 2023 in. Voor die tijd moet zowel de Tweede als de Eerste Kamer er nog mee instemmen. Als de Huisvestingswet wordt aangenomen, heeft die niet alleen verstrekkende gevolgen voor woningzoekenden, maar ook voor woningaanbieders. De gemeente kan voortaan via de huisvestingsverordening vergunningen uitdelen aan geselecteerde groepen die voorrang krijgen bij het kopen of huren van een woning. Iedereen die een huis te koop of te huur wil aanbieden moet dan ook eerst bij de gemeente controleren of iemand voorrang heeft om erin te wonen. Een koophuis kan de gemeente volgens het voorstel toewijzen aan een lokale inwoner of iemand met een cruciaal beroep als de woning niet meer kost dan 355.000 euro (de zogeheten Nationale Hypotheek Garantie-grens). Dit geldt niet alleen voor nieuwbouw, maar ook voor bestaande woningen. De regering verwacht niet dat veel verkopers hun huis dan maar voor een prijs net boven de NHG-grens te koop zetten, omdat veel kopers juist graag de NHG-garantie willen hebben. Bij huurwoningen geldt geen prijsgrens voordat de gemeente kan ingrijpen, bevestigt een woordvoerder van minister De Jonge. Volgens de nieuwe wet zou de gemeente Amsterdam of Utrecht bijvoorbeeld kunnen beslissen dat een dure huurwoning van 1.500 euro voortaan niet meer verhuurd mag worden aan een expat die hier werkt, maar alleen verhuurd mag worden aan bestaande inwoners of aan iemand met een huisvestingsvergunning. Voor bovenstaande geldt dus de 50-procentregeling. Op dit moment mag de gemeente 25 procent van de huurwoningen toewijzen aan eigen inwoners. Met de nieuwe wet wordt dat de helft van alle huur- én koopwoningen. Gemeenten mogen zelf een verdeling maken tussen voorrangsvergunningen voor eigen inwoners en mensen met een cruciaal beroep. Het kabinet realiseert zich dat de nieuwe wet ten koste gaat van het recht op vrije vestiging en vrije verkoop. Maar dit acht ‘de regering gerechtvaardigd’, aldus de toelichting op het wetsvoorstel. Met de nieuwe regels kunnen gemeenten zorgen voor een ‘rechtvaardige en evenwichtige verdeling van de schaarse woningvoorraad, zodat de juiste woningzoekenden in de juiste woningen terechtkomen’. Vooralsnog lijkt er onder coalitiepartijen in de Tweede Kamer steun te zijn voor de nieuwe Huisvestingswet, al houden VVD en D66 nog wel een slag om de arm. Ook oppositiepartijen PvdA en GroenLinks zijn positief over het voorstel, wat van belang is voor steun in de Eerste Kamer.||https://www.volkskrant.nl/nieuws-achtergrond/huis-te-koop-of-te-huur-voortaan-moet-u-eerst-checken-wie-voorrang-heeft-om-erin-te-wonen~b90ba134/
2022-09-13||Opinie: Voorkom dat Bolsonaro, net als Trump, het verkiezingsproces vertroebelt||Brazilië vierde op 7 september de 200ste verjaardag van zijn onafhankelijkheid. Dit tweehonderdjarige bestaan is voortdurend gekenmerkt door een schommeling tussen democratie en dictatuur. De afgelopen vier jaar heeft het land ontdekt dat dictatuur niet de enige manier is om een democratie te verkwanselen. De ouderwetse staatsgreep, die in de vorige eeuw zo gebruikelijk was in Latijns-Amerika en waarbij het hardvochtige leger een burgerpresident ten val bracht, het parlement ontbond én de pers censureerde, is vervangen door een hedendaags hybride regime, waarbij een autoritaire leider via een democratische stemming aan de macht komt en vervolgens het systeem ondermijnt dat hem zelf heeft gekozen. De huidige president van Brazilië, Jair Bolsonaro, is een exponent van deze nieuwe school. De voormalige legerparachutist, verklaard aanhanger van de staatsgreep van 1964 en de militaire dictatuur die tot 1985 duurde, slaagde erin om in oktober 2018 tot president van Brazilië te worden gekozen. Dit gebeurde in een atypisch verkiezingsproces waarbij zowel de waarnemend president, Michel Temer, als de leider van de belangrijkste politieke oppositie, Luiz Inácio Lula da Silva, zich niet kandidaat mochten stellen. Bolsonaro kreeg dat jaar bijna 58 miljoen stemmen, ongeveer 55 procent van het electoraat. Nu, na vier jaar in functie, probeert hij te worden herkozen. Volgens de peilingen ligt Bolsonaro momenteel 15 procentpunten achter op Lula da Silva, die Brazilië van 2003 tot 2011 regeerde, en die, hoewel hij in 2018 tot 12 jaar gevangenisstraf werd veroordeeld wegens corruptie, nu na een onverwachte wending weer verkiesbaar is. Dit volgt op een beslissing van het Braziliaanse Hooggerechtshof in 2021: in het proces van de voormalige president zou geen sprake zijn geweest van onpartijdigheid, noch van een eerlijke rechtsgang. Ook Het VN-mensenrechtencomité oordeelde dat de politieke rechten van Lula da Silva tijdens het proces waren geschonden. Bolsonaro en Lula da Silva zullen op 2 oktober tegenover elkaar staan in de stembusgang. In Brazilië is stemmen verplicht. De presidentsverkiezingen vinden plaats in twee rondes, maar als een van de kandidaten meer dan de helft van de geldige stemmen behaalt – dat wil zeggen, blanco en ongeldige stemmen niet meegerekend – wordt een winnaar al na de eerste ronde uitgeroepen. Lula staat volgens de peilingen op 47 procent van de stemmen, Bolsonaro op 32 procent. Zonder de 6 procent blanco en ongeldige stemmen zou de Lula da Silva uitkomen op 51 procent, wat voldoende zou zijn om een tweede ronde overbodig te maken. Maar voor Bolsonaro maakt dat allemaal niets uit. De Braziliaanse president brengt opiniepeilingen en de pers in diskrediet. Hij is een agressieve campagne begonnen tegen het electoraal hof, dat hij beschuldigt van het dwarsbomen van zijn campagne. Bolsonaro valt de leden van het Braziliaanse Hooggerechtshof aan in opruiende toespraken en meent dat het elektronische stemsysteem in Brazilië frauduleus is. Net als zijn bondgenoot Donald Trump ontkent Bolsonaro feiten. Hij reageert woest als de realiteit hem niet bevalt. In zijn toespraken vertelt Bolsonaro dat hij voor zijn eigen toekomst maar drie mogelijke scenario’s ziet: gearresteerd worden, gedood worden of de verkiezingen winnen. De gevangenis sluit hij uit. Een verkiezingsoverwinning is, volgens alle peilingen, onwaarschijnlijk. Wat rest is de dood, die Bolsonaro omarmt als een dramatisch onderdeel van zijn ‘mythe’. In de campagne van 2018 werd hij in de maag gestoken door een geestelijk gestoorde eenling. Maar voor politieke doeleinden houdt Bolsonaro vol dat de dader deel uitmaakte van een vermeend complot van zijn tegenstanders, ook al is daar geen enkel bewijs hiervoor. Bolsonaro predikt niet openlijk de terugkeer van de dictatuur. Hij specialiseert zich veeleer in het perverteren van de taal van het politieke discours om zo democratische instellingen te ondermijnen, zogenaamd om de democratie te verdedigen; hij valt de pers en journalisten aan onder het mom van het verdedigen van de vrijheid van meningsuiting; hij vernietigt het Amazonegebied en inheemse volkeren, zogenaamd om het nationale belang te bevorderen. Het script dat de Braziliaanse president volgt is niet origineel, noch ontstaan in Brazilië – er zijn parallellen, met hun eigen nuances, in landen die zo ver van elkaar verwijderd en verschillend van elkaar zijn als Hongarije, Turkije, India, de Filipijnen en de VS. Landen waar autoritaire leiders proberen of onlangs hebben geprobeerd, elk op zijn eigen manier, om zichzelf te positioneren als de enige legitieme vertegenwoordiger van een rancuneuze volksklasse tegenover een perverse elite. Volgens deze versie van de werkelijkheid zouden de vrije pers, academische instellingen, kunstenaars, oppositiepartijen, ngo’s, internationale organisaties en, tenslotte, de nationale rechterlijke macht vijanden zijn van het ware volk. De tegenkrachten die deze instellingen uitoefenen zouden geen legitieme uitingen zijn van het democratische proces, maar slechts een perverse manier om te voorkomen dat dit ware volk de macht kan uitoefenen via zijn charismatische leider. Tijdens de presidentscampagne van 2018 en gedurende zijn hele ambtstermijn van vier jaar hebben Bolsonaro en enkele van zijn zonen, exponenten van het strijdlustige extreemrechts in de lokale politiek, gewerkt om publiekelijk te laten zien dat ze nauwe banden hadden met bondgenoot Trump, en in het bijzonder met Steve Bannon. Een van hen, Eduardo Bolsonaro, afgevaardigde in Brasília, was in Washington aan de vooravond van de aanval op het Capitool in Washington op 6 januari 2021. Er is weinig bekend over het doel van deze ontmoeting. De Braziliaanse president laat zich autocraten en autoritaire figuren in het algemeen graag aanleunen. In Europa bezocht en poseerde hij voor foto’s met de premier van Hongarije, Viktor Orbán, een extreemrechtse ultranationalist die beroemd is geworden door de schaamteloze manier waarop hij zijn racistische toespraken uitdraagt. Daarnaast bezocht Bolsonaro, slechts vier dagen voor de Russische inval in Oekraïne, Vladimir Poetin in Moskou. Hij zei toen dat Brazilië ‘solidair is met Rusland’. De verheerlijking van de Braziliaanse militaire dictatuur en haar personages; de bevordering van gewelddadige toespraken en het gebruik van vuurwapens; de nabijheid van autoritaire leiders; en de aanvallen op de rechterlijke macht en de vrije pers in Brazilië doen vrezen dat Bolsonaro zijn belofte om zijn verkiezingsnederlaag te voorkomen, wel eens zou kunnen nakomen. Internationale druk op Bolsonaro om hem te dwingen het kiesstelsel en de verkiezingsuitslag in oktober te respecteren is van fundamenteel belang voor het voortbestaan van de democratie in Brazilië. De aanwezigheid van verkiezingswaarnemers van de Organisatie van Amerikaanse Staten en de CPLP (Gemeenschap van Portugees sprekende Landen) is niet genoeg. Het is nodig dat alle relevante internationale actoren de uitslag van de stembusgang erkennen als een legitieme en geloofwaardige uitslag, en de winnaar onmiddellijk erkennen, wie die winnaar ook is. Het is op dit moment al duidelijk dat Bolsonaro, net als Trump, het verkiezingsproces probeert te vertroebelen door nepnieuws en ongegronde beschuldigingen van fraude bij de stembusgang te verspreiden. Deze strategie kan tot doel hebben te voorkomen dat er een andere winnaar komt dan hijzelf. Of ze kan alleen maar dienen, zoals met Trump in de VS is gebeurd, om het misleidende argument levend te houden dat er geen zuivere verkiezingsnederlaag was, maar een door de elites gemanipuleerde uitslag om de overwinning van de populistische leider te voorkomen. Een populistische leider die, vanaf dat moment, kan werken aan een nieuwe aanslag op de democratie in de nabije toekomst. Hoe het ook zij, de verdediging van de democratie in het grootste land van Zuid-Amerika is niet langer een zaak die alleen de Braziliaanse democratische krachten aangaat. Als het de bedoeling van Bolsonaro is om in Brazilië in oktober een herhaling te laten plaatsvinden van de VS in januari 2021, dan is er een gedeelde internationale verantwoordelijkheid. De Braziliaanse president weet hoe belangrijk zijn connecties met andere regeringen en persoonlijkheden van populistisch (extreem)rechts zijn, en hoe hij de democratische instellingen in zijn eigen land kan ondermijnen. Aan de andere kant is er geen reden waarom voorvechters van democratie in de hele wereld niet hetzelfde zouden doen, en hardop zouden zeggen dat de democratie in Brazilië belangrijk is en dat de verdediging van deze waarden een zaak is die grenzen overschrijdt. De wereld heeft een onafhankelijk Brazilië nodig met stabiele democratische instellingen, gebonden aan de waarden en beginselen van de westerse wereld, om actief bij te dragen aan de uitdagingen van de klimaatverandering alsook om weer een voorbeeld te worden in de wereldwijde strijd tegen armoede en sociale ongelijkheid.||https://www.volkskrant.nl/columns-opinie/opinie-voorkom-dat-bolsonaro-net-als-trump-het-verkiezingsproces-vertroebelt~bb270522/
2022-09-13||Negen aanhoudingen in grote witwaszaak, ook huis Jumbo-topman Frits van Eerd doorzocht||De Fiscale inlichtingen- en opsporingsdienst (Fiod) en de politie zijn dinsdagochtend diverse woningen en bedrijfspanden binnengevallen in Groningen, Drenthe en Noord-Brabant in verband met het witwasonderzoek. Ook het huis van Jumbo-topman Frits van Eerd in het Brabantse Heeswijk-Dinther werd doorzocht, meldt Omroep Brabant. Het Openbaar Ministerie wil niet bevestigen of Van Eerd één van de verdachten is. Een anonieme bron meldt aan het FD dat de Fiod tevens een inval heeft gedaan op het Jumbo-hoofdkantoor in Veghel. De supermarktketen wil dat tegenover de Volkskrant bevestigen noch ontkennen. Wel laat een woordvoerder weten dat het witwasonderzoek zich niet richt op de Jumbo. ‘In het kader van het onderzoek worden wel vragen gesteld aan Frits van Eerd.’ Of de topman is aangehouden, blijft onduidelijk. Duidelijk is dat een 58-jarige man uit de Drentse gemeente Aa en Hunze wordt gezien als hoofdverdachte in de zaak. Hij werd vanochtend aangehouden op verdenking van betrokkenheid bij het witwassen van grote hoeveelheden geld en goederen. Het FD meldt op basis van ingewijden dat het zou gaan om voormalig motorcrosser Theo E. uit Gasteren, die in 2018 al vijftien maanden cel kreeg wegens witwassen en belastingfraude. E. wordt tevens in verband gebracht met Fred Ros, een kroongetuige in het liquidatieproces rond Willem Holleeder. Via het autoleasebedrijf van E. in Assen zou Ros begin deze eeuw de Amsterdamse onderwereld hebben voorzien van luxe auto’s. Het OM laat weten in dit stadium van het onderzoek niet te kunnen bevestigen dat het om E. gaat. Naast de hoofdverdachte, die wordt gezien als ‘spin in het web’, zijn nog acht personen aangehouden uit Drenthe en Noord-Brabant. Deze medeverdachten wordt verweten in meer of mindere mate betrokken te zijn geweest bij de witwaspraktijken. Alle verdachten zitten voorlopig in beperking, wat betekent dat zij alleen contact mogen hebben met hun advocaat. Het OM Noord-Nederland doet in samenwerking met het Functioneel Parket, de politie en de Fiod al langere tijd onderzoek naar de witwaspraktijken. Het witwassen van geld zou gebeuren via onroerendgoedtransacties, autohandel en sponsorcontracten in de motorcrosssport. Ook zou er sprake zijn van btw-fraude in de autohandel. Jumbo-topman Van Eerd staat bekend als een groot auto- en raceliefhebber. Zelf racete hij in de Formule Renault en deed hij vijf keer mee aan de Dakar-rally. Ook sponsort ‘zijn’ Jumbo motorcrosser Jeffrey Herlings en F1-kampioen Max Verstappen. Hoewel Van Eerd het liefst zelf professioneel racecoureur was geworden, stapte hij begin jaren negentig toch in het familiebedrijf van zijn vader. Daar wist de Brabander het in 2002 tot algemeen directeur te schoppen, waarna Jumbo snel uitgroeide tot de op een na grootste supermarktketen van het land. Mede dankzij de succesvolle overnames van Super de Boer en C1000 heeft het supermarktconcern anno 2022 ruim zevenhonderd filialen, samen goed voor een jaaromzet van ruim 9,9 miljard euro. Ondanks de flinke uitbreiding is de gele keten altijd een familiebedrijf gebleven. Naast Frits zijn ook zijn zussen Colette en Monique van Eerd onderdeel van het management. Vader Karel van Eerd is nog betrokken als president-commissaris. Elk bezitten ze een kwart van de aandelen.||https://www.volkskrant.nl/nieuws-achtergrond/negen-aanhoudingen-in-grote-witwaszaak-ook-huis-jumbo-topman-frits-van-eerd-doorzocht~ba2fd894/
2022-09-13||Trompettist Clifford Brown zette de geheimzinnige Jacqui swingend in het zonnetje ||Remco Campert dichtte ‘dat alle mensen sterven / maar van alle mensen het eerst / de jazzmusici’. Hij schreef het naar aanleiding van het plotselinge overlijden van saxofonist Eric Dolphy in 1964, op 36-jarige leeftijd. Campert moest wel de liner notes van jazzpublicist Leonard Feather hebben gecheckt van Memorial Album (1956), dat was verschenen ter ere van de al even pardoes overleden Clifford Brown. ‘Het lijkt erop dat in jazz de goeden, vooral als ze trompet spelen, jong sterven’, schreef Feather. De allerbeste trompettist van zijn generatie was nog maar 25 jaar toen hij omkwam bij een auto-ongeluk. Van Clifford ‘Brownie’ Brown werd gezegd dat hij speelde alsof hij geen tijd te verliezen had. Voor hem geen drugs of drank, maar totale devotie als muzikant. ‘Clifford leerde me dat het mogelijk was om een goed en clean leven te leiden, en nog steeds een zeer goede muzikant te zijn’, zei saxofonist Sonny Rollins over hem. Al als 19-jarige had Brown de dood in de ogen gekeken. Na een optreden in 1950 zat hij in een auto die crashte. De chauffeur en zijn vriendin kwamen om. Zwaargewond lag hij in het ziekenhuis, de kans was groot dat hij nooit meer kon spelen. En toen volgde een nieuwe mokerslag: zijn vriend en grote voorbeeld trompettist Fats Navarro was gestorven. Aan de drank en drugs. In het ziekenhuis overwoog Brown te stoppen met muziek, totdat Dizzy Gillespie aan zijn bed verscheen. Die overtuigde hem ervan dat iemand met zoveel talent dóór moest gaan. Toen Brown eenmaal terug was, in al zijn toewijding, leek zijn sound krachtiger dan ooit. Hij speelde vloeiende melodische lijnen, stralende solo’s. Lyrisch, hard, en altijd intens. Study in Brown heette de plaat die hij in 1955 opnam met het Max Roach Quintet. Met het openingsnummer, Cherokee, blies Brown iedereen van zijn sokken. Nog steeds bestuderen trompettisten overal ter wereld dit nummer om erachter te komen wat Brownie hier in hemelsnaam uitspookte, qua virtuositeit. Jacqui was het tweede nummer van de plaat en werd geschreven door de pianist van het quintet, Richie Powell. Wie de dame was die hier swingend in het zonnetje werd gezet, daarover zwijgt de jazzgeschiedenis. Over Powell werd wel gezegd dat hij in ‘elke stad een harem had’, hetgeen de zoektocht naar ene Jacqui behoorlijk bemoeilijkte. Het was in ieder geval niet zijn echtgenote. Zij heette Nancy en ze bestuurde in een regenachtige nacht op 26 juni 1956 de auto, met zowel Powell als Clifford Brown slapend op de achterbank. Een half jaar eerder had Richie Powell zelf een zwaar auto-ongeluk gehad, zonder ernstige persoonlijke gevolgen. Deze keer was het noodlot onafwendbaar. In een scherpe bocht kon Nancy de auto niet meer houden. De wagen schoot door de vangrail naar beneden. Alle drie waren ze op slag dood. Net als iedereen in de jazzwereld was saxofonist Benny Golson in shock. Hij zette zijn verdriet om in een prachtige ode, I Remember Clifford. Het werd een jazzklassieker. Net als Clifford Brown zelf.John & Paul||https://www.volkskrant.nl/cultuur-media/trompettist-clifford-brown-zette-de-geheimzinnige-jacqui-swingend-in-het-zonnetje~b8fac489/
2022-09-13||Gaat er een streep door het zorgakkoord? ‘Zonder huisartsen en ouderenzorgorganisaties is het niks waard’||‘De Kamer en het kabinet willen al jaren af van alle losse afspraken in de zorg omdat alles juist sterk samenhangt. Wat er in de huisartsenzorg gebeurt heeft gevolgen voor de ziekenhuiszorg, de spoedposten werken weer veel samen met de wijkverpleging en zo kun je doorgaan. Het is ontzettend moeilijk om grote problemen aan te pakken als al die verschillende sectoren nauwelijks met elkaar communiceren. ‘Dit zorgakkoord moest eindelijk al die sectoren samenbrengen. Veertien partijen hebben er een half jaar over onderhandeld. Wat iedereen vooraf vreesde is gebeurd: het akkoord is een volstrekt onleesbaar document geworden waar de ambtelijke taal van afspat. Toch staan er wel degelijk een aantal afspraken in. Zo moet de zorg digitaler, moeten ouderen langer thuis wonen en is het doel om ingewikkelde operaties meer te concentreren in enkele gespecialiseerde ziekenhuizen. ‘Het plan was dat alle partijen het akkoord deze week zouden ondertekenen zodat Kuipers de afspraken kan presenteren op Prinsjesdag. Maar na verhitte vergaderingen maandagavond blijkt dat twee van de belangrijkste partijen, de huisartsen en de ouderenzorgorganisaties, niet akkoord zijn.’ ‘De partijen zijn het op zich best eens met de richting van het akkoord. Ze kunnen zich ook best vinden in een aantal afspraken die er in staan. Zo staat er dat huisartsen meer tijd voor patiënten moeten krijgen en dat de tarieven voor weekend- en avonddiensten omhoog gaan. Ook de wijkverpleging moet betere tarieven voor hun werk krijgen. ‘Maar het is niet genoeg. Waar het op neer komt: de huisartsen en ouderenorganisaties hebben er geen vertrouwen in dat de plannen daadwerkelijk worden uitgevoerd. Ze willen garanties dat de overheid en de verzekeraars, die de hogere tarieven moeten betalen, daadwerkelijk over de brug komen. In feite willen ze eerst het geld zien dat hen in de plannen is beloofd voor ze hun handtekening zetten.’ ‘Het kan dat de partijen akkoord gaan als ze nieuwe verhoogde tarieven zwart-op-wit zien en de garantie over andere afspraken krijgen. Dat is uiteindelijk waar ze concreet om vragen. Maar uiteindelijk is het nu stukgelopen op een gebrek aan vertrouwen. De twee sectoren voelen zich al langer niet serieus genomen door de overheid. Deels komt dat doordat bepaalde afspraken, zoals het reserveren van meer tijd voor patiënten, ook al in eerdere akkoorden waren opgenomen maar nauwelijks van de grond zijn gekomen. ‘Ook de opstelling van Kuipers zelf lijkt niet in goede aarde te vallen. Zo hielp het niet dat de minister tijdens een demonstratie van huisartsen eerder dit jaar zijn toespraak op het allerlaatste moment afzegde omdat de ministerraad uitliep. Bij veel huisartsen is daardoor het gevoel versterkt dat hun problemen niet worden erkend door de overheid.’ ‘Het is in ieder geval zeer onwaarschijnlijk dat er een zorgakkoord komt zonder de huisartsen en ouderenzorgorganisaties. Ze hebben door het niet ondertekenen van dit akkoord eindelijk een moment gevonden waarop zij hun tanden kunnen laten zien. Ze zijn simpelweg te belangrijk voor de Nederlandse zorg: zonder hen is een akkoord niets waard. ‘Voor Prinsjesdag gaat het sowieso niet meer lukken om deze twee sectoren te laten tekenen. Inmiddels is duidelijk dat het ministerie van VWS de opstellers van het akkoord heeft gevraagd dinsdag nog opnieuw bij elkaar te komen. ‘Wat de overleggen vandaag opleveren valt nog te bezien: de LHV kondigde gisteren aan in december pas een nieuwe ledenvergadering uit te schrijven om te zien of is voldaan aan de voorwaarden die de LHV gisteren stelde. Pas dan wil de LHV het zorgakkoord ondertekenen. ‘De vertraging heeft niet direct gevolgen voor de Nederlandse zorg, het gaat om plannen voor de langere termijn. Maar elke kink in de kabel is problematisch omdat het nu al dagelijks vastloopt in de zorg. Huisartsen stoppen vanwege werkdruk, het is bijna onmogelijk om wijkverpleging te krijgen. Hoe langer het duurt voor er een akkoord is, hoe groter die problemen worden.’||https://www.volkskrant.nl/nieuws-achtergrond/gaat-er-een-streep-door-het-zorgakkoord-zonder-huisartsen-en-ouderenzorgorganisaties-is-het-niks-waard~bf70d0d5/
2022-09-13||Algoritmes kunnen ver gaan in het opdringen van hun persoonlijke smaak ||Wat hebben Thierry Baudet, Gideon van Meijeren en Pepijn van Houwelingen gemeen? Ze zijn boegbeelden van Forum, zeker. Ze hebben affiniteit met Poetins Rusland en minder met de EU, ook correct. Maar er is nog een overeenkomst: ik volg ze niet op Twitter. Nu weet u als lezer van deze rubriek dat ik helemaal niemand op Twitter volg. Juist daarom ervaar ik het als typisch dat ik zo vaak op tweets van Baudet en Van Meijeren stuit als ik google op onderwerpen die niets met Forum te maken hebben. Er zijn veel Nederlandse politici die twitteren, maar hun tweets zie ik nooit als ik bijvoorbeeld iets opzoek over de geschiedenis van Azerbeidzjan. Je kunt opperen dat het te maken heeft met de hoeveelheid volgers van Baudet op Twitter. Echter: Jan Smit heeft nog veel meer volgers, maar zijn tweets krijg ik nooit geserveerd. Volgens mij speelt hier iets anders, namelijk die veel gerapporteerde neiging van algoritmes populaire ‘extremistische inhoud’ in mum van tijd uit de krochten van het web omhoog te spuwen. Algoritmes kunnen ver gaan in het opdringen van hun persoonlijke smaak. Vorig jaar meldde een collega zich aan op Twitter. Hij had zich amper geregistreerd of het algoritme suggereerde al iemand wiens tweets de moeite van het volgen waard zijn: ‘Willem Engel @dancalegria’. Vorige week ik was online aan het lezen over het bloedbad tijdens de Olympische Spelen in 1972 waarbij elf Israëlische sporters omkwamen. Er waren documentaires op tv omdat het vijftig jaar geleden is. Via een essay kwam ik terecht bij een tweet van Esther Voet van het Nieuw Israëlietisch Weekblad. Tot zover logisch. Echter: meteen daaronder verschenen tweets van Baudet, Van Meijeren en Van Houwelingen die níét over die aanslag in 1972 gingen, maar over de merites van Poetin in 2022. Daaronder kwam Joost Niemöller. Ik besloot offline te gaan.||https://www.volkskrant.nl/mensen/algoritmes-kunnen-ver-gaan-in-het-opdringen-van-hun-persoonlijke-smaak~b0c12b75/
2022-09-13||Waar komt de Nederlandse kinderopvanghuiver vandaan? ||Toen de Nederlandse journalist Marijke de Vries naar Brussel verhuisde, voelde ze zich een ‘Hollandse softie tussen Belgische supermoeders’. Want hoewel ze zichzelf altijd zag als een geëmancipeerde vrouw, dacht ze na de komst van haar eerste kind automatisch na over minder werken, terwijl Belgische ouders hun kinderen fulltime naar de opvang brachten. Kennelijk had ze de Nederlandse opvatting geïnternaliseerd dat het zielig is als kinderen veel naar de kinderopvang gaan. Waar komt die opvatting vandaan? ‘Het is in Nederland inderdaad not done om je kinderen meer dan drie dagen naar de opvang te brengen’, zegt Ragna Heidweiller, auteur van In voor- en tegenspoed (maar alleen als jij de afwas doet): Handboek voor een nieuwe rolverdeling. Uit de jaarlijkse emancipatiemonitor blijkt dat ouders het ideaal vinden als de kinderen twee, maximaal drie dagen naar de opvang gaan. Je ziet dat veel gezinnen kiezen voor het patchworkmodel: een combinatie van drie dagen opvang, een dag mama en de andere dag de grootouders. ‘De papadag sneuvelt vaak na het eerste jaar. Er is wel de intentie, maar de roep van het betaalde werk wint.’ Dat men negatief denkt over het uitbesteden van de zorg heeft ook te maken met de hoge kosten en het imago van betaalde kinderopvang in Nederland. ‘Van de ouders die geen opvang gebruiken, is slechts een op de drie ervan overtuigd dat de opvang een veilige omgeving is voor hun kind. Dat vind ik schokkend’, zegt socioloog Anne Roeters van het Sociaal Cultureel Planbureau, die betrokken was bij het onderzoek Kijk op Kinderopvang. ‘De kinderopvang in Nederland heeft een imagoprobleem.’ Dat de kinderopvang er niet goed vanaf komt, heeft wellicht ook te maken met het feit dat ouders hun kind al op zeer jonge leeftijd moeten brengen, meent Heidweiller. ‘Na drie maanden moeten de meeste vrouwen weer aan het werk en dat is best vroeg.’ Ook speelt mee dat we in Nederland het ideaalbeeld koesteren van de zorgende moeder die de beste kandidaat is om zich over de kinderen te ontfermen. Heidweiller: ‘Volgens historici werd dit beeld in de jaren vijftig ineens haalbaar doordat mannen genoeg verdienden om een gezin te onderhouden. Het zit in onze cultuur.’ Laat het kroost lekker thuis, zou je kunnen roepen. Want er zijn ook onderzoeken die aantonen dat opvang soms best stressvol kan zijn voor een kind. Maar kijkend naar de arbeidsparticipatie van vrouwen zou wat minder opvangschaamte een goede zaak zijn. Het verschilt per land hoe kinderopvang wordt geframed. ‘In Amerika heet de opvang ‘early learning’ of ‘care center’ en wordt benadrukt dat er wordt ingezet op het stimuleren van de ontwikkeling van kinderen’, vertelt Roeters. ‘De opvang is dus niet alleen goed voor de ouders, omdat ze kunnen werken, maar vooral goed voor kinderen. Daar valt veel voor te zeggen. Extra prikkels, zoals het spelen met andere kinderen en voorlezen, zijn belangrijk, zeker voor kinderen die dreigen een achterstand op te lopen.’ Bij ouders heerst het beeld dat de kwaliteit in Nederland niet goed zou zijn. ‘Dat klopt gewoon niet’, zegt Anne Roeters. Alle opvanglocaties hebben een pedagogisch plan en er staan meer medewerkers op de groep dan vroeger. ‘Vaak hoor je dat het in Scandinavië beter is omdat de pedagogisch medewerkers een hbo-opleiding hebben. Maar het is onzin dat je met een mbo-opleiding het werk niet goed kan doen.’ Journalist Marijke de Vries bracht haar kinderen in Brussel vier dagen naar de opvang, tot grote tevredenheid. Nu is ze terug in Nederland en is ze een dag thuis en haar man ook. Cultuur is een hardnekkig iets.||https://www.volkskrant.nl/beter-leven/waar-komt-de-nederlandse-kinderopvanghuiver-vandaan~bbcd2a0a/
2022-09-13||De vrouw liep om de drol heen en sloeg de hoek om. ‘Stelletje aso’s’, hoorde ik haar nog net zeggen||Toen ik de deur uit ging om de kinderen van school te halen liep een vrouw langs. Ze was een jaar of zestig, had lang en dik grijs haar en droeg een wit plastic tasje. Ze mompelde in zichzelf. Voor het kantoor waar mensen werken die zelden tot nooit gedag zeggen hield ze even stil en keek naar de grond. ‘Wat een grote drol’, zei ze. Het was inderdaad een formidabele hoop, afkomstig van een hond die daarna enorme opluchting gevoeld moet hebben. De vrouw liep om de drol heen en sloeg de hoek om. ‘Stelletje aso’s’, hoorde ik haar nog net zeggen. Ik haalde mijn fiets van het slot en was nog geen honderd meter onderweg toen ik langs een jonge vrouw fietste die stond te huilen. Ze hield een hond tegen haar borst gedrukt, zo eentje die op een vos lijkt. Een shiba misschien, of een Finse spits (ik weet het niet, ik ben gewoon ook niet Martin Gaus.) Ik keerde om en zette mijn fiets aan de kant. ‘Alles oké?’ vroeg ik. Haar wangen waren nat van de tranen. Ze droeg een grote bril, een moderne variant van de brillen die Derrick of seriemoordenaars dragen. Ja hoor, zei ze in het Engels, hij was weggelopen, maar nu is hij weer terug. ‘Oh’, zei ik, ‘dus het zijn blije tranen’. Ik maakte aanstalten om weg te fietsen toen een man iets tegen me zei. Hij stond samen met een andere man op een paar meter afstand van de vrouw. ‘Hij was weggelopen’, zei de man. Ja, dat had ik begrepen. Om maar iets terug te kunnen zeggen vroeg ik of hij wist hoe lang de hond weg was geweest. ‘How long?’ riep hij naar de vrouw. Een uur, zei ze. ‘Een uur?’, wilde ik zeggen, ‘al die waterlanders voor een uur?’ Ik bedoel: het is een hond, niet een kind. Toen bedacht ik dat voor veel mensen een hond hetzelfde is als een kind. En als mijn kind een uur weg zou zijn zou ik – nadat ik in alle rust van een kop koffie genoten heb – zoveel huilen dat mijn tranen het riool zouden doen overlopen. De hond was al eens eerder weggelopen, zei de vrouw. Er brak een lach door haar tranen heen. ‘Toen was hij fucking gaan zwemmen bij het park.’ Waar hij dit keer was geweest, wist ze niet. Als ik die hond was, had ik het wel geweten. Even in alle vrijheid een rondje lopen, beetje snuffelen aan de aarsen van andere honden, langs de bakker voor een snackje, plasje tegen de kastanje en tot slot een enorme drol uitkakken. Bij voorkeur recht voor het kantoor waar mensen werken die zelden tot nooit gedag zeggen.||https://www.volkskrant.nl/mensen/de-vrouw-liep-om-de-drol-heen-en-sloeg-de-hoek-om-stelletje-aso-s-hoorde-ik-haar-nog-net-zeggen~bedffe2a/
2022-09-13||Wilde nacht op de dansvloer met een wandelende tak  ||Feest bij War Child en de presentatie van Help (benefietalbum voor War Child, met Paul McCartney, Radiohead, Paul Weller, Oasis en Blur, red.). Rem Koolhaas en Petra van de partij. Een wilde nacht op de dansvloer met Wilhelmina, Michelle en Anton Corbijn (die danst als een wandelende tak op lsd) en ­diverse prachtige vrouwen. Riktur uit Sarajevo, de band die ons liet dansen, Ineke (lang en cool), Lilian, Sonya (prachtige buik). Maar de presentatie was vreselijk. Een eindeloze video, die mensen een slecht gevoel bezorgde. Vage kunstenaars met zinloos ­geschreeuw. Een vrouw met een krijsend gedicht, daarna een ondraaglijke Amerikaanse bijdrage over ‘The sound of children dying’. Interview met Bert van de Kamp. Rem stuurde aan op de vraag of ik er bezwaar tegen zou hebben gastlector te worden bij het RCA (Royal College of Arts in Londen, red.). Waarom veronderstelt hij dat ik daar bewaar tegen zou hebben? Ik zou het geweldig vinden. Londen, 15 september Een serieus interview ’s ochtends (ben vergeten met wie). Naar huis, snel naar kantoor, daarna de meisjes ophalen van school, taxi naar Goldborne Road. Vis met ze wezen kopen, de visverkopers ­lieten trots levende kreeften zien. Ik vind het moeilijk vlees eten te rechtvaardigen voor kinderen.||https://www.volkskrant.nl/cultuur-media/wilde-nacht-op-de-dansvloer-met-een-wandelende-tak~b9b084cf/
2022-09-13||De expansiedrift van Jorg Grimm: hoe een Nederlander na New York ook Londen verovert||Hij heeft lang niet zoveel expositieruimtes als Larry Gagosian, de Amerikaanse eigenaar van ’s werelds grootste galerie voor moderne en hedendaagse kunst (negentien vestigingen). Ook het netwerk van de eveneens vermaarde David Zwirner ligt buiten zijn bereik: vier plekken in New York plus filialen in Londen, Parijs en Hong Kong. Toch begint de expansie van Jorg Grimm (46) op te vallen. De Nederlander opende in 2005 een galerie in Amsterdam. Twaalf jaar later durfden hij en Hannah Reefhuis, zijn vrouw en mede-eigenaar, uitbreiding naar New York aan. Woensdag komt er nog een loot aan de stam bij, in een peperdure wijk in Londen. Grimm is in Nederland de enige galeriehouder hedendaagse kunst met vestigingen in het buitenland. De sprong naar Londen is opmerkelijk omdat Britse kunsthandelaren na de Brexit klaagden over afgenomen afzet en toegenomen bureaucratie. Dat laatste kan Grimm beamen. ‘Voorheen was alles vrij economisch verkeer. Nu heb ik voor elk transport inklaringsformulieren nodig. Het is een rompslomp.’ Maar andere ontwikkelingen zijn dat extra werk waard, legt hij uit in de tuin van zijn galerie aan de Keizersgracht. Negen van de 32 kunstenaars die hij vertegenwoordigt, zijn Brits. Die kan hij nu in hun eigen land laten zien. ‘We doen ook steeds meer met de musea daar en dan is het handig dat je er een aanspreekpunt hebt. En ze hebben daar hele goede kunstacademies.’ Zijn nieuwe filiaal ligt in de wijk Mayfair, waar het ondanks de Brexit nog steeds wemelt van de prestigieuze galeries. Die van Gagosian en Zwirner zitten vlakbij. Pal naast zijn nieuwe huurpand is het veilinghuis Phillips gevestigd. Op een steenworp afstand worden Ferrari’s en Bentley’s verkocht, alsmede mode van Oscar de la Renta en Vivienne Westwood. Het meest veelzeggend is misschien wel de naam van de winkel schuin tegenover zijn galerie: Hedonism Wines. ‘Daar kan je een kwart miljoen stukslaan op een fles whisky.’ De keuze voor de prijzige buurt was volgens hem onontkoombaar. ‘In New York heb je meerdere wijken met een concentratie van galeries: Chelsea, Tribeca, Lower East Side. In Londen ligt de focus echt op Mayfair. Daar móet je zitten om aanloop te hebben. We hebben er 90 vierkante meter. Dat is vrij behoudend. We willen, net als in New York, beginnen zonder op de tamtam te slaan. Gewoon goede shows maken en dan langzaam doorgroeien.’ In New York opende hij in 2017 een galerie op een bescheiden plek, in Lower East Side. Drie jaar later besloot hij een andere locatie te zoeken. ‘Tijdens covid ging het daar helemaal terug naar af. Veel geweld. Veel daklozen.’ Hij liep tegen een ‘coronakans’ aan. ‘Kort na het uitbreken van de pandemie kwam in Tribeca een twee keer zo grote ruimte op de markt, 600 vierkante meter. Ik belde pas drie maanden later, maar was de eerste.’ Hij huurde de twee verdiepingen zonder die in het echt te zien – door het reisverbod kon hij niet naar New York. Heeft de pandemie zijn omzet geschaad? ‘De verkopen van kunstenaars waar een goede markt voor is, liepen wel door. We hadden geen kosten van openingen, beurzen en reizen. Dat scheelt veel.’ De reactie van galeriehouders maakte volgens hem ook veel uit. ‘Sommigen zijn hard gaan rennen, anderen zijn gaan wachten tot het overging. De eersten hebben het heel goed gedaan. ‘Mijn team en ik hebben heel hard gerend. We hebben online viewing rooms opgezet. We hebben een tijdelijke ruimte geopend tegenover het Stedelijk Museum Amsterdam. Twee jaar hebben we daar kleine tentoonstellingen gemaakt. Dat pand heeft een grote winkelpui van glas, waardoor je er goed naar binnen kan kijken. Dat werkte wonderwel.’ Grimm had op dat moment al twee galeries in Amsterdam: een grote in de Pijp en een kleinere op de Keizersgracht. Die in de Pijp stootte hij onlangs af. ‘Toen New York erbij kwam, hadden twee plekken in Amsterdam eigenlijk al geen zin meer en nu met Londen erbij helemaal niet.’ Wat verklaart zijn succes? Uitgaan van de kunstenaar en niet van de koper, is zijn mantra. ‘De klant weet van tevoren niet wat hij wil. Totdat je het laat zien.’ En hij is al vroeg in het buitenland naar kunstenaars gaan zoeken. ‘Ik verloor als kleine, startende galerie steeds van de gevestigde namen bij het inlijven van nieuw talent op de Nederlandse kunstopleidingen. Dus er zat voor mij niks anders op. Dat bleek achteraf een blessing in disguise.’ Een aantal van zijn buitenlandse ontdekkingen braken door, zoals de Amerikaan Matthew Day Jackson. Doordat zijn stal steeds bekender werd, kreeg het talent in Nederland oog voor hem en – misschien nog wel belangrijker – grote kunstbeurzen ook. ‘Als je wordt toegelaten tot Frieze London of Art Basel, dan explodeert je Rolodex. Je hebt opeens vijf keer meer verzamelaars in je bestand. Dan kan je na enige tijd bedrijfsmatig de gezonde afweging maken om een filiaal in het buitenland te openen.’ Veelzeggend detail over zijn laatste uitbreiding: de manager van de nieuwe galerie in Londen komt van concurrent Zwirner. Elke maand vliegt Jorg Grimm naar New York. Naar de Britse hoofdstad gaat hij vaak in één dag op en neer. Daarnaast zoekt hij kunstenaars op in hun atelier. ‘Dat is het leukste aan mijn vak, studio’s bezoeken en tentoonstellingen plannen.’ Enthousiast vertelt hij over wie van zijn kunstenaars in welke van zijn galeries een expositie krijgt. ‘We gaan Alex van Warmerdam tentoonstellen bij ons in New York. Dana Lixenberg stond daar eerder, die gaat naar Londen. We zijn nu in staat om Nederlanders naar het internationale circuit te brengen. Dat is te gek. En voor hen welverdiend.’||https://www.volkskrant.nl/cultuur-media/de-expansiedrift-van-jorg-grimm-hoe-een-nederlander-na-new-york-ook-londen-verovert~b787c0fe/
2022-09-13||Zo moet digitale overheidscommunicatie voor iedereen begrijpelijk worden||De sociale digitale standaard kwam tot stand na een groot aantal gesprekken met wetenschappers, burgers, politici, ambtenaren en digitaal ondernemers. De standaard bundelt inzichten uit verschillende vakgebieden dat overheden en ontwikkelaars kunnen gebruiken als kompas bij het ontwikkelen van meer inclusieve (digitale) dienstverlening. Het is een dynamisch document dat steeds wordt aangevuld met actuele inzichten. Een belangrijk thema in de sociale digitale standaard is co-creatie: in samenspraak met burgers dienstverlening ontwikkelen en verbeteren als een continu proces. “Daar zit de sleutel”, zegt DBN-voorzitter Landman. “Het zorgt voor meer draagvlak en het levert dienstverlening op die beter aanslaat bij de ontvanger. Je ontwikkelt met meer betrokkenheid en een beter resultaat, en dat doe je ook nog eens efficiënt.” Landman is tevens voorzitter van Dutch Digital Agencies (DDA) die het initiatief nam voor DBN. DDA is de brancheorganisatie van de digitale sector. De standaard beveelt aan om burgers en ondernemers van begin af aan te betrekken bij het ontwikkelen van digitale dienstverlening. Hun vraag moet immers aan de basis staan. Prototypes van nieuwe e-diensten moeten met gebruikers worden getest en verbeterd, en overheden zouden gebruikersonderzoek continu moeten inzetten om hun digitale dienstverlening up-to-date te houden en te verbeteren. Meer weten over de initiatieven van de stichting Digitaal Burgerschap Nederland? Bekijk dan hun speciale pagina. De sociale digitale standaard geeft een praktische invulling aan het recht van burgers en ondernemers op toegang tot en zinvol contact met de overheid, dat de Raad van State in 2018 formuleerde in een advies over digitalisering. Juist nu de digitalisering een hoge vlucht neemt ten koste van het traditionele overheidsloket, is het belangrijk om te waarborgen dat iedereen - ook mensen die digitaal minder vaardig zijn - nog steeds goed terecht kan bij de overheid. Het gaat hierbij om zaken als een intuïtief ontwerp en toegankelijk taalgebruik, maar ook om adequate ondersteuning van gebruikers. De standaard benadrukt ook het belang van goede alternatieven: telefoon en het fysieke loket. Ook die moeten makkelijk toegankelijk zijn en goed vindbaar op websites en apps. DBN-voorzitter Landman hoopt dat de overheid en de digitale sector de sociale digitale standaard gaan gebruiken als kompas bij digitalisering. “Ik zou het mooi vinden om samen met de overheid te kijken hoe je deze werkwijze in de praktijk brengt. De vraag hoe je sociaal digitaal te werk gaat, is van belang voor elke instantie binnen de publieke en semi-publieke sector die met burgers te maken heeft.” Benieuwd naar wat er in de sociale digitale standaard staat? Je downloadt de standaard hier.||https://www.volkskrant.nl/nieuws-achtergrond/zo-moet-digitale-overheidscommunicatie-voor-iedereen-begrijpelijk-worden~b8f64ff8/
2022-09-13||Wetsvoorstel De Jonge kan vooral woningzoekers in rijke gemeenten helpen aan woning in eigen gemeente||Vooral in dure gemeenten in de Randstad is het voor inwoners lastig om een nieuwe woning in de eigen gemeente te vinden, blijkt uit cijfers van het Centraal Bureau voor de Statistiek (CBS). In gemeenten als Blaricum, Bloemendaal en Oegstgeest speelt dit probleem. In zo’n tweehonderd gemeenten zijn er jaarlijks meer nieuwkomers dan verhuizingen van mensen die er al wonen. Minister De Jonge van Volkshuisvesting kondigde dinsdag aan dat hij gemeenten meer ruimte wil geven om eigen inwoners voorrang te verlenen bij het huren of kopen van huizen binnen de gemeentegrenzen. De voorrang geldt ook voor mensen met een cruciaal beroep, zoals leraren, verpleegkundigen en politieagenten. De nieuwe regeling is nuttig voor inwoners op de Utrechtse Heuvelrug en grote delen van de Randstad. Ook in de arme gebieden in Drenthe – waar veel goedkope huizen door nieuwkomers worden opgekocht – verhuizen relatief weinig inwoners binnen de gemeente. Voor een gemeente als Urk, waar 83 procent van de verhuizingen eigen inwoners betreft, maakt het voorstel weinig verschil. Ook in Oost-Nederland, Noord-Limburg en grote delen van Zeeland zal de 50-procentsregel minder nodig zijn. De meeste verhuizingen, een miljoen per jaar, zijn binnen gemeentegrenzen, hoewel dat aandeel in 2021 licht daalde. In 2021 waren er 50 duizend minder overstappers binnen de gemeenten. Het aantal verhuizingen naar andere gemeenten steeg in 2021 juist met 1,2 procent naar 800 duizend personen. Vooral twintigers verhuizen relatief vaak; bijna een op de drie 25-jarigen verhuist jaarlijks. Ook 80-plussers verhuizen veel, meestal gaan zij naar een verpleeghuis of een kleinere woning.||https://www.volkskrant.nl/nieuws-achtergrond/wetsvoorstel-de-jonge-kan-vooral-woningzoekers-in-rijke-gemeenten-helpen-aan-woning-in-eigen-gemeente~b8e778fc/
2022-09-13||Regisseur Jean-Luc Godard (1930-2022) liet alle filmconventies uit hun voegen barsten||Veel filmmakers willen hun publiek behagen en meeslepen. Zo niet Jean-Luc Godard. Van zijn eerste tot en met zijn laatste film vond de Frans-Zwitserse meestercineast het interessanter om te sarren, te ontregelen, te vervreemden en te verontrusten. Bij Godard, die dinsdag 13 september op 91-jarige leeftijd overleed in Rolle, Zwitserland, kan een scène doodleuk drie keer herbeginnen. In Week-End (1967) verzuchten de personages dat ze vastzitten in een klotefilm. Op elkaar botsende voice-overs (Hélas pour moi, 1993) en wellustig overstuurde kleuren (Éloge de l’amour, 2001), ook dát kon je van Godard verwachten. In zijn recalcitrante oefening in 3D Adieu au langage (2014) komt Godard soms met beelden die per oog iets anders tonen. Kortsluiting in het brein gegarandeerd, voor wie naar alles tegelijk probeert te kijken. Maar of zulke duivelstrucs nu speels waren of irritant, diepgravend, pretentieus, ondraaglijk, verrukkelijk of beeldschoon: om pure plagerij was het Godard nooit te doen. Eerder ging het hem om de consequente verkenning en verlegging van de grenzen van de filmkunst. Vertelconventies liet hij doelbewust uit hun voegen barsten. En dat alles om de toeschouwer tot een volkomen nieuwe ervaring van film en werkelijkheid te brengen. Die onuitputtelijke experimenteerdrift had zijn prijs. Godard werd een van de meest invloedrijke, geïmiteerde cineasten aller tijden, een filmpionier die aan alle generaties toonde wat cinema vermag. Tegelijkertijd dreef hij ver uit de buurt van het gewone filmpubliek. ‘Gedurende het grootste deel van mijn carrière heb ik een behoorlijk inkomen vergaard met films die niemand wilde zien’, zei hij ooit, met een bijna verbazingwekkende nuchterheid. Dat was wel anders toen de 29-jarige Godard, tot dan toe filmcriticus bij het invloedrijke filmtijdschrift Cahiers du Cinéma, debuteerde met À bout de souffle (1960), een film die bij pers én publiek insloeg als een bom en de hele Franse cinema op zijn kop zette. En dan niet vanwege het verhaal over een vogelvrije crimineel (Jean-Paul Belmondo) en zijn weerbarstige meisje (de Amerikaanse Jean Seberg), maar dankzij de oeverloze vindingrijkheid waarmee Godard de mogelijkheden van het medium verkende, omkeerde, overhoop gooide en uitbreidde. À bout de souffle is als een onstuimige jazzimprovisatie, uitgevoerd midden in de stadsdrukte van Parijs. Het scenario van À bout de souffle schreef Godard van dag tot dag; een werkwijze die hij, op enkele films na, zijn hele carrière zou volhouden. Actrice Seberg kon evenwel niets aanvangen met de chaos op de set, terwijl haar tegenspeler Belmondo zichzelf steeds geruststelde met de gedachte dat de film toch nooit zou worden uitgebracht. De legendarische, zeer invloedrijke jump cuts – plotse verspringingen in het beeld – kwamen overigens tot stand uit praktische noodzaak. Godard moest de oorspronkelijk 150 minuten durende film drastisch inkorten van de producer, maar in plaats van scènes in hun geheel te verwijderen, besloot hij die momenten weg te snijden waarop het ritme in elkaar zakte of waarop er niets interessants gebeurde. Of dat nu aan het begin of einde van een scène was, of midden in een shot, dat maakte Godard niets uit. En terecht: het is juist die ongedurigheid die À bout de souffle nog altijd zo springlevend maakt. À bout de souffle werd een eclatant succes. De film bracht maar liefst vijftig keer zijn budget op, jonge vrouwen namen hetzelfde korte kapsel als Seberg en Godard was niet alleen in één klap de allerhipste regisseur van het moment, maar werd ook gekroond tot frontman van de nouvelle vague, het collectief van jonge filmmakers (onder wie François Truffaut, Claude Chabrol en Jacques Rivette) dat korte metten wilde maken met de traditionele gezapige Franse cinema. ‘Met À bout de souffle krijgen de termen ‘oude cinema’ en ‘nieuwe cinema’ eindelijk betekenis’, schreef een filmcriticus destijds. ‘Dankzij À bout de souffle wordt de generatiekloof opeens voelbaar.’ In de eerste helft van de jaren zestig bleef Godard een van de grote sterren van de Franse cinema. Zijn tumultueuze huwelijk met muze Anna Karina – ze maakten samen acht films, waaronder de bitterzoete komedie Une femme est une femme (1961) en het even rebelse als melancholieke gangsteravontuur Pierrot le fou (1965) – werd breed uitgemeten in de roddelbladen. Intussen moest de bioscoopbezoeker toezien hoe Godards oeuvre, onder invloed van zijn linkse, antiburgerlijke en anti-Amerikaanse opvattingen, alsmaar verder radicaliseerde. Toen zijn misdaad-ménage-à-trois Bande à part (1964) in première ging op het filmfestival van Cannes, publiceerde Godard in Le film français een twee pagina’s vullende advertentie met de tekst: ‘Wat wil het filmpubliek, vroeg D.W. Griffith zich af. Een pistool en een meisje! Als antwoord op dit verlangen heb ik voor studio Columbia Bande à part gedraaid, een verhaal van goud dat heel veel tickets zal verkopen.’ Was getekend, Jean-Luc Godard. Het publiek smulde inderdaad van de film; de café-dansscène zou tot een van Godards meest klassieke scènes uitgroeien. Van film tot film werd Godards houding bozer en agressiever. Wat begon met speelse vervreemdingseffecten en ironische kwinkslagen – moest Brigitte Bardot in Le mépris (1963) per se bloot van de producers, dan wel met een uitgespreid boek op haar kont – mondde uit in een directe aanval op het bourgeois publiek zelf. Dat werd Week-end: een postapocalyptische, door de personages vervloekte roadmovie die herhaaldelijk vastloopt in de camera, en die zowel de bizarste file uit de filmgeschiedenis bevat als eindeloze monologen van maoïstische vuilnismannen. Na Week-end zei de inmiddels met Anne Wiazemsky getrouwde Godard tegen zijn vaste crew dat ze beter ergens anders werk konden gaan zoeken. Wat hem betreft was zijn loopbaan als filmmaker ten einde, zoals de slottitels van Week-end ook al suggereerden: ‘Fin du monde, fin du cinema’ (‘Einde van de wereld, einde van de cinema’). En terwijl hij tóch films zou blijven maken, als lid van Jean-Pierre Gorins maoïstische collectief Dziga Vertov, vormde Week-end wel degelijk een breuklijn in zijn carrière. De acht films die hij met Gorin en co draaide, gaven Godard volop gelegenheid om met het nieuwe videomedium te freewheelen. Tegelijkertijd was het zulke taaie, ondoorgrondelijke kost dat Godard alle contact met zijn veronderstelde toeschouwers verloor. Zelf geloofde hij destijds wel degelijk dat hij bijdroeg aan de cinematografische revolutie van het proletariaat. Veelzeggend was zijn reactie op de kritiek dat de met lawaai gevulde soundtrack van British Sounds (1970) ondraaglijk was. ‘De arbeiders moeten dat lawaai de hele dag verdragen, elke dag, weken, maanden en jaren lang, en een bourgeois publiek kan er nog geen twee seconden naar luisteren.’ Uiteindelijk keek vrijwel niemand naar de films van de Dziga Vertov-groep, noch de bourgeoisie, noch het proletariaat. Een heuse comeback, zowel bij pers als publiek, beleefde Godard met Sauve qui peut (la vie) (1980), een meesterwerk dat hij monteerde met zijn veelvuldig medewerker en laatste levenspartner Anne-Marie Miéville, waarin de eerdere video-experimenten eindelijk hun vruchten afwierpen. Nog altijd indrukwekkend en vervreemdend is de manier waarop het beeld, bijvoorbeeld als iemand een klap in haar gezicht krijgt, als een videoband schoksgewijs wordt vertraagd of stilgezet. ‘Mijn tweede eerste film’, zo noemde Godard Sauve qui peut (la vie). De film zou de laatste en langste fase van zijn loopbaan inluiden, waarin radicale video-essayistiek werd afgewisseld met onverminderd tegendraadse bioscoopfilms. Even erudiet en weerbarstig als monumentaal is het vierluik Histoire(s) du cinéma (1988-1998), een alternatieve kijk op de filmgeschiedenis én op de manier waarop je zo’n geschiedenis navertelt: in dit geval niet als keurig geordend betoog, maar als een associatieve stapeling van beelden en teksten, met in elkaar overvloeiende en verbrokkelde filmfragmenten, die door Godard zelf van kenmerkend vaag-dichterlijk commentaar worden voorzien. Godard doorspekte zijn werk graag met lastig te doorgronden zinnen, de ene nog raadselachtiger of abstracter dan de andere. Vanaf Nouvelle vague (1990) zou de dialoog van zijn films vaak voor het overgrote deel uit citaten en aforismen bestaan, zinnen die Godard plukte uit bijvoorbeeld films, proza, poëzie en filosofische verhandelingen. ‘Soms citeer ik zonder dat ik het besef’, zei hij in 1996 tegen filmblad Film Comment. ‘Zo’n zin moet iets met mij te maken hebben, maar ik weet niet precies wát. Het is als een kleur, maar dan met woorden.’ In Éloge de l’amour draait Godard het ‘nu’ en het ‘toen’ van een romance chronologisch om, terwijl de eerste helft van de film op zwart-wit-filmmateriaal is gedraaid en de tweede helft in zwaar verzadigde videokleuren. En eigenlijk is dat net zo’n bedrieglijk heldere én tekortschietende samenvatting als zeggen dat het labyrintische Film socialisme (2010) over de menselijke waarden van het huidige Europa gaat, of over een oorlogsmisdadiger op de Costa Concordia. Woorden en beschrijvingen hebben nooit volstaan om Godards werk te vatten, ook niet bij zijn (voor zijn doen) opmerkelijk toegankelijke 3D-exercitie Adieu au langage, waarin zijn hond Roxy Miéville een minstens zo belangrijke rol speelt als de driedimensionale beeldrijmen en bewust warrige verhaallijnen. Godard, die in 2011 een ere-Oscar kreeg maar deze niet afhaalde, was wel de laatste om helderheid te scheppen over zijn oeuvre. Liever gaf hij in vraaggesprekken definities van film en cinema ten beste, de ene niet per se duidelijker dan de andere. ‘Een film is de beweging van de realiteit naar het scherm en terug.’ ‘Een film is een praktisch geweer en een geweer is een praktische film.’ ‘Een film is een wetenschappelijk experiment.’ ‘Iedere film heeft een begin, midden en einde, maar niet noodzakelijkerwijs in die volgorde.’ ‘Film is geen opeenvolging van abstracte ideeën, maar de frasering van bewegingen.’ Misschien wel de beroemdste: ‘Film is de waarheid, 24 x per seconde’ – een verwijzing naar het aantal beeldjes dat bij analoge film per seconde door de filmprojector raast. En nog eentje: ‘Een film is ontworpen om te tonen wat er gebeurt, maar slechts weinig films zijn ontworpen om te tonen wat níét gebeurt.’ En dat was niet eens de meest raadselachtige uitspraak die Godard in 2018 op het filmfestival van Cannes deed, tijdens een hoogst ongebruikelijke persconferentie: Godard stond de pers via Facetime te woord vanuit zijn Zwitserse woonplaats Rolle, waar hij sinds eind jaren zeventig met Anne-Marie Miéville een teruggetrokken bestaan leidde. ‘Stel, x + 3 = 1, dan is x -2. Wanneer je een beeld schept, of dat nu een beeld van het verleden, het heden of de toekomst is, dan moet je steeds twee beelden wegwerpen om een goede film te vinden.’ Godard ‘was’ in Cannes om zijn laatste en bepaald niet begrijpelijkste werk te presenteren, het later ook (onder meer op het filmfestival van Rotterdam) als installatie gebrachte Le livre d’image. Nog één keer presenteerde Godard een enigmatische collage van beeld en geluid: filmscènes, archiefbeelden, zeelandschappen, Midden-Oosterse straten en door Godard zelf gemummelde teksten vormen een politiek-dichterlijk mozaïek zoals alleen hij dat kon maken (en misschien ook begrijpen). De niet-Franssprekende toeschouwer raakt nog verder op drift doordat slechts flarden van de teksten ondertiteld zijn. Precies zoals het hoort, eigenlijk, bij de levenslange rebel Godard, die zich in zijn zestig jaar durende carrière van cinefiele wonderboy ontpopte tot een kluizenaarachtige filmmagiër. Dat hij als kind in een vol en uiterst sociaal nest was opgegroeid, was wat Godard betreft een levenslange rechtvaardiging voor afzondering en isolement. Geen wonder dat Godard in Agnés Varda’s Visages villages (2017) letterlijk niet thuis geeft wanneer Varda en collega-regisseur en fotograaf JR hem komen opzoeken in zijn huis in Zwitserland. Ondanks een duidelijke afspraak laat Godard hen voor het oog van de camera voor een dichte deur staan, het duo afwimpelend met een cryptische boodschap op het raam, die Varda echter begrijpt en als zeer kwetsend ervaart. Een tekenend laatste optreden is het, van een genie dat aan niets en niemand verantwoording wilde afleggen. In een eerdere versie schreven we dat Godard stierf in Parijs. Dat klopt niet, hij stierf in het Zwitserse Rolle.||https://www.volkskrant.nl/cultuur-media/regisseur-jean-luc-godard-1930-2022-liet-alle-filmconventies-uit-hun-voegen-barsten~b4a073dd/
2022-09-13||Uw woorden worden beelden in nieuwe AI-programma’s: ‘Maak een schilderij in de stijl van Salvador Dali’ ||Een citroen met een zonnebril op het strand, Pixar-stijl. Een Black Hawk-helikopter in de stijl van Leonardo da Vinci. Het laatste avondmaal, maar met iedereen als skelet. De geboorte van het universum. Een kindertekening van Satan die een ijsje eet. Wie een kijkje neemt op bijvoorbeeld Midjourney ziet de verbeelding van gebruikers aan het werk en kijkt met verbazing en bewondering hoe dit kunstmatige-intelligentieprogramma (AI) op basis van een paar woorden in mum van tijd iets tevoorschijn tovert. Midjourney is een van de programma’s die de laatste tijd voor een breed publiek beschikbaar zijn gemaakt en die afbeeldingen produceren op basis van een tekstopdracht. De bekendste is Dall-E 2 van OpenAI. Dit AI-bedrijf, mede opgericht door Elon Musk, maakte eerder al furore met zijn taalmodel GPT3 dat teksten kan vertalen, een chatbotgesprek voeren of een essay schrijven. Ook Dall-E 2 (een vervlechting van Salvador Dalí en Pixarfilm WALL-E) werkt (deels) met taal. ‘Het interessante van dit soort modellen is dat ze een brug slaan tussen tekst en afbeeldingen’, zegt Eric Postma, hoogleraar kunstmatige intelligentie van Tilburg University. ‘Ze zijn getraind met een grote database met afbeeldingen waar beschrijvingen bij staan.’ Vervolgens wordt een zogenoemd diffusion-model aan het werk gezet om afbeeldingen te genereren.’ Nee, de computer begrijpt de ingevoerde tekst niet, waarschuwt Postma. ‘Wat ze kunnen is een tekstinvoer koppelen aan betekenisvol beeld.’ Dat laatste gaat steeds beter als gevolg van alle AI-inspanningen van de laatste jaren. En het interessante is nu dat die programma’s ook publiekelijk beschikbaar komen. Midjourney en Dall-E, met in het kielzog programma’s als Stable Diffusion (open source), het supereenvoudige Craiyon of Disco Diffusion, leiden de laatste maanden tot een ware hype en groot enthousiasme onder kunstenaars, programmeurs en designers. Voor de eindgebruiker werken ze opvallend eenvoudig. Midjourney werkt in combinatie met de vooral onder gamers populaire chatdienst Discord. Het tekengereedschap is voor iedereen beschikbaar, maar er zit een limiet aan het aantal plaatjes dat je kunt maken. Daarna moet de portemonnee worden getrokken. De instapdrempel bij Dall-E is wat lager, omdat er geen apart Discord-account nodig is. Een uitnodiging is nog wel vereist. De programma’s werken daarna in de basis hetzelfde: het invoeren van een aantal woorden zet de boel in werking. Dat kan van simpel (‘een bos’) tot erg specifiek, inclusief technische aanwijzingen over de lichtinval, stijl, formaat en mate van gedetailleerdheid of realisme. De enige beperking is dat sommige woorden worden geblokt en Dall-E niet toestaat met beroemdheden aan de gang te gaan. Vervolgens komt het programma met vier afbeeldingen, waarna je kunt kiezen om de software verder te laten variëren op één daarvan. Dall-E geeft bovendien de optie om onderdelen van een plaatje digitaal weg te gummen. De uitkomsten van de twee programma’s kunnen behoorlijk verschillen, zonder overtuigende winnaar, al is het maar omdat het een kwestie van smaak is. Midjourney onderscheidt zich met de levendige Discord-community die eraan zit vastgeklonken. Dat heeft zowel voor- als nadelen. Zo is het lastiger om overzicht te behouden. Daartegenover staat juist dat het erg leuk is in real time andere creaties voorbij te zien komen, inclusief de woorden die andere mensen daarvoor hebben gebruikt. Ook is er een leuk overzicht met de door de community meest gewaardeerde creaties. Daar zitten indrukwekkende plaatjes tussen, vaak gevoed door een even indrukwekkende woordenbrij en niet zelden de vrucht van professionele designers. Een van hen is de in Guadeloupe geboren en in Canada werkzame Manuel Sainsily. De 2d- en 3d-artiest is de laatste tijd volop aan het experimenteren met diverse programma’s. ‘Ze werken voor kunstenaars ongelofelijk goed om hun creativiteit op te krikken’, zegt hij. Sainsily gebruikt ze bijvoorbeeld in de ideeënfase, om zo heel snel concepten te verkennen. Maar het gaat verder dan dat: ‘De programma’s stellen kunstenaars in staat verder te denken dan hun eigen verbeelding en andere, nieuwe invloeden onder hun aandacht te brengen.’ Bij Sainsily is Midjourney overigens de duidelijke favoriet, vooral vanwege de community en de aanwezigheid van een encyclopedie met tips en stijlen (bij de betaalversie). De vrees van sommigen dat kunstenaars en designers overbodig worden, deelt hij niet, integendeel: ‘lk denk dat elke nieuwe technologie meer kansen biedt dan ze doodt. Photoshop maakte schilders ook niet overbodig. Het creëerde een golf van digitale kunstenaars. Op dezelfde manier zal AI het werk van een kunstenaar doen evolueren.’ Ook Postma is enthousiast over de mogelijkheden die de nieuwe programma’s bieden: ‘Dit verrijkt de kunst omdat er een nieuw soort visuele kunstenaar bij komt, namelijk mensen die vaardig zijn met tekst. Zij krijgen hiermee fantastisch gereedschap in handen.’ We staan pas aan het begin, stelt Postma. Afbeeldingen zullen steeds indrukwekkender worden en de volgende fase is ook al duidelijk: video. Postma stelt zich een wereld voor waar realistische films kunnen worden gemaakt zonder acteurs. Ter geruststelling van deze beroepsgroep: ‘Maar dat duurt nog wel minimaal tien jaar hoor.’||https://www.volkskrant.nl/wetenschap/uw-woorden-worden-beelden-in-nieuwe-ai-programma-s-maak-een-schilderij-in-de-stijl-van-salvador-dali~b29997a6/
2022-09-13||Van de oorlog in Oekraïne belandden twee leeuwen en twee tijgers in de opvang in Anna Pauwlona: hoe vergaat het de vluchtelingen?  ||Een lome leeuw in het gras van zijn buitenverblijf in Anna Pauwlona, in de kop van Noord-Holland. De gekooide koning van het dierenrijk ligt er prinsheerlijk bij. Strak voor zich uitkijkend hapt hij naar een vlieg. Enkele meters van hem vandaan ligt een forse bolus, zwart en groter dan een mensendrol. Op het eerste gezicht zie je weinig bijzonders aan de imposante verschijning in zijn ruim bemeten buitenverblijf (zo’n 10 bij 25 meter) van Stichting Leeuw, opvangcentrum voor grote katachtigen. Zijn verzorgers weten wel beter. Mannetjesleeuw Dembé, zoals ze hem hebben gedoopt, is oorlogsvluchteling uit Oekraïne. Hij is getraumatiseerd. Samen met drie andere grote katachtigen is het dier enkele weken na het uitbreken van de oorlog door vrijwilligers opgehaald en via het Poolse tussenstation Poznan Zoo in Anna Pauwlona beland, om daar te worden opgevangen. De reddingsoperatie was te danken aan een groot internationaal netwerk van dierentuinen en opvangcentra, die zich bij een oorlog of andere ramp inzetten voor de opvang van dieren. Voor internationaal samenwerkende dierentuinen geldt dan een oorlogsprotocol, dieren van andere instellingen of particulieren zijn aangewezen op talloze vrijwilligersinitiatieven of zijn aan hun lot overgelaten. Door de goede contacten tussen Stichting Leeuw en Poznan Zoo konden twee leeuwen en twee tijgers uit Oekraïne worden ondergebracht in Anna Pauwlona. Naast Dembé zijn dat leeuw Max en de tijgers Radjah en Shanti. De namen zijn verzonnen door verzorgers van Stichting Leeuw. ‘Misschien dat het ze vooral om de klank gaat, maar vaak merken we dat ze toch min of meer luisteren wanneer je hun naam roept’, zegt medewerker Wendy Karsten van Stichting Leeuw. Zoals dat gaat in crisisopvang: niemand kent hun achtergrond en geschiedenis, niet eens hun exacte leeftijd, dus niemand weet wat ze in de oorlog of daarvóór hebben meegemaakt. Dat komt misschien nog, maar in de noodsituatie waaruit ze vertrokken was het verzamelen van documenten en gegevens niet de hoogste prioriteit. Gechipt waren de dieren niet, dat gebeurde pas na hun eerste opvang. Ze moeten bombardementen hebben gehoord of ervaren. Vaststaat dat ze op stel en sprong in een hok zijn geduwd en op transport gezet, uren- of dagenlang, van Oekraïne naar Polen, daarna naar Duitsland en Nederland. De papierwinkel van Cites-bepalingen die streng toeziet op het transport van wilde dieren, werd voor deze gelegenheid – met toestemming van de autoriteiten – opzij gezet; de vereiste procedures zouden vele maanden hebben gevergd, te lang voor dieren in nood. Op foto’s van de transportbus is te zien hoe de dieren liggen opgevouwen achter tralies, met katten en honden bij elkaar, niet wetend wat hun overkomt. Hoe leg je een dier oorlog uit? Bij Stichting Leeuw komen ze tot rust, mogelijk voor de rest van hun leven. Al is het hoogste doel de dieren voor te bereiden op een leven in Zuid-Afrika, waar de stichting participeert in natuurreservaat Schrikkloof en ze elk een eigen, afgebakend stuk land van ongeveer 1,5 hectare per dier of koppel krijgen. Al zeventien katachtigen van Stichting Leeuw leven daar, in een ‘land van herkomst’ dat ze niet kennen. Terug in het ‘echte wild’ zit er niet in: alle 24 dieren die nu in Anna Pauwlona verblijven, zijn in gevangenschap geboren, bij fokkers, handelaren of ‘hobbyisten’, gedomesticeerd en niet in staat tot overleven op eigen kracht. Of ze ooit Zuid-Afrika zullen bereiken, blijft de vraag. Eerst moeten ze wennen aan hun verblijf hier, er moet blijken hoe ze met soortgenoten omgaan. Met een unieke jaagsimulator – waarover later meer – moeten ze hun jachtinstinct en conditie ontwikkelen. Als alle stadia succesvol zijn doorlopen, komen ze in aanmerking voor de grote reis. Mogelijk pas over jaren, misschien nooit. We wilden deze oorlogsslachtoffers volgen, liefst tot in Zuid-Afrika aan toe. Dat had wat voeten in aarde. Bezoek was niet direct toegestaan: na aankomst in Anna Pauwlona gingen de dieren een maand in quarantaine. Om te acclimatiseren, hun gezondheid te onderzoeken en andere dieren te beschermen tegen eventuele ziektekiemen. Een voor een mochten ze daarna naar buiten, Dembé als eerste. Met zijn 190 kilo was hij bij aankomst al weldoorvoed; normaal weegt een leeuw van zijn leeftijd (die aan de hand van zijn gebit wordt geschat op zo’n 5 jaar) zo’n 160 tot 180 kilo. Zijn donkerkleurige manen wijzen op de aanmaak van testosteron, ook al een gezond teken. Vrouwtjes vallen op mannen met donkere manen: daar komen sterke welpen van. Niet alle vier de dieren waren zo fortuinlijk. Shanti, een van de twee tijgers, overleefde niet. Ze was welbeschouwd een hopeloos geval: ondanks de 5-jarige leeftijd die haar werd toegeschreven, woog de tijgerin maar 52 kilo. Dat kan niet alleen van die paar weken oorlog zijn geweest. ‘Ze had achteraf bezien in Oekraïne al een spuitje moeten krijgen’, zegt Robert Kruijff, directeur van de dierenopvang. ‘We vermoeden dat iemand haar uit de tuin van een particulier heeft gehaald, maar dat weten we niet. Haar rug was vergroeid, ze reageerde apathisch en keek met lege ogen. Voor haar hebben mensen in Oekraïne hun leven gewaagd, maar het was kansloos’. Ze hebben het nog geprobeerd bij Stichting Leeuw, uiteindelijk moesten ze Shanti laten inslapen. Dan is er leeuw Max, afkomstig uit de omgeving van Charkiv en vermoedelijk zo’n 1,5 jaar oud. Hij kwam aan met een achterstand: ‘Je zag dat hij druk had op zijn hersenen, de pupillen in zijn ogen werden heel groot, hij ging steeds lastiger lopen en werd wat apathisch’, zegt Wendy Karsten. Bloedonderzoek toonde vitaminegebrek aan, mogelijk een reactie op slechte voeding en de stressperiode waarin de dieren in overlevingsmodus staan. Karsten: ‘Wanneer de omstandigheden zich daarna wat stabiliseren, verliezen de dieren soms ineens hun manen of komen andere gebreken aan het licht.’ Inmiddels vergaat het Max stukken beter. Net als Max is ook tijger Radjah afkomstig uit de buurt van Charkiv. Hij wordt geschat op tussen de 8 en 12 maanden oud. Ook op zo’n jonge leeftijd al een imposante, soepele verschijning: op zo’n meter afstand zie je pas goed wat die ferme klauwen vermogen. Dembé heeft geluk: hij heeft al zijn nagels en tanden nog. Best bijzonder, want veel van de opgevangen dieren zijn verminkt door vorige eigenaren. Ze trekken nagels en tanden uit, om de risico’s te verkleinen. Je wilt niet weten hoeveel van dit soort dieren er door particulieren gehouden worden in Europa, zeggen ze bij Stichting Leeuw. In Bulgarije en Polen, maar ook Oekraïne, zijn welpjes te koop voor zo’n 500 euro – een rashond in Nederland is duurder. Het zijn vaak leeuwtjes van buiten de gecontroleerde fokprogramma’s van de Eaza, de Europese Vereniging van Dierentuinen. Vaak hebben eigenaren weinig verstand van verzorging. Ze voeren hun dieren kip in plaats van rood vlees; dat remt hun groei en geeft vaak nierproblemen. Zo is een hybride categorie dieren ontstaan: niet geschikt als huisdier, maar ook allang niet wild meer. Ze zijn een soort restproducten van menselijk handelen. Met bijbehorende kenmerken, zoals de ‘witte tijger’ Muba, in 2021 door Stichting Leeuw opgehaald uit een sindsdien gesloten resorthotel in Slowakije. Met haar blauwe ogen kijkt ze een beetje scheel; een bekende klinische afwijking van deze gemuteerde soort, die niet in het wild bestaat maar het resultaat is van doorfok en inteelt. ‘Een uit de kluiten gewassen huiskat’, noemt Wendy Karsten haar met gevoel voor understatement, en dat blijkt: de tijger vindt het duidelijk prettig wanneer mensen in haar nabijheid zijn. Als we langs haar buitenverblijf lopen, komt ze licht brommend tegen het hek aan staan ‘om even hallo te zeggen’. ‘Puur kwekken’, aldus Karsten. Op landgoed Hoenderdaell, waar Stichting Leeuw haar dieren onderdak biedt, lopen gezinnen rond. Kinderen dollen in de speeltuin, groepen zitten er op een terras aan de broodjes hamburger van het restaurant. Voor 150 euro treed je met een ‘tijgerworkshop’ in de voetsporen van de verzorgers. Het klinkt misschien wrang, een dagje getraumatiseerde of verwaarloosde dieren kijken met het hele gezin, maar het is een noodzakelijke inkomstenbron voor de opvang, die het vrijwel geheel moet hebben van donaties, legaten en entreegeld. Langs de tralies van de buitenverblijven loopt een pad van krap een meter breed. Bezoekers hebben alleen zicht op de dieren van achter begroeiing, waarin kijkgaten zijn gemaakt. Zo worden de dieren niet de hele dag blootgesteld aan drommen mensen. Alleen verzorgers – en bij uitzondering een verslaggever – mogen langs de tralies lopen, dicht langs de dieren. Daarvoor moet die verslaggever wel een contract ondertekenen. Hij dient op minstens 30 centimeter van het hekwerk te blijven. We mogen elkaar niet inhalen, niet hard praten. ‘Ook vragen wij u rechtop te blijven staan, want wanneer u naar voren buigt of hurkt, kunnen de dieren u als prooi zien.’ Nog een: ‘Keer de dieren nooit uw rug toe.’ Ook wanneer de bezoeker angst ervaart, dient die dat direct te melden bij personeel. De roofdieren hebben immers een feilloos instinct voor het selecteren van de zwakste prooidieren. Het is ook precies die wetenschap die het werken met deze dieren mentaal zo zwaar maakt, zegt verzorger Daphne Pels. ‘Fysiek is het al zwaar, omdat je soms een hele dag loopt te slepen met stukken vlees van 25 kilo. Maar mentaal is het nog zwaarder: je realiseert je elke dag dat je geen seconde mag verslappen. Zodra ik één steekje laat vallen en bijvoorbeeld een hok vergeet af te sluiten, kost me dat mijn leven. Of dat van een ander. Ook al zijn deze dieren in gevangenschap geboren, het blijven roofdieren. Ook al tolereren ze je nu: ze zijn erop uit jou te verscheuren zodra ze de kans zien. Dit zijn getraumatiseerde dieren, en dat maakt het heel anders dan werken in een ‘gewone’ dierentuin. Het zijn er hier bovendien veel meer dan daar.’ Pels geeft toe dat die mentale druk haar soms beangstigt, ook na de tien jaar dat ze nu bij Stichting Leeuw werkt. Ze is niet de enige, weet ze. ‘Je moet altijd scherp blijven. De vraag is hoelang je dat kunt volhouden. Ik heb er weleens angstdromen van. Die heeft elke verzorger hier. Daarom houden we elkaar in de gaten. Als iemand eens een wat mindere dag heeft, zetten we die aan bureauwerk.’ Het opvangcentrum in Anna Pauwlona is het centrum van vaak bizarre spelingen van het lot. Hier kruisen de levens van ‘wilde dieren’ met de merkwaardigste geschiedenissen. Een oorlog, een eenzaam bestaan als huisdier of als act op kleine circussen en marktjes. De opvang weerspiegelt ook de wereldpolitiek. Stichting Leeuw heeft geprobeerd een van hun Siberische tijgers, een zeldzame en beschermde soort, naar Rusland te krijgen. Dat is niet gelukt: bij de eerste pogingen was de ramp met de MH17 net gebeurd, nu is het de Russische oorlog in Oekraïne die goede contacten belemmert. Door alle individuele geschiedenissen heeft elk dier hier zijn of haar gebruiksaanwijzing. Er zijn dieren die niets van mannen moeten hebben, is de ervaring bij Stichting Leeuw. Ongetwijfeld heeft dat iets te maken met een vorige eigenaar. ‘Dan is het voor mannelijke verzorgers hier hard werken om vertrouwen te winnen’, zegt Wendy Karsten. Sowieso houden de dieren de mensen scherp in het vizier. ‘Oorlogsleeuw’ Dembé schoot in een kramp toen een groep kinderen nogal wat herrie maakte, herinnert Karsten zich. ‘Kennelijk kwam er iets van een trauma naar boven. Welk trauma, dat zullen we nooit weten.’ Bezoekers kunnen op gezette tijden een blik krijgen op een innovatie die internationaal aandacht trekt: de jaagsimulator. Waar een wild dier in de doorsneedierentuin nog weleens de hele dag heen en weer langs een hek loopt, wilde Stichting Leeuw de dieren afleiding bieden, om ze tegelijk te trainen voor een vaardigheid die ze in een eventueel nieuw leven kunnen gebruiken: het jagen. Dat hebben deze ‘wilde’ dieren nooit gedaan. Het vergde drie jaar ontwikkelen, nu is de constructie er. Vanaf een balustrade kijken we op een bak zoals van een paardenmanege, met wat kleine vijvers, een boomstam en verhogingen. Aan het plafond hangt een bestuurbare touwconstructie waaraan verzorgers een prooi hangen. De leeuw of tijger wordt in de ‘manege’ losgelaten, een verzorger bedient de touwen zo dat het dier steeds wordt aangespoord de bewegende prooi achterna te gaan. Dat het werkt, zien we met eigen ogen. Tijger Radjah betreedt de arena als een Spaanse vechtstier. Al snel wordt zijn aandacht getrokken door de dode houtduif die aan het touw hangt, net niet voor het grijpen. Met behulp van de automaat kan die prooi door de hele ruimte worden getrokken, met variatie in hoogte en snelheid, aangepast op het gedrag van elk individueel dier. De beloning is er altijd na enkele minuten: dan zorgt de bediener van de simulator dat het dier zijn prooi te pakken krijgt. De reacties van de dieren zijn wisselend, zegt medewerker Karsten: ‘Bij sommige geeft dit wilde taferelen, maar tijger Goha, een echte diva, laat het bijna onverschillig.’ Tijger Radjah doet het voorbeeldig: hij rent op de duif af, draaft alle hoeken van de ruimte door en krijgt de duif tenslotte te pakken, om die aan stukken te rijten. Missie geslaagd. Dat gaat niet altijd zo. Een enkele leeuw vond het eng dat in de vijvertjes goudvissen zwemmen – niet als prooidieren, maar om het water schoon te houden. Zo ver zijn sommige ‘wilde’ dieren van hun oorsprong afgedreven. Het zijn ‘maar’ vier oorlogsslachtoffers die opgevangen kunnen worden in Anna Pauwlona. In Oekraïne en omringende landen zitten naar schatting nog honderden lotgenoten, die een minder gelukkig lot trokken. Dat knaagt, maar de werkelijkheid is ook dat de capaciteit voor opvang beperkt is. Stichting Leeuw zit vol; voor de vier vluchtelingen uit Oekraïne hebben ze vier andere dieren naar Afrika verplaatst, meer ruimte is er niet. ‘Wij verbeteren de wereld niet’, weet directeur Kruijff ook, ‘maar we verbeteren wel de wereld voor deze dieren’. Hij kent de discussies over verschillende vormen van dierenbescherming en -opvang. Er bestaan richtingen onder beschermers. Grofweg zijn die onder te verdelen in drie kampen: het ene bestaat uit de redders van individuele dieren. Daarnaast bestaan dierentuinen, waar af en toe dieren worden geëuthanaseerd om de bloedlijnen van de soorten te bewaken. En dan zijn er beschermers die het accent leggen op het beschermen van biotopen, dan zouden de wilde dieren vanzelf wel volgen. Kruijff heeft iets van alle drie, zegt hij. Voorop staat het signaal dat hij met zijn opvang wil geven: ‘Ga ook bij oorlog en rampen fatsoenlijk en verantwoordelijk om met dieren’.||https://www.volkskrant.nl/wetenschap/van-de-oorlog-in-oekraine-belandden-twee-leeuwen-en-twee-tijgers-in-de-opvang-in-anna-pauwlona-hoe-vergaat-het-de-vluchtelingen~b7ba857b/
2022-09-13||De nieuwe Citroën C5 X is een meer dan geslaagde cocktail van stationwagen, SUV en sedan||Wat is dat toch met autofabrikanten? Hoe vaak is er niet gezegd en geschreven dat een SUV eigenlijk een afzichtelijk model auto is? En toch maar blijven maken, die dingen. Van de weeromstuit werden ze nog populair ook. O, maar dan kunnen we het nog gekker maken, hebben de designers toen gedacht. En daar verscheen de BMW X6 (en de Mercedes GLE coupé), de zeldzaam goed mislukte combinatie van een SUV en een coupé. De voor die laatste kenmerkende aflopende achterkant laat zich nu eenmaal niet verenigen met de grote wielen en een daarop hoog geplaatste koets. Ook dat werd keer op keer lachend opgemerkt bij de verschijning van wéér zo’n model (de Q-sportbacks van Audi). Zelfs Volvo, dat een naam heeft hoog te houden als designmerk, slaagde niet met de introductie van de (elektrische) C40 Recharge. Wat misschien de doorslaggevende denkfout bij deze modellen was, is dat de SUV als basis werd gebruikt. Citroën heeft dat denkpatroon nu doorbroken en met zijn nieuwe vlaggenschip feitelijk de ouderwetse sedan als uitgangspunt gebruikt, niet toevallig een auto waarmee het merk ooit furore maakte (DS, C5, C6). De C5 X staat iets hoger op zijn wielen dan een sedan, maar minder hoog dan die SUV-coupés. Tegelijk is-ie een stuk langer. En vooral dat laatste brengt de auto in balans. Criticasters zeggen dat de C5 X een soepzooitje is, een amorfe cocktail van stationwagen, SUV en sedan – zonder de voordelen van die afzonderlijke modellen. Blik vindt het een meer dan geslaagde poging een nieuw model op de markt te brengen. Oké, hij heeft niet de bagageruimte van een Mazda 6 sportbreak (stationcar), niet een even hoge instap als een Volkswagen Tiguan (SUV) en niet de beenruimte van de DS9 (sedan, waarmee hij het onderstel deelt). Maar met 485 liter kofferbak (17 minder dan de Mazda), een lengte van 4,81 meter (12 centimeter korter dan de DS) en een hoogte van 1,49 meter (20 centimeter minder dan een VW Tiguan) is er toch een auto in elkaar gezet waarnaar door concurrenten hopelijk goed gekeken gaat worden. Voor het wat weifelende Franse merk is het in elk geval reden om weer eens ouderwets hoog van de toren te blazen. Eerst zou Citroën de luxe aan collega-merk DS (ook van Stellantis, voorheen PSA) laten en zelf vooral, oneerbiedig geformuleerd, een slim budgetmerk worden. Maar omdat vervolgens voor de Chinese markt, die andere eisen stelt, de C5 X werd gemaakt, besloot men het beleid een slinger te geven en die auto ook hier maar te introduceren. In Franse marketingtermen is de C5 X nu opeens ‘de geavanceerdste uiting tot nu toe van Citroëns filosofie: durf en innovatie die ten dienste staan van een serene rij-ervaring’. Zoiets zou Blik nooit durven en kunnen schrijven – gewoon omdat het overdreven en lelijk is – maar behalve zijn uiterlijk heeft de C5 X inderdaad nog wel minstens één pluspunt: het is er heerlijk in vertoeven. Niet zozeer dankzij de stoelen van traagschuim (lekker en inderdaad ook nieuw), de riante ruimte voor de achterpassagier (logisch, met zo'n lengte) of de relatief grote stilte (dankzij speciaal glas), maar vooral door het verder geperfectioneerde veringsysteem. Sensoren, slimme schokdempers en dito software zorgen ervoor dat elk wiel afzonderlijk reageert op de wegomstandigheden. Knap ingewikkeld, maar voor Blik is het belangrijkste: je proeft het verschil. We distantiëren ons uiteraard van Citroëns marketingterm ‘vliegend tapijt op wielen’, maar we moesten er wel aan denken toen we op een slecht onderhouden provinciale weg met iets te hoge snelheid een bocht namen: weldadig! De C5X zou geen Franse auto zijn als er niet ook wat te klagen was. Met de C5X introduceert Citroën een nieuwe interface voor de bediening van de functies op het forse (12 inch) aanraakscherm. Die is niet fijn. Dat er naast dat scherm voor sommige functies weer gewoon fysieke, tactiele knoppen zijn: prima. Belangrijkste misser óp het aanraakscherm is dat er een thuisknop is, maar dat de thuishaven waar je vervolgens belandt uit twee delen bestaat, waardoorheen je je moet bewegen door te vegen. Nogal hybride, een combinatie van aanraken en vegen. Het went, maar blijft contra-intuïtief. Maar omdat de Apple’s CarPlay dan weer wel foutloos functioneert, vertrouwen we erop dat Citroën dit smetje snel wegwerkt. Blijven wij intussen genieten van die heerlijke SUVcoupéstationcar.||https://www.volkskrant.nl/beter-leven/de-nieuwe-citroen-c5-x-is-een-meer-dan-geslaagde-cocktail-van-stationwagen-suv-en-sedan~ba1cc4c2/
2022-09-13||Ook fabrikanten denken nu: die zelfrijdende auto komt er wellicht nooit||Waar blijft de chauffeurloze auto? Een half decennium geleden wisten fabrikanten, veel onderzoekers, consultancybureaus en media (waaronder de Volkskrant) het bijna zeker: rond deze tijd rijdt-ie rond. Onze levens zouden veranderen: de robotauto brengt onze kinderen naar voetbal, binnensteden veranderen in kruidentuintjes omdat parkeerplaatsen overbodig raken, ongelukken nemen af omdat de zelfstandige auto geen alcohol drinkt en ook na een lange werkdag nog messcherp is. Dus: waar blijft-ie? Automobilisten zitten nog altijd opgescheept met wagens die zichzelf ternauwernood tussen de wegbelijning kunnen houden. In de Verenigde Staten rijdt de robotauto al wel mondjesmaat in aangewezen enclaves, maar daar zijn de steden een stuk makkelijker te berijden omdat er nauwelijks fietsers zijn en de wegen kaarsrecht. In een stad als Napels of Rotterdam is hij in geen velden of wegen te bekennen. Nog in 2019 voorspelde Teslatopman Elon Musk ‘zeker weten’ een miljoen robottaxi’s in 2020. Inmiddels heeft er wat verwachtingsmanagement plaatsgehad in de bestuurskamers van grote autofabrikanten: de volledig zelfstandig rijdende auto komt er misschien wel nooit. Zelfs bedrijven die zich erin hebben gespecialiseerd, lijken daar nu van overtuigd. ‘Waarom zou je dat willen?’, vraagt Kyle Vogt zich af als Reuters hem ernaar vraagt. Vogt is de baas bij Cruise, het onderdeel van General Motors dat zich bezighoudt met autonoom rijdende voertuigen. Hij voorziet een wereld waarin robotauto’s zich grotendeels zelfstandig kunnen redden (in elk geval in de Verenigde Staten), maar met een vloot menselijke chauffeurs als achtervang, die op afstand meekijken en kunnen ingrijpen als het misgaat. Musk denkt nog steeds dat zijn zelfrijdende Tesla’s er ‘dit jaar’ zullen zijn, maar het autoconcern weigerde te reageren toen nog eens werd geïnformeerd naar de stand van zaken. Tegelijkertijd is er haast. Fabrikanten en beleggers hebben vele honderden miljoenen dollars geïnvesteerd in de technologie en zullen niet heel lang bereid blijven dat te doen. Zoals de baas van onderzoeksbureau Edge Case Research tegen het persbureau zegt: ‘Als ze er de komende twee jaar niet in slagen hun doel te bereiken, zullen ze niet meer bestaan.’||https://www.volkskrant.nl/nieuws-achtergrond/ook-fabrikanten-denken-nu-die-zelfrijdende-auto-komt-er-wellicht-nooit~b7a088ad/
2022-09-13||In de wereld van de grote elektrische auto is milieu ondergeschikt aan extreme gekkigheid||Scrollend door de digitale catalogus van de Lucid Air zag ik krankzinnige cijfers traag over het beeldscherm rollen. Zonder opladen naar Parijs en terug met 270 kilometer per uur, dankzij een vermogen van 1.111 pk, 1.111 ja. Het geesteskind van Peter Rawlinson (die voordat hij opstapte bij Elon Musk aan de Tesla Model S werkte) begeeft zich in de regionen waarin de Mercedes EQS en de geëlektrificeerde Porsche Taycan rondrijden, wil sneller en verder gaan dan de concurrentie, komt ‘binnenkort’ beschikbaar voor de Nederlandse markt, en gaat veel kosten. Wij klikten de ‘droomuitvoering’ aan in de kleur eurekagoud en stuitten op een bedrag waarvoor een prima startersflatje in een opkomende wijk in een middelgrote stad binnen handbereik komt. Andermaal realiseerden we ons dat we in een klassenmaatschappij leven, waarin iedereen die aan de goede kant van de klassenkloof staat hardnekkig blijft volhouden dat dit níet zo is, waarin extreme gekkigheid geen extreme gekkigheid mag heten maar eufemistisch ‘premium’ wordt genoemd, en waarin autoblaadjes vol bravoure schrijven over de Lucid-achtigen alsof het tamelijk normale consumptieartikelen zijn. Dat was een lange inleiding op weg naar de echte vraag: was elektrisch rijden niet bedoeld als een activiteit die ‘goed’ zou zijn voor het milieu? CO2-uitstoot beperken, voetafdrukken verkleinen, energieverbruik verminderen, niet meer zoveel kostbare ruimte claimen, niet meer zoveel beslag leggen op grondstoffen, niet meer zoveel willen en eisen, alles een beetje kleiner, alles een beetje bescheidener? Terwijl we het volgende zien gebeuren: automakers ruilen de bonuspunten die ze winnen met een CO2-uitstoot van nul, in voor maximalisering op allerlei andere vlakken. Zoals boeren die emissievrije stallen aanschaften niet dachten: ‘mooi, nu stoot ik met hetzelfde aantal koeien minder stikstof uit’, maar: ‘mooi, nu kan ik twee keer zoveel koeien houden’. Almaar grotere accu’s, met almaar meer vermogen die kostbare mineralen en andere eindige grondstoffen eisen, want naar Parijs en terug zonder opladen: wie wil dat nou niet? Almaar grotere en bredere en zwaardere auto’s die in de iets oudere parkeergarage anderhalve plek innemen – onlangs besprak Blik op deze plek de ervaringen met het bakbeest Lynk & co, een Chinese hybride waar een vijftal buitenslapers uit Ter Apel comfortabel in gehuisvest zou kunnen worden. Sowieso een plaag: excuus-SUV’s die de eerste 3 kilometer elektrisch rijden, daarna alras overschakelen op fossiel en toch als ‘eco’ te boek staan. Lang niet altijd heeft het nog iets te maken met de wereld iets beter proberen te maken. Misschien was dat van meet af aan een misverstand.||https://www.volkskrant.nl/beter-leven/in-de-wereld-van-de-grote-elektrische-auto-is-milieu-ondergeschikt-aan-extreme-gekkigheid~be4ec652/
2022-09-13||Rolstoeltennister Diede de Groot: een sportieve veelvraat, óók na alle successen||Eigenlijk had ze vorig jaar al alles gewonnen wat er te winnen valt in het rolstoeltennis. Maar met vier grandslamtitels in een jaar en een gouden medaille op de Paralympische Spelen was de prijzenhonger van Diede de Groot nog niet gestild. Daarom deed ze het kunstje dit jaar nog eens dunnetjes over. Afgelopen zondag completeerde ze haar tweede ‘Calendar Slam’, door op de US Open in New York het enkelspel te winnen. Zelfs haar coach Amanda Hopmans was enigszins verrast door de ambitie die De Groot aan de dag legde. ‘Na vorig jaar dacht ik: hoe gaat dat nu? Is het echt zo dat je beter wil blijven worden nadat je alles hebt gewonnen? Je ziet weleens dat tennissers na veel successen wat minder worden. Maar wat Diede zo bijzonder maakt is dat ze na alle successen gemotiveerd blijft, en constant blijft presteren.’ De titel werd haar zondag niet in de schoot geworpen. Voor de zevende keer in de laatste tien grandslamtoernooien stond ze in de finale tegenover de Japanse Yui Kamiji, de nummer twee van de wereld. Kamiji won de eerste set met 6-3, met dank aan drie servicebreaks. Maar daarna was De Groot oppermachtig. De overige twee sets trok ze overtuigend met 6-1 naar zich toe. Het tekent volgens Hopmans de vorderingen die haar 25-jarige pupil in de afgelopen jaren maakte. ‘Ze raakt minder snel in paniek en behoudt het overzicht. Dat was zondag ook wel nodig, het was een andere wedstrijd dan anders. Het was een mooie test die ze goed heeft doorstaan.’ Ook haar manager Bart van Schijndel ziet dat De Groot zich persoonlijk heeft ontwikkeld. ‘Ze is bewuster geworden van haar kunnen en serieuzer gaan werken.’ Grote merken als Nike en Citigroup sluiten haar in de armen om aan te tonen dat zij een inclusievere sport en samenleving ondersteunen. ‘Dat ze als para-atleet voor vol wordt aangezien geeft een boost aan haar zelfvertrouwen’, zegt Van Schijndel. Zo vindt De Groot zich ineens terug in televisiespotjes met grootheden uit het valide tennis als Naomi Osaka. Ze reist de wereld niet alleen af voor grandslamtoernooien, maar ook om het rolstoeltennis te promoten en nieuwe spelers te motiveren. Dat heeft volgens Van Schijndel gevolgen voor haar agenda: ‘Die is voller, ze heeft minder tijd voor sociale afspraken. Maar ze vindt het leuk, het geeft afleiding buiten het tennis om.’ De Groot is ambassadeur van de Esther Vergeer Foundation, die sporten mogelijk maakt voor kinderen met een lichamelijke beperking. De stichting heeft voor De Groots carrière veel betekend: in 2004 volgde ze er haar eerste clinic. Aanvankelijk was ze niet van plan om in de rolstoel te stappen, vertelde ze in 2019 aan de Volkskrant. Haar rechterbeen is korter dan haar linker en haar heup is niet volledig ontwikkeld. Maar lopen kan ze wel, met een prothese en niet veel langer dan tien minuten. Sporten in een rolstoel wilde ze niet, maar toen ze overstag ging kreeg ze snel de smaak te pakken. Toen Hopmans in oktober 2014 de toen 17-jarige De Groot ging coachen, wist ze nog niet dat ze met een toekomstige wereldtopper te maken had. ‘Diedes droom en doel was om de nummer één te worden, maar dat hebben we allemaal als we jong zijn. Ik was zelf onervaren in het rolstoeltennis en wilde haar vooral helpen zoals ik ook jonge valide spelers wilde helpen. Ik had geen idee dat we deze weg zouden inslaan, daar groei je samen in.’ Een doorbraak was er op de Paralympische Spelen in Rio de Janeiro in 2016. ‘Dat was het eerste grote buitenlandse toernooi waar ik met haar meereisde’, vertelt Hopmans. ‘Het verliep goed, maar eindigde teleurstellend.’ De Groot liet in de halve finale de latere kampioen Jiske Griffioen terugkomen uit verloren positie en moest uiteindelijk genoegen nemen met de vierde plaats. ‘Een leerzame ervaring’, noemt Hopmans het nu. In het enkelspel is De Groot al sinds februari 2021 ongeslagen, ze boekte 65 overwinningen op rij. In het dubbelspel won ze zes van de laatste acht grandslamtoernooien en won in Tokio paralympisch goud. Haar zegereeks toont ook aan dat de top van het internationale rolstoeltennis nog steeds erg klein is. Ter vergelijking: bij het valide vrouwentennis leverden de afgelopen acht grandslamtoernooien zes verschillende winnaars op. Bovendien is rolstoeltennis vooral groot in Nederland, waar sporters met een lichamelijke beperking ondersteuning krijgen die in andere landen vaak ontbreekt. Sinds de eerste editie in 1992 gingen alle gouden paralympische medailles in het vrouwen enkel- en dubbelspel allemaal naar Nederland. Hopmans hoopt dat de competitie in de komende jaren breder en beter wordt. Aan de US Open deden dit jaar voor het eerst niet acht maar zestien spelers mee. Op Wimbledon groeide het deelnemersveld van acht naar twaalf. Maar ook als De Groot blijft winnen, zal haar motivatie daar volgens haar coach niet onder lijden. ‘Het blijft leuk om met elkaar nieuwe uitdagingen te zoeken.’ Het eerstvolgende kruisje in de agenda? Het WK in Oss, begin november.||https://www.volkskrant.nl/nieuws-achtergrond/rolstoeltennister-diede-de-groot-een-sportieve-veelvraat-ook-na-alle-successen~b474bc46/
2022-09-13||De Volkskrant tv-selectie voor woensdag 14 september||NPO 3, 15.34 uur (Drama, Mischa Kamp, 2019) De wereld van de 10-jarige Romy wordt langzaam groter: ze wordt kappersassistent en verzorger, terwijl haar aan Alzheimer lijdende oma Stine juist de andere kant op beweegt, van kapsalon naar verzorgingstehuis. Regisseur Mischa Kamp en scenarist en schrijver Tamara Bos (eerder verantwoordelijk voor twee mooie Paard van Sinterklaas-films) zagen hun aangrijpende en levenslustige Kapsalon Romy met acht Gouden Kalveren bekroond. Razendknap, hoe ze een ziekte die voor kinderen én volwassenen nauwelijks valt te begrijpen een plek geven, zonder om de impact van dementie heen te draaien. Het samenspel tussen de generaties is uitmuntend, met Beppie Melissen als oma Stine en Vita Heijmen als kapperskleindochter Romy. RTL 8, 20.25 uur (Komedie, Nora Ephron, 2009) Meryl Streep kreeg een Oscarnominatie voor haar vertolking van de legendarische tv-kok die de Amerikanen bijbracht wat goed eten is: Julia Child, schrijver van het standaardwerk Mastering the Art of French Cooking. Streep benadrukt Childs onstuitbare liefde voor eten, haar charme en doorzettingsvermogen, waardoor het begrijpelijk wordt dat die nukkige Fransen hun kookgeheimen überhaupt met haar deelden. Haar geschiedenis wordt doorsneden met die van Julie, een ontevreden jonge vrouw die besluit ter loutering alle 524 recepten uit Julia’s handboek in precies één jaar te maken. NPO 2, 21.00 uur Van het ene op het andere moment verandert het leven van actrice Margôt Ros als ze in 2018 tijdens een repetitie voor een voorstelling tegen een decorstuk botst en een zware hersenschudding oploopt. Vanaf dat moment reageert haar brein heel heftig op de kleinste prikkels en moet ze in isolatie een langdurig revalidatieproces doorlopen. In Over leven spreekt de actrice, bekend van onder meer Toren C, met Coen Verbraak over wat ze in deze periode heeft geleerd. Ros ontdekte dat ze haar brein kon trainen en besefte wat het leven de moeite waard maakt. NPO 2, 22.39 uur In haar confronterende werk verkent schilder Natasja Kensmil de geschiedenis, mythologie en religie. Ze verwijst naar duistere historische thema’s, zoals het Nederlandse koloniale verleden, en verbeeldt deze in grote doeken met dikke lagen zwarte verf. ‘Het is verleidelijk om weg te kijken voor het leed van de wereld’, zegt Kensmil, ‘maar de meest intense kunst ontstaat pas wanneer je juist in dat leed duikt.’ Voor het maken van Natasja Kensmil – You Want It Darker volgde Lisa Boerstra de kunstenaar in de jaren waarin haar carrière tot bloei kwam. Canvas, 22.45 uur Terwijl voor sommige mensen een leven zonder werk het ultieme doel is, werken anderen fluitend door tot na hun 65ste. In 100Up portretteert Heddy Honigmann enkele wereldburgers die zelfs op hun 100ste nog niet van ophouden willen weten. Zo maken we kennis met een Noorse vrouw die op de boerderij helpt met lammeren, een seksuoloog in New York die nog steeds cliënten ziet en een Nederlander die een onlineplatform over mensenrechten maakt. Ze maken zich zorgen over fysieke aftakeling en de wereld die ze achterlaten, maar hun werk gaat gewoon door. NPO 2, 23.34 uur In 2019 werd de moord op advocaat Derk Wiersum gezien als een aanslag op de rechtsstaat. Ferd Grapperhaus, toenmalig minister van Justitie, reageerde op de moord met de oprichting van een ‘narcobrigade’, een speciale politie-eenheid voor de bestrijding van ondermijnende criminaliteit. Dit Multidisciplinair Interventieteam hield slechts drie jaar stand. In deze periode werd er 160 miljoen euro aan uitgegeven. Argos onderzoekt hoe het team met grote haast werd opgericht en maakt een reconstructie aan de hand van interne e-mails en verhalen van binnenuit. BBC 1, 23.40 uur (Actie, Ron Howard, 2013) Gelikte terugblik op de opkomst, ondergang en herrijzenis van de Oostenrijkse autocoureur Niki Lauda én op zijn rivaliteit met de Engelse James Hunt. Twee uitgesproken persoonlijkheden, die in het eerste deel van deze Hollywood-biopic lijnrecht tegenover elkaar worden gezet: Lauda de koude kikker, Hunt de playboy. Tijd voor nuances neemt regisseur Howard niet, scherend langs de jaren die voorafgaan aan Lauda’s bijna fatale ongeluk in 1976 op het circuit van Nürburgring. Anthony Dod Mantle haalt met zijn camera halsbrekende toeren uit om van Rush een zinnelijke ervaring te maken.||https://www.volkskrant.nl/cultuur-media/de-volkskrant-tv-selectie-voor-woensdag-14-september~b31b1d31/
2022-09-13||The White Lotus en Succession zijn de grote winnaars van de Emmy’s||Met The White Lotus en Succession als de grote winnaars was het duidelijk dat 74ste Emmy Awards, het prijzengala van de Amerikaanse televisiewereld, de avond van HBO en streamingdienst HBO Max zou worden. De prijs voor beste televisiedrama, de belangrijkste onderscheiding van de avond, was alweer de zesde prijs in acht jaar voor HBO. Aan het slot van de drie uur durende ceremonie, die grotendeels langs verwachte lijnen liep, had HBO 38 Emmy’s op de teller staan, tegenover 26 voor rivaal Netflix. The White Lotus, een zwarte tragi-komedie die zich voor en achter de schermen afspeelt van het gelijknamige resort op Hawai, won tien Emmy’s in totaal, het record voor de avond. Mike White, scenarist en regisseur van de show, won er twee, acteurs Murray Bartlett en Jennifer Coolidge vielen ook in de prijzen. In oktober start het tweede seizoen, dat zich ditmaal in een resort van de White Lotus-keten op Sicilië afspeelt. Maar de opmerkelijkste prijzen van de avond kwamen toch bij Netflix terecht. Squid Game-hoofdrolspeler Lee Jung-jae won de prijs voor beste acteur in een drama, terwijl Hwang Dong-hyuk de Emmy voor beste regie ontving. Squid Game, een Zuid-Koreaans dystopisch drama met hele zwarte kantjes, was een van de opmerkelijke succesverhalen van het televisiejaar 2021, en bewees ook dat producent Netflix een internationaal drama een wereldpodium kon geven. Die triomf is nu compleet met twee grote prijzen voor Zuid-Koreanen in het gesloten bolwerk van de Amerikaanse televisiewereld; te vergelijken met de triomf van de speelfilm Parasite van Bong Joon-ho bij de Oscaruitreiking in 2020. Jesse Armstrong, de Britse schepper van Succession, refereerde nog aan de troonswisseling die gaande was toen hij op het podium in Los Angeles zijn prijs kwam ophalen. ‘Het is een grote week voor successions (opvolgingen, red.)’, merkte hij op. ‘Alleen zijn er bij ons meer stemmen geteld dan bij prins Charles.’ Acteur Matthew Macfayden, die in de serie de glibberige Tom Wambsgans speelt, won een Emmy voor beste bijrol in een drama. In de kortlopende serie-categorieën waren er acteerprijzen voor Michael Keaton voor zijn rol als verslaafde dokter in Dopesick en voor Amanda Seyfried voor haar rol als tech-ondernemer Elisabeth Holmes in The Dropout. Ted Lasso, de comedyserie van Apple TV Plus, won voor de tweede keer de prijs voor beste comedyserie, met, voor de tweede maal, acteerprijzen voor Jason Sudeikis als coach Lasso, een American footballcoach die een Engelse Premier League Club gaat leiden. Als de Emmy-stemmers, de 25.000 leden van de Amerikaanse Television Academy, eenmaal een favoriet hebben dan kan een show of een acteur daar jarenlang van blijven profiteren. Zendaya won alweer haar tweede Emmy voor de rol van Rue in Euphoria. Last Week Tonight van John Oliver won voor de zevende achtereenvolgende keer en Saturday Night Live voor het zesde jaar op rij. Er werd tussen de dankwoorden hier en daar ook gerefereerd aan de moeilijkheden waarin sommige streaningdienst zich sinds dit jaar bevinden, waarbij HBO Max en Netflix bezig zijn met bezuinigingen en strengere keuzen. Gastheer Kenan Thompson, bekend van Saturday Night Live, legde het Emmypubliek nog even uit wat Squid Game eigenlijk was. ‘Dat is die competitie waar je aan meedoet als je bezwijkt onder enorme schulden. En wie doet er mee in het nieuwe seizoen: Netflix!’||https://www.volkskrant.nl/cultuur-media/the-white-lotus-en-succession-zijn-de-grote-winnaars-van-de-emmy-s~be0aaec4/
2022-09-13||Inflatie zette koopkracht in 2021 al onder druk, vooral voor lage inkomens||De koopkracht van de gemiddelde Nederlander steeg in 2021 nog met 0,3 procent, maar dat was de kleinste stijging in jaren. In 2013, tijdens de eurocrisis, was de koopkrachtontwikkeling voor het laatst slechter, toen daalde die met 1,1 procent. De beperkte koopkrachtontwikkeling is vooral een resultaat van de ook in 2021 al aanzienlijke inflatie. In de zomer van dat jaar begonnen de gas- en energieprijzen te stijgen, waardoor het gemiddelde prijspeil met 2,7 procent toenam. In augustus van dit jaar steeg de inflatie tot 12 procent. Dankzij de stijging van cao-lonen en overheidsbeleid had het gemiddelde huishouden aan het eind van 2021 alsnog iets meer te besteden dan aan het begin. Maar dat gold niet voor iedereen, zo blijkt uit de CBS-cijfers. Pensioenontvangers gingen er gemiddeld 1,1 procent op achteruit, en bijstandsontvangers noteerden een min van 0,4 procent. De gemiddelde werknemer zag zijn koopkracht juist met 2,1 procent stijgen. Ook binnen die groepen waren er aanzienlijke verschillen: 40 procent van de werknemers ging juist achteruit in koopkracht, terwijl een kwart van de gepensioneerden meer te besteden kreeg. Voor iets meer dan de helft van alle Nederlanders nam de koopkracht toe. Daarnaast verschilde de koopkrachtontwikkeling aanzienlijk tussen verschillende inkomensgroepen. De 30 procent van de Nederlanders met de laagste inkomens ging er in koopkracht op achteruit. De 40 procent met de hoogste inkomens kreeg juist tussen de 1,1 en 1,5 procent meer te besteden.||https://www.volkskrant.nl/nieuws-achtergrond/inflatie-zette-koopkracht-in-2021-al-onder-druk-vooral-voor-lage-inkomens~bd365bc4/
2022-09-13||Kabinet: helft huizen voortaan met voorrang naar inwoners van de eigen gemeente||Minister De Jonge voor Volkshuisvesting wil daartoe de Huisvestingswet wijzigen. Hij heeft het voorstel dinsdag naar de Tweede Kamer gestuurd. Hij wil de nieuwe regels al in de eerste helft van 2023 in laten gaan. Als hij zijn zin krijgt, mag de helft van de beschikbare huurwoningen worden toegewezen aan de geselecteerde groepen. Nu is dat nog maximaal 25 procent. Hoe gemeenten de verdeling maken, mogen zij zelf bepalen. Ze mogen dus ook gehele 50 procent toewijzen aan inwoners van de eigen gemeente. Het voorrangsbeleid gaat daarnaast ook gelden voor de onderkant van de koopmarkt. Woningen met een waarde tot de NHG-grens (dit jaar 355 duizend euro) kunnen ook worden toegewezen aan de geselecteerde doelgroepen. De Jonge komt daarmee tegemoet aan een wens die leeft in veel gemeenten, zoals vorig jaar bleek uit een rondgang van de Volkskrant. Het toenmalige demissionaire kabinet Rutte III kondigde toen al wetgeving aan, die nu door De Jonge verder is uitgewerkt. De minister hoopt met het plan vooral de sociale samenhang in met name kleinere gemeenten te bevorderen, schrijft hij in een toelichting. ‘Overal wordt de krapte op de woningmarkt gevoeld. Starters kunnen vaak in het eigen dorp geen betaalbare woning vinden, omdat de prijzen de pan uit rijzen doordat er fors wordt overboden. Vaak door mensen van buiten de regio. Ook senioren kunnen geen geschikt appartement vinden in hun eigen gemeente als ze willen doorstromen. Voor de leefbaarheid en de vitaliteit van de regio is het cruciaal dat mensen in eigen dorp kunnen blijven wonen als ze willen verhuizen.’ De Jonges plan vergt een wijziging van de Huisvestingswet, omdat daarin de vrijheid van vestiging is vastgelegd. Iedereen die rechtmatig in Nederland verblijft, heeft het recht om zich vrijelijk te verplaatsen en te vestigen. De bewindsman meent dat het algemeen belang ‘van het tegengaan van de onevenwichtige en onrechtvaardige effecten van schaarste aan woonruimte’ nu echter zwaarder weegt. De Jonge wil de wet met spoed behandelen in de Tweede en de Eerste Kamer, opdat gemeenten in de eerste helft van 2023 hun lokale huisvestingsverordeningen kunnen aanpassen.||https://www.volkskrant.nl/nieuws-achtergrond/kabinet-helft-huizen-voortaan-met-voorrang-naar-inwoners-van-de-eigen-gemeente~b16f542e/
2022-09-13||Dit was het liveblog van dinsdag 13 september||||https://www.volkskrant.nl/nieuws-achtergrond/dit-was-het-liveblog-van-dinsdag-13-september~b4677095/
2022-09-13||Het kat-en-muisspel tussen de islamitische As-Siddieqscholen en de overheid||De roerige geschiedenis van de drie islamitische As-Siddieqscholen in Amsterdam laat zich nog het beste samenvatten als een kat-en-muisspel. De eerste problemen ontstonden ongeveer tien jaar na hun oprichting in 1988. Sindsdien ontsnapten de scholen steeds aan de toorn van Den Haag. Want staatssecretaris van Onderwijs Sharon Dijksma, de Amsterdamse Onderwijswethouder Lodewijk Asscher, minister van Onderwijs Maria van der Hoeven: allemaal riepen ze in het verleden op tot maatregelen tegen de scholen. VVD-Kamerleden Ayaan Hirsi Ali en Geert Wilders pleitten zelfs voor sluiting. Telkens waren er zorgen. Over mogelijke antiwesterse en anti-Joodse denkbeelden. Over de onderwijskwaliteit. Over het gebrek aan integratie. Over de sociale veiligheid van leerlingen die, volgens verhalen van ex-docenten in de media, geen enkele ruimte kregen om plezier te maken. Muziek en dans waren uit den boze, evenals vrolijke tekeningen aan de muren. Nu is het de huidige minister van Onderwijs Dennis Wiersma (VVD) die zich zorgen maakt. Dit keer zijn die niet ideologisch van aard, maar gebaseerd op beschuldigingen van de Onderwijsinspectie in een vorige week gepubliceerd rapport over financieel wanbeleid, onrechtmatige verrijking en onrechtmatig handelen van het schoolbestuur. Hierdoor komt de onderwijskwaliteit onder druk te staan. Wiersma eiste dat het voltallige bestuur van stichting Islamitische School Amsterdam (ISA) opstapt. Verder moet drie ton aan onrechtmatig besteed geld worden teruggestort en de scholen – Al Maes, Al Yaqoet en Al Jawhara, met in totaal zo’n 1.200 leerlingen verspreid over vijf locaties – worden maandelijks met 15 procent op hun begroting gekort. Bijna zeventig pagina’s telt het rapport van de Onderwijsinspectie over stichting ISA. Het onderzoek richt zich specifiek op de jaren 2018 tot en met 2021, een periode die werd gekenmerkt door een machtsstrijd binnen het bestuur, dat uit vrijwilligers bestaat. De pakweg vier bestuursleden (de formatie wisselde nogal eens) waren verantwoordelijk voor het beheren van de geldstromen die vanuit het Rijk binnenkomen om de scholen te runnen. Maar de bestuurders waren afgelopen jaren vooral bezig elkaar de tent uit te vechten, in plaats van de scholen naar behoren aan te sturen, concludeert de inspectie. Ze beschuldigden elkaar van intimidatie, smaad, laster, belangenverstrengeling. De vraag wie rechtmatig zitting hadden in het bestuur, werd tot in de rechtbank uitgevochten. Als gevolg van de strijd raakte de organisatie vleugellam. De directies van de scholen hadden geen idee bij wie ze moesten aankloppen voor contractverlengingen of andere formele beslissingen. Er was geen beleid voor het werven van nieuw personeel, geen zicht op de onderwijskwaliteit. Al jaren was er geen directeur-bestuurder, verantwoordelijk voor het dagelijkse bestuur van de scholen, omdat de bestuursleden er onderling niet uitkwamen wie de functie moest bekleden. De administratie van de stichting was een zooitje. Hierdoor kon jarenlang ongemerkt overheidsgeld wegvloeien naar bijvoorbeeld VVV-bonnen voor leerlingen, een schoolreisje naar Walibi of het inhuren van springkussens, een ijscokar en pony’s tijdens de Suikerfeestviering. Hoewel het rapport over de As-Siddieqscholen zich concentreert op de laatste schooljaren, ontstonden de fricties binnen het bestuur al veel eerder. In 2012 traden twee nieuwe leden toe: Samy Al Deghedy (57) en Ercan Kaya (48). Hun benoeming is opmerkelijk: beiden hebben geen enkele affiniteit met onderwijs. Ze werden ‘gevraagd’, zegt Kaya, ‘door oud-bestuursleden die in conflict waren met elkaar’. De benoeming van Al Deghedy als bestuursvoorzitter lag van meet af aan gevoelig: naast een succesvolle ondernemer, die meerdere islamitische slagerijen (‘Paradise of Meat’) runt, is hij namelijk ook imam in de Al Tawheedmoskee in Amsterdam Oud-West. De moskee kwam meermaals in opspraak, na publicaties in de media over het promoten en verspreiden van homofobe, antiwesterse en antisemitische lectuur. ‘We werden binnengehaald als bruggenbouwers, om rust in de tent te brengen’, zegt Ercan Kaya, die net als Al Deghedy ondernemer is, onder meer in de ict-branche. ‘Het idee was dat we binnen een aantal jaar weer zouden vertrekken.’ De eerste periode van samenwerking liepen volgens Kaya voorspoedig. Er werd gewerkt aan het verbeteren van de organisatiestructuur. De inspectierapporten waren overwegend positief, de citoscores bovengemiddeld. Ook het leerlingenaantal groeide gestaag. Er waren zelfs wachtlijsten. ISA is niet de eerste islamitische scholenkoepel waar het rommelt. Jaren geleden sloten het Islamitisch College in Amsterdam en het Rotterdamse Ibn Ghaldoun hun deuren na bestuurlijke twisten en meldingen van examenfraude. Het Rotterdamse Avicenna College ging in 2020 bijna ten onder aan een interne machtsstrijd. En over het Amsterdamse Cornelius Haga Lyceum is het laatste woord nog niet gezegd. De islamitische middelbare school raakte in een slepende rechtsgang met de overheid verwikkeld, nadat de AIVD in 2019 op ‘salafistische aanjagers’ was gestuit. Bewijs hiervoor werd in een aanvullend onderzoek van de Onderwijsinspectie niet gevonden. Wel werd vastgesteld dat het bestuur zich schuldig had gemaakt aan belangenverstrengeling en zelfverrijking. Maar mismanagement is niet voorbehouden aan islamitische scholen. Er staan tal van voorbeelden tegenover van reguliere onderwijsinstellingen die weliswaar minder media-aandacht kregen, maar eveneens de mist in gingen. Onlangs deed de Onderwijsinspectie aangifte tegen de bestuurder van scholenkoepel SvPO (School voor Persoonlijk Onderwijs), na vermoedens van meerdere strafbare feiten, waaronder ‘ondeugdelijke uitgaven’. Ook de examenfraude die in 2018 werd vastgesteld bij het VMBO Maastricht is zo’n voorbeeld. Uit inspectieonderzoek was gebleken dat de school toetsen niet had afgenomen of verkeerd had geregistreerd. Honderden diploma’s werden ongeldig verklaard. Toch zou je volgens Geert Driessen, gepensioneerd onderzoeker aan de Radboud Universiteit, met een specialisme in islamitisch onderwijs, wel kunnen concluderen dat islamitische scholen – die sinds 1988 bestaan – gevoeliger zijn voor een crisis op bestuurlijk niveau. ‘Zeker in het begin werden ze aangestuurd door mensen met weinig inhoudelijke en juridische kennis op het gebied van onderwijs. Ook ontbraken doorgaans de juiste connecties binnen de gemeente.’ Door de oprichting van de ISBO, een overkoepelend schoolbestuur voor islamitisch onderwijs, is er volgens Driessen veel expertise opgebouwd. Er is aan kwaliteitsverbetering gewerkt en er wordt meer sturing gegeven. ‘Maar niet alle scholen zijn lid.’ Dit geldt ook voor de As-Siddieqscholen: het bestuur raakte in 2009 gebrouilleerd met de koepelorganisatie en werd geroyeerd. ‘Ze willen alleen orthodoxe bestuursleden die Nederland als een vijandige samenleving zien’, zei ISBO-vicevoorzitter Said Bellari destijds in een interview met Het Parool. Het gebrek aan bestuurlijke ervaring geldt volgens Renée van Schoonhoven, hoogleraar Onderwijsrecht aan de Vrije Universiteit, net zo goed voor de scholen die de komende jaren onder de nieuwe stichtingswet het speelveld betreden. Deze wet (ingevoerd in 2020) maakt het makkelijker een nieuwe school op te richten. De initiatiefnemers die zich tot nu toe hebben gemeld, hebben vaak een sterke visie op hoe het onderwijs moet worden ingericht. Bestuurlijke, inhoudelijke en praktische ervaring is hieraan ondergeschikt. Waar de As-Siddieqscholen op zichzelf prima functioneerden, ontstond op de achtergrond – buiten het zicht van ouders en de directies – onenigheid binnen het bestuur. Zo vond Ercan Kaya het kwalijk dat Samy al Deghedy vanuit de Stichting Al Tawheed, verbonden aan de moskee waar hij imam is, een weekendschool runde waarvoor lokalen werden gehuurd in de As-Saddieqgebouwen. Een ander bestuurslid, Elhoucine el Hilali, die in 2016 aantrad, deed hetzelfde – maar dan met zijn eigen stichting, El Islah. Kaya was het niet eens met de herbenoeming van El Hilali in 2020, waardoor de stemming binnen het bestuur verder verslechterde. ‘Ik heb niets tegen de inhoud van de Koranlessen’, zegt Kaya, die sinds mei geen bestuurslid meer is, omdat zijn termijn was afgelopen. ‘Maar de constructie deugt niet. Een groot deel van de leerlingen die naar de weekendscholen gaan, zijn leerlingen van de As-Siddieqscholen. Zo houden ze zichzelf in stand, het is belangenverstrengeling.’ Wat hem nog het meest tegen de borst stuit, is dat de huurcontracten in 2018 zijn verlopen en nooit zijn vernieuwd, terwijl de weekendscholen tot op de dag van vandaag gebruik blijven maken van de lokalen. ‘Alleen komen de gelden sindsdien niet meer ten gunste van de scholen, maar hebben anderen zich ermee verrijkt.’ Al Deghedy is onbereikbaar voor commentaar, zijn raadsman wil ‘geen enkele mededeling doen’. Ook de directies van de scholen willen niets zeggen. ‘Het is erg druk, omdat de scholen net weer zijn begonnen’, geeft een stamelende medewerker aan de telefoon als verklaring. Wel is er een veelzeggende interne brief (in handen van de Volkskrant), waarin de directies het bestuur namens alle medewerkers met klem vragen om op te stappen. ‘Het is dus niet alleen een strijd tussen de overheid en de school, maar ook tussen de medewerkers en het bestuur’, zegt een ingewijde, die niet met naam genoemd wil worden. ‘Docenten melden zich massaal ziek. Het is diep triest dat een paar mensen die als vrijwilliger in een bestuur zitten een hele school in gijzeling kunnen houden.’ De inspectie bevestigt in haar rapport dat sprake is van belangenverstrengeling. ‘Het bestuur heeft onrechtmatige constructies opgezet met rijksmiddelen die ten gunste zijn gekomen van derden’, staat in het rapport. Vanwege de verlopen huurcontracten zijn de scholen zo’n 50 duizend euro misgelopen. Ook werd in de onderzochte jaren bijna 88 duizend euro uitgegeven aan verzekeringen, onderhoudskosten en parkeergeld van drie busjes die stichting ISA in eigen beheer had. Dit is volgens de inspectie opmerkelijk, omdat leerlingenvervoer een exclusieve gemeentetaak is en dus niet door de school zelf mag worden uitgevoerd. De Onderwijsinspectie brengt iedere vier jaar een bezoek aan het bestuur van een school en brengt op basis daarvan een rapport uit. Als tijdens zo’n inspectiebezoek tekortkomingen worden geconstateerd, dan treedt de zogeheten ‘escalatieladder’ in werking. Die loopt van A (kleine tekortkomingen met geen tot nauwelijks risico voor de onderwijskwaliteit) tot E (zware tekortkomingen). De consequenties lopen per trede op en variëren van een waarschuwing tot het uitvoeren van herstelopdrachten of het intrekken van de financiering. In het geval van de As-Siddieqscholen is trede E bereikt, zegt Daan Jansen, woordvoerder van de Onderwijsinspectie. ‘De regie over de sanctionering komt dan bij het ministerie te liggen, omdat de misstanden zo ernstig zijn dat het onze bevoegdheden van ingrijpen overstijgt.’ Het Nederlandse onderwijsbestel kenmerkt zich volgens Renée van Schoonhoven, hoogleraar onderwijsrecht, door een ‘heel fijnmazig ingericht inspectietoezicht, met allerlei meetbare indicatoren’. Maar aan de kant van de sanctionering en handhaving schort het: de overheid heeft nauwelijks machtsmiddelen in handen om scholen waar misstanden zijn vastgesteld te straffen. Een kritisch inspectierapport ontaardt in de praktijk vaak in tijdrovende en peperdure procedures, waarbij scholen aan het langste eind trekken. ‘Die huren een advocaat in die van wanten weet en kunnen daarmee jarenlang de boel traineren’, zegt onderzoeker Geert Driessen. Hij verwijst naar het voorbeeld van het Cornelius Haga Lyceum. De school wist via een rechtsgang te voorkomen dat het bestuur moest aftreden, zoals de toenmalige Onderwijsminister Arie Slob had geëist. De bewijsvoering schoot tekort. ‘Een enorme afgang’, aldus Driessen. ‘De overheid reageert vaak ad hoc, op basis van commotie in de media en politiek, maar bereidt keer op keer haar zaken juridisch niet goed voor.’ Net als destijds met het Cornelius Haga Lyceum probeert minister Wiersma nu met een zogeheten aanwijzing het bestuur van de As-Siddieqscholen aan de kant te schuiven. Het is het zwaarste wapen dat hij tot zijn beschikking heeft; als de school de eisen niet inwilligt, dan wordt de geldkraan dichtgedraaid. Dit gebeurt in de praktijk zelden. ‘Meestal is het zo dat het bestuur voor de daadwerkelijke oplegging eieren voor zijn geld kiest en toch meewerkt aan een oplossing voor de problemen’, zegt een woordvoerder van het ministerie van Onderwijs. Mocht de minister zich in het geval van de As-Siddieqscholen toch genoodzaakt zien om de aanwijzing in te zetten, dan ziet het er voor hem rooskleurig uit, vindt hoogleraar Van Schoonhoven. ‘Het inspectierapport zit juridisch een stuk beter in elkaar dan destijds bij het Cornelius Haga Lyceum. Het is gelaagd en er is een duidelijke tijdlijn in terug te zien.’ Ook niet onbelangrijk: het bestuur erkent de bevindingen. In het inspectierapport laat het bestuur in een reactie weten zijn uitvoerende taken over te dragen aan ‘een professioneel manager/bestuurder’. Maar zijn toezichthoudende taak wil het behouden, ‘vooralsnog voor een periode van circa acht maanden’. Dit druist in tegen de wens van de minister. Als het bestuur niet wil wijken, dan zal de geldkraan na de wettelijke bezwaartermijn van vier weken alsnog worden dichtgedraaid, zegt een woordvoerder van het ministerie van Onderwijs. ‘Drie, in de basis voldoende functionerende scholen, worden dan getroffen en bijna 1.200 leerlingen moeten dan op korte termijn een andere plek krijgen.’||https://www.volkskrant.nl/nieuws-achtergrond/het-kat-en-muisspel-tussen-de-islamitische-as-siddieqscholen-en-de-overheid~bfc91442/
2022-09-13||Justitie VS deels akkoord met Trumps keuze voor aanstelling arbiter||De arbiters, ‘special master’ genoemd, moeten de inhoud beoordelen van het vertrouwelijke en mogelijk zeer geheime materiaal dat de FBI vorige maand op Trumps landgoed in Florida in beslag nam. Eerder op maandag had Trump bezwaar gemaakt tegen de twee kandidaten die het Amerikaans ministerie van Justitie had voorgesteld. Het ministerie zegt zowel achter de twee zelf voorgestelde kandidaten, de gepensioneerde rechters Barbara Jones en Thomas Griffith, als achter Dearie te staan. De conservatieve rechter Aileen Cannon, nog door Trump zelf benoemd kort voordat hij aftrad, had het verzoek van Trump om onafhankelijke arbitrage ingewilligd. De FBI vond begin augustus ruim 11.000 overheidsdocumenten maar ook verscheidene lege mappen met de sticker ‘geclassificeerd’. Waar de inhoud is gebleven, is vooralsnog een raadsel. De juridisch adviseurs van de ex-president verzetten zich ondertussen tegen het verzoek van Justitie de bestudering van de aangetroffen documenten met onmiddellijke ingang te hervatten. Volgens Justitie zou er met het oog op de nationale veiligheid juist haast zijn geboden omdat Trump mogelijk nog meer belangrijke stukken in zijn bezit heeft.||https://www.volkskrant.nl/nieuws-achtergrond/justitie-vs-deels-akkoord-met-trumps-keuze-voor-aanstelling-arbiter~bd3d5253/
2022-09-13||NYT: Onderzoek bestorming Capitool enorm uitgebreid met 40 dagvaardingen||Met die uitbreiding van het onderzoek hoopt justitie meer inzicht te krijgen in hoeverre de voormalig president Donald Trump en zijn naasten de presidentsverkiezingen van 2020 hebben beïnvloed en hebben bijgedragen aan de bestorming van het regeringsgebouw op 6 januari 2021. De dagvaardingen staan los van het onderzoek waarvoor de FBI deze zomer een huiszoeking deed bij Trumps woning in Florida. Het ministerie van Justitie probeert onder meer in kaart te brengen op welke manier er geld is opgehaald en betaald in een poging de uitslag van de verkiezingen ongedaan te maken en stembiljetten ongeldig te laten verklaren, zo schrijft CBS News. De telefoons van twee van Trumps belangrijkste adviseurs, Boris Epshteyn en Mike Roman, zijn ingenomen. Bovendien lijkt het er door de dagvaardingen ook op dat het ministerie van Justitie onderzoek doet naar Save America, het politieke actiecomité van Trump waarmee hij fondsen werft sinds hij het Witte Huis verlaten heeft. Over twee maanden zijn er tussentijdse verkiezingen in de VS.||https://www.volkskrant.nl/nieuws-achtergrond/nyt-onderzoek-bestorming-capitool-enorm-uitgebreid-met-40-dagvaardingen~b1ab1c6b/
2022-09-13||Van huis naar huis in het getto ||Het begon ’s nachts, op de tijd dat de middernachtsdienst voor Rosh Hasjana gehouden zou worden (het Joodse Nieuwjaar, red.). Ondanks het feit dat na de avondklok niemand meer op straat mocht zijn, rende iedereen nog over de binnenplaats. Je kon het hek van de hoofdingang open en dicht horen gaan, terwijl voetstappen in- en uitgingen. Die voetstappen waren van de joodse politie, die kwam aankondigen dat de Duitsers bevel hadden gegeven dat alle bewoners de volgende ochtend, zondag, hun huis moesten ontruimen en naar daar aangewezen straten moesten gaan, die het nieuwe ghetto zouden vormen. Zij die weigerden te gaan, zouden worden doodgeschoten. Niemand begreep iets van dat nieuwe bevel. Was dit een nieuwe vorm van bedrog om de transporten naar Treblinka te vergemakkelijken? Wij woonden op dat moment in de Smoczastraat 9. De straat waar we eerder hadden gewoond lag sinds een paar dagen buiten het ghetto. Het bevel daar weg te gaan was bij het aanbreken van de dag gekomen en we hadden binnen een paar uur moeten wegtrekken. En nu moesten we weer opbreken, om verder te trekken, naar de ­Libeltstraat. Dat is een smalle, vuile straat, waar een paar duizend mensen onderdak moesten zien te vinden.||https://www.volkskrant.nl/cultuur-media/van-huis-naar-huis-in-het-getto~b37531ea/
