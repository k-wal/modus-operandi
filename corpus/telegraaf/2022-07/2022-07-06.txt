2022-07-06||De Volkskeuken: courgette-preifritters||Of ik een thema wilde bedenken voor ons zomeretentje met het vriendenkoor. Dat was niet zo moeilijk. Omdat iedereen zijn eigen stem en zijn eigen kleur heeft, en dat op een of andere manier altijd in goede harmonie gaat, lag het thema ‘signature dish’ voor de hand. Als voorbeeld noemde ik mijn gele venkel-maissoep. Algauw volgden een oranje wortelschotel, een groene salade, een rodebessendessert en een cheesecake met blauwe bessen. Jammer dat we net iets te vroeg waren voor het nieuwe boek van Jason Tjon Affo, Vegan Rainbow Food (Uitgeverij Becht), want daarin hadden we ruimschoots inspiratie kunnen opdoen voor nog meer kleurrijke gerechten. Het is het derde boek in zijn vegan-foodtrilogie, waarin kleur voor Affo ook verbonden is aan zijn Chinees-Surinaamse roots. De regenboog heeft ook een symbolisch lijntje naar de lhbti-vlag. Zijn keuken, schrijft hij op zijn site theindigokitchen.com, is een safe space waar je welkom bent ongeacht je kleur, je seksuele oriëntatie, je lichaamsvorm of wat dan ook. Maar het gaat natuurlijk vooral om kleur op het bord. En nee, daarvoor hoeft u niet naar het schap met de kleurstoffen, want de kleuren die Affo gebruikt komen rechtstreeks uit de planten zelf. Hibiscus in azijn kleurt bijvoorbeeld echt meer dan knalrood. Een beetje blauwe spirulina is voer voor een heel smurfendorp. Hoe meer kleur, hoe meer variatie in gezonde voedingsstoffen, stelt Affo. Geruststellende wetenschap voor ergens in het achterhoofd, maar ik laat me toch vooral verleiden door de plaatjes. De fluffy wortelpancakes met fruit leken me een fantastisch ontbijt, maar die pakten voor mij iets te droog uit. De courgette-preifritters waren een instant succes, helemaal met wat pesto of de kruiden-limoensaus die ook in het boek staat. 500 g courgette 1 prei, fijngesneden 1 eetl. zout 5 tenen knoflook, fijngehakt 3 eetl. edelgistvlokken (natuurwinkel) 15 g bladpeterselie, fijngehakt 1 eetl. muntblaadjes, fijngehakt 1 eetl. witte miso 1 eetl. lijnzaadmeel (maal eventueel lijnzaad in een koffiemaler of vijzel) ½ theel. selderijzout 2 eetl. olijfolie 75 g kikkererwtenmeel ½ theel. bakpoeder zonnebloemolie Rasp de courgette met een grove rasp boven een vergiet. Voeg prei en zout toe en laat ongeveer 20 minuten staan. Meng intussen de rest van de ingrediënten (behalve de zonnebloemolie) in een kom. Knijp het vocht uit de courgette en kneed dat met het mengsel in de kom tot een stevige massa. Verhit in een koekenpan een laagje van een halve centimeter zonnebloemolie op middelhoog vuur. Neem twee eetlepels beslag, maak daar met uw handen een soort pannekoekje van en bak die in de olie aan weerszijden goudbruin. Herhaal tot alles gebakken is. Serveer direct of eet de volgende ochtend bij het ontbijt.||https://www.volkskrant.nl/beter-leven/de-volkskeuken-courgette-preifritters~b6cd9520/
2022-07-06||De Volkskrant tv-selectie voor donderdag 7 juli||NPO 2, 20.25 uur Dankzij de steeds betere medische technologie is het tegenwoordig mogelijk om het leven van ernstig zieke patiënten lang te rekken. De vraag is of het dat waard is, gezien de lage kwaliteit van leven voor mensen in deze fase. Een meerderheid van de artsen vindt dat er meer aandacht moet komen voor het tijdig beëindigen van de behandeling, maar in de praktijk wordt alles uit de kast gehaald om de dood uit te stellen. Dit is de kwestie geeft het woord aan de vriendinnen Caren en Karin, die beiden in een situatie kwamen waarin hun man te lang werd doorbehandeld. Net 5, 20.30 uur (Drama, Roger Donaldson, 1988) Tom Cruise is in deze vroege hit al helemaal zoals we hem kennen: licht bezeten, en geregeld die typische grimlach tevoorschijn toverend. Net uit dienst strijkt zijn ambitieuze personage Brian Flanagan neer in New York. Daar is het volop crisis, dus zijn ambitie een miljoen te gaan verdienen begint noodgedwongen in een cocktailbar in de Upper East Side. Het kunstig shaken doet Cruise natuurlijk zelf. Na enige hobbels in werk en liefde beweegt het verhaal zich soepel, voorspelbaar en aangenaam naar het einde. Veronica, 20.30 uur (Actie, Marc Webb, 2012) Vijf jaar nadat de Spider-Man-trilogie van Sam Raimi met Tobey Maguire en Kirsten Dunst was voltooid, mochten Andrew Garfield en Emma Stone het stokje overnemen. Superhelden waren in de tussentijd een serieuze aangelegenheid geworden. Nog meer dan Raimi maakte de Brit Marc Webb van zijn hoofdpersonages invoelbare mensen van vlees en bloed. The Amazing Spider-Man is zodoende bovenal een psychologisch drama over een jongen die met vers verworven superkrachten moet leren omgaan. De transitie ging ten koste van de actiescènes, maar pakte niettemin zeer positief uit. NPO 2, 21.01 uur In de tijdelijke vergaderruimte van de Tweede Kamer neemt een opvallend kunstwerk een prominente plek in. Met Aarde maakte Jos de Putter vijf verticaal geplaatste panelen met kluiten aarde, klei en zand afkomstig uit verschillende provincies. In de eerste helft van de documentaire Kunst van het Binnenhof praat de kunstenaar over zijn bedoeling met het werk en vertelt hij hoe hij heeft gezorgd dat alle kluiten netjes op hun plek blijven. Hasna Bajraktarevic is kunstbeheerder van de Tweede Kamer. Zij laat zien welke relatiegeschenken liggen opgeslagen in het depot. NPO 2, 22.20 uur Na de Tweede Wereldoorlog kocht Max Wolff een camera. Een groot deel van zijn Joodse familie, onder wie twee zussen, was hij verloren in de Holocaust. Het trauma dat daaruit voortkwam uitte zich in het dwangmatig fotograferen van zijn gezin. In Wolffs huis bevinden zich talloze albums, filmrollen en cd-roms, met zorg gedocumenteerd en gearchiveerd. De documentaire Vastgelegd laat zien dat dochter Batya moeite heeft met de verzameling van haar vader. Door het obsessieve fotograferen heeft Max Wolff zijn oorlogstrauma onbedoeld doorgegeven aan een nieuwe generatie. Net 5, 22.35 uur (Drama, Taylor Hackford, 1982) Een fijn, maar ook wat voorspelbaar drama, met Richard Gere als marinier-in-opleiding die worstelt met de dood van zijn moeder en Louis Gossett jr. als keiharde en sadistische drill instructor. Hollywoodveteraan Taylor Hackford, die sinds deze film eigenlijk elk decennium wel iets substantieels afleverde (van The Devil’s Advocate tot Ray), regisseert feilloos. De scène waarin Gere zijn liefje, fabrieksmeisje Debra Winger, achter de lopende band vandaan plukt, geldt als een romantische klassieker. Tegenover haar toont de mannelijke seksbom van de jaren tachtig zich in An Officer and a Gentleman een heer: ‘If I got you pregnant, I want to do the right thing and pay for the abortion.’ Canvas, 23.00 uur Na een wat teleurstellend tweede seizoen vond True Detective zijn oude vorm terug in een uitstekende derde reeks, die Canvas vanaf deze week herhaalt. In drie verschillende tijdlijnen volgt de serie de detective en Vietnamveteraan Wayne Hays (Mahershala Ali, die Oscars won voor Moonlight en Green Book). Het is 1980, en samen met collega Roland West (Stephen Dorff) onderzoekt Hays de verdwijning van de jonge Will en Julie Purcell. Julie is spoorloos, maar tien jaar later worden haar vingerafdrukken aangetroffen bij een inbraak. Een vierde seizoen van True Detective is in de maak.||https://www.volkskrant.nl/cultuur-media/de-volkskrant-tv-selectie-voor-donderdag-7-juli~b0721b60/
2022-07-06||Engelse voetbalsters winnen eerste EK-wedstrijd op volgepakt Old Trafford||Van de Galgenwaard naar Old Trafford, die stap heeft het vrouwenvoetbal in vijf jaar gezet. In 2017 waren de Nederlandse voetbalsters nog een tikkeltje verbaasd dat ze het EK in eigen land openden in een vol stadion in Utrecht, op het EK in Engeland is de lat een stuk hoger gelegd. In het vrijwel uitverkochte stadion van Manchester United won het thuisland van Oostenrijk. Enige dompertje voor de Engelsen was dat het slechts 1-0 bleef. Al was het thuispubliek, dat vanwege de vele kinderen een paar octaven hoger klonk dan normaal op Old Trafford, er niet minder enthousiast om. Engeland kwam al na zestien minuten op voorsprong toen Beth Mead de bal over de Oostenrijke keeper heen lobde. De ploeg van de Nederlandse coach Sarina Wiegman had daarna vrijwel de hele wedstrijd de controle, maar liep zichzelf aanvallend geregeld voorbij. De magere winst komt Wiegman misschien niet eens zo slecht uit. Engeland presteerde zo goed in de voorbereiding – met onder meer een 5-1 winst tegen Nederland – dat het met de wedstrijd meer tot favoriet werd gebombardeerd. Om de titel te winnen moet de concentratie zes wedstrijden worden vastgehouden en dan kan het geen kwaad dat de boel een beetje op scherp blijft staan. Wiegman weet dat ze is aangesteld om in Engeland te herhalen wat ze in 2017 met Nederland deed: met het thuisland de Europese titel pakken. De Haagse zegt ze er wel voortdurend bij dat het land, het team, de tegenstanders anders zijn. En vooral ook dat de verwachtingen vooraf wel heel erg veel hoger zijn. Nederland gold in 2017 als een van de outsiders, voor Engeland is alles behalve de titel een teleurstelling. Vijf jaar geleden strandde het land in de halve finale en ook op het WK van 2019 werd ook de finale net niet bereikt. Met de Nederlandse succescoach moet nu de laatste stap wel worden gezet. Wiegman heeft het voordeel van een sterke, brede selectie met speelsters die bijna allemaal in eigen land in de Women’s Super League spelen. De Engelse competitie is de sterkste, meest ontwikkelde van Europa , met vrijwel allemaal clubs die ook in de Premier League spelen. DE FA, de Engelse voetbalbond, steekt ook veel geld in de ontwikkeling van het vrouwenvoetbal. Het EK is niet alleen een sportief evenement, maar ook een marketingmiddel om de sport onder de aandacht van het grote publiek te brengen. De Engelse speelsters zijn deze weken te zien op de Tower Bridge en de krijtrotsen bij Dover. Net als op chipszakken, want de commercie heeft de voetballende vrouwen ook ontdekt. Beproefd recept om het vrouwenvoetbal te promoten zijn inmiddels de wedstrijden in grote iconische stadions. Die trekken veel gezinnen en ook mensen die nog niet eerder naar een wedstrijd van een vrouwenteam zijn geweest. Die eendaagse acties zijn vaak een succes en trekken dan tienduizenden toeschouwers. Dat moet op termijn doorsijpelen naar het hele vrouwenvoetbal, maar zover is het nog lang niet. De Engelse organisatie kreeg veel kritiek omdat er ook veel wedstrijden in kleinere stadions worden gespeeld, maar die blijken lang niet allemaal vol te zitten. Nederland speelt een keer in Leigh, waar normaal gesproken de vrouwen van Manchester United spelen. In dat stadionnetje kunnen 12.000 mensen, maar voor de wedstrijd tegen Portugal zijn nog duizenden kaarten beschikbaar. Voor de eerste wedstrijd, zaterdag tegen Zweden, zijn er al wel meer dan 15.000 verkocht, maar in dat stadion kunnen ruim twee keer zoveel mensen. Voor de finale op 31 juli zijn al geen kaarten meer verkrijgbaar, ongeveer 90.000 mensen zullen er op Wembley naar kijken. Vijf jaar geleden was de eindstrijd in de Grolsch Veste.||https://www.volkskrant.nl/sport/engelse-voetbalsters-winnen-eerste-ek-wedstrijd-op-volgepakt-old-trafford~b3eb87c3/
2022-07-06||Contactloos betalen tot op vijftig meter afstand ligt volgens ING binnen handbereik||Naar links, rechts, boven of onder. In welke richting Thijs Janssen, hoofd van de ING-factory, zijn smartphone ook beweegt, het apparaat detecteert tot op de centimeter nauwkeurig − een meetlat wordt erbij gepakt om het te bewijzen − waar de andere gebruikers van NEAR zich bevinden. De smartphonehouder op 0,8 meter afstand is vandaag de gelukkige. Na een paar keer drukken op het telefoonscherm is de persoon tegenover Janssen 21 euro rijker. Zo begint op een gewone woensdagmiddag in het ING-kantoor op de Bijlmerdreef in Amsterdam misschien wel een revolutie in het digitale betaalverkeer. Ultra wideband (UWB) maakt die omwenteling mogelijk. Het is een draadloze technologie die door smartphonegiganten Apple en Samsung tot dusver vooral wordt gebruikt voor de slimme sleutelhangers. Maar de nauwkeurige technologie is ook interessant voor contactloos betaalverkeer, vonden ING, chipfabrikant NXP én Samsung. De smartphonemaker heeft zich inmiddels bij het project aangesloten. Met UWB kunnen gebruikers tot op vijftig meter afstand geld overmaken aan andere gebruikers. Mits die daar toestemming voor geven. Dankzij apps als Tikkie van ABN Amro is peer-to-peer betalen al jaren mogelijk, ook voor wildvreemden, die bij de collectebus of op een rommelmarkt eenvoudig een QR-code scannen om te betalen. Maar NEAR maakt alles straks nog veiliger en sneller, stelt Janssen. ‘UWB is de toekomst.’ Interessant is de technologie zeker, zegt Ronald te Velde van Connective Payments, een consultancybureau dat bedrijven adviseert over online betalingsverkeer. Betaling en beveiliging zal volgens Te Velde eigenlijk hetzelfde werken als bij de NFC-chips, die nu contactloos pinnen of het inchecken in het openbaar vervoer mogelijk maken. Maar UWB biedt door de lange afstand veel meer mogelijkheden. ‘Denk aan een parkeerplaats, waar je normaal uit het raam moet hangen om met je betaalpas de slagboom te openen. Dat raam kan straks dichtblijven.’ Ook ING kijkt al verder dan alleen onderlinge betalingen. ‘Door betaling op afstand kunnen straks bijvoorbeeld de betaalportalen bij de zelfscanners in supermarkten de deur uit’, zegt Daniel Citroen, bij ING verantwoordelijk voor technologie. Daar heeft de bank ook financieel voordeel bij aangezien ING-klanten met een Apple-product nu alleen contactloos kunnen betalen via Apple Pay en bij elke transactie via Apple Pay moet de bank een klein geldbedrag betalen aan de techgigant. Dat financiële voordeel is echter ook een reden voor de smartphonegigant om de deuren dicht te gooien voor dit nieuwe betaalsysteem, stelt Te Velde. ‘Apple zal, net als bij de NFC-chips, niet zomaar toegang geven tot de UWB-chips. En als het betaalsysteem alleen werkt op een Android telefoon mis je toch een bepaald draagvlak voor de app.’ NXP en ING verwachten dat het brede draagvlak er vanzelf zal komen. ‘Betalen met smartphones is niet meer weg te denken en de nieuwste telefoons hebben al UWB.’ Het is volgens het chipconcern dan ook een kwestie van tijd voor die twee zaken samenkomen. Hoewel de ING bij die ontwikkelingen graag voorop wil lopen, sluit het bedrijf niet uit dat andere bedrijven haar voor zullen gaan. Zeker omdat NEAR nog uitgebreid getest zal worden voor klanten het daadwerkelijk kunnen gebruiken.‘Maar dit is over drie jaar de standaard. Of wij het nu al gelanceerd hebben of niet.’||https://www.volkskrant.nl/economie/contactloos-betalen-tot-op-vijftig-meter-afstand-ligt-volgens-ing-binnen-handbereik~b3d05d4e/
2022-07-06||Groot aantal doodskisten uit Oekraïne brengt in Boerjatië geen publieke discussie op gang||Het is stil rond het Loekodrome. Een bewaker doet in de zinderende hitte kalm zijn ronde rond de kleurige sporttempel die geheel is gewijd aan het boogschieten, een nationale sport in Boerjatië. Naast de ingang is op de muur een grote letter Z bevestigd, een symbool voor Ruslands ‘speciale militaire operatie’ tegen Oekraïne. Sinds het begin van de vijandelijkheden doet de sporthal in een buitenwijk van Oelan-Oede dienst als uitvaartcentrum voor omgekomen Russische militairen. Onder hen is de 26-jarige Aleksej Leontjev, die hier gisteren ten grave is gedragen. Hij kwam op 10 juni om ‘bij het uitvoeren van zijn militaire taak’. Morgen is de begrafenis van nog eens zes of zeven militairen, onder hen is de 25-jarige Bair Gasanov, die een vrouw en zoontje achterlaat. In januari vertrok hij naar Belarus om deel te nemen aan een militaire oefening en vervolgens in Oekraïne te belanden. Ook sergeant Ivan Temnikov (39) vindt vanuit het Loekodrome zijn laatste rustplaats. Hij sneuvelde op 16 juni. ‘De biografieën van veel omgekomen militairen lijken als twee druppels water op elkaar’, zegt de plaatselijke journalist Karina Pronina. ‘Zo iemand is meestal geboren in een dorp, heeft daar de school afgemaakt en meestal een technisch beroep geleerd of de landbouwacademie gedaan. Daarna is hij opgeroepen voor het leger. Sommigen tekenen meteen een contract, anderen proberen als burger aan de bak te komen en keren uiteindelijk toch weer terug naar het leger. Er is vaak gewoon geen ander werk.’ Ze vertelt over Amgalan Toedoepov, die als gymleraar 7.000 roebel in de maand verdiende, omgerekend ruim 100 euro. Daarvan moest hij zijn eigen gezin en ook de kinderen uit zijn eerste huwelijk onderhouden. Het leger was feitelijk zijn enige uitweg, want daar kreeg hij maandelijks rond de 50.000 roebel. Hij sneuvelde op 12 maart, 34 jaar oud. Boerjatië is een van de armste regio’s van Rusland. De Siberische deelrepubliek ligt ingeklemd tussen het Bajkalmeer en Mongolië, op pakweg vierduizend kilometer ten oosten van Moskou. Het gebied is bijna zo groot als Duitsland, maar telt maar een miljoen inwoners. Ongeveer de helft woont in de snel uitdijende hoofdstad Oelan-Oede. Wie de mogelijkheid heeft, trekt van hier naar andere Siberische steden als Irkoetsk of Novosibirsk, of nog verder naar Moskou of St. Petersburg. Veel Boerjaten werken in ploegendienst op de Siberische olievelden, anderen zoeken hun heil in Zuid-Korea. Pronina en haar collega’s houden op hun door de overheid geblokkeerde nieuwssite nauwgezet bij hoeveel militairen uit Boerjatië zijn omgekomen in Oekraïne. Publicatie van die gegevens is verboden in Rusland, maar de journalisten zijn vastbesloten zolang mogelijk door te gaan. ‘We hebben natuurlijk lang overlegd, ook met juristen, over de mogelijke gevolgen. Een proces-verbaal, een rechtszitting, een boete. Maar zolang het mogelijk is, gaan we er natuurlijk mee door. Want dit is belangrijk, dit is een tijdsdocument.’ De teller staat inmiddels op rond de tweehonderd. Het aandeel gesneuvelde militairen uit Boerjatië, net als andere arme regio’s als Dagestan en Basjkirië, is buitenproportioneel groot. ‘Dat is natuurlijk schokkend,’ zegt Pronina. ‘Tijdens de oorlog in Afghanistan zijn er 26 mensen uit Boerjatië omgekomen, en die oorlog duurde tien jaar. Nu zijn er na een paar maanden al tweehonderd jongens gewoon niet meer.’ Het blijft haar oprecht verbazen dat dit grote aantal doodskisten uit Oekraïne geen publieke discussie op gang heeft gebracht. Het narratief van de staatstelevisie, gecombineerd met de wens althans enige zin te ontdekken in de vroegtijdige dood van een geliefde, blijkt al te sterk. ‘Bij niemand hier proef je ook maar de minste twijfel dat hun omgekomen familielid een held was die zijn land heeft verdedigd. De mensen zijn ervan overtuigd dat het in Oekraïne verschrikkelijk is, dat daar nazi’s aan de macht zijn en dat hun familieleden in het leger helden zijn die Rusland en ook de gewone Oekraïners beschermen. En dat sentiment, dat niveau van patriottisme, wordt steeds sterker.’ In Oelan-Oede valt er niet aan te ontkomen. De verwijzingen in het straatbeeld naar de Russische ‘operatie’ in Oekraïne zijn alom aanwezig. De sokkel van de gigantische Leninkop op het centrale Plein der Sovjets is getooid met een enorme letter V, nog zo’n symbool van de Russische ‘operatie’. Op een gebouw aan het plein staan patriottische leuzen waarin ook de letters Z en V zijn verwerkt, met de hashtag ‘we laten onze mensen niet in de steek’. In een kiosk vlakbij worden speldjes verkocht met dezelfde letters, die je ook voortdurend tegenkomt op personenauto’s en bussen. En honderd meter van het plein staat een groot reclamebord met een foto van een stoere militair en de oproep om een contract te tekenen bij het leger. ‘Dat is een goede zaak’, staat er met grote letters. Het hoofd van Boerjatië, Aleksej Tsydenov, noemt de miljoen inwoners van zijn republiek veelbetekenend ‘onze Boerjaatse vuist’. De plaatselijke autoriteiten doen er alles aan om het patriottische vuur aan te wakkeren, vaak door de strijd in Oekraïne te vergelijken met de Grote Vaderlandse Oorlog, zoals de Tweede Wereldoorlog in Rusland wordt genoemd. Als Rusland (net als Oekraïne en Belarus) op 22 juni de Duitse inval van 1941 herdenkt, bezoekt Tsydenov in Oelan-Oede het Park van de Overwinning om een brandende kaars te plaatsen bij het hoofdstedelijke oorlogsmonument. ‘Hitlers troepen en het volledige industriële potentieel van Europa waren toen tegen ons’, betoogt hij tijdens de ceremonie, wanneer de klanken van bekende Sovjet-oorlogsliederen en het Russische volkslied zijn verstomd. In Oekraïne is volgens hem ‘het fascisme tot bloei gekomen en dat bedreigt nu Rusland. En Rusland vecht, net als in de jaren van de Grote Vaderlandse Oorlog, met de verenigde kracht van Europa.’ Zjambal-Zjamso Zjanajev bedient zich van soortgelijke retoriek. Hij leidt de Boerjaatse tak van de veteranenorganisatie Strijdende Broederschap, waarvan inmiddels meer dan honderd leden als vrijwilliger naar het front zijn vertrokken. ‘Om het moederland te redden’, zegt Zjanajev na de ceremonie. ‘Iedereen begrijpt dat we alleen samen zijn opgewassen tegen zo’n sterke tegenstander als de Navo.’ Ruslands ‘speciale militaire operatie’ in Oekraïne is volgens hem ‘bijna een echte oorlog’. ‘Als wij die oorlog verliezen, verliezen wij ons moederland. De speciale militaire operatie is te vergelijken met de Grote Vaderlandse Oorlog.’ Tegengeluiden zijn er nauwelijks in Boerjatië. Op een stille plek langs de rivier de Oeda heeft iemand inderhaast een leus op een muurtje gekalkt. ‘Moord en verwoesting, is dat wat jullie wilden?’, staat er. En: ‘Oorlog leidt niet tot vrede.’ Maar het is een zeldzame uiting van protest, die hooguit wordt opgemerkt door een schaarse voorbijganger. ‘Op 6 maart was er een kleine demonstratie hier op het plein, er waren niet veel mensen,’ zegt Anna Zoejeva, die eerder bij de lokale televisie werkte, maar daar vertrok, omdat ze weigerde voor de camera leugens te verkondigen. Zij en haar directe omgeving zijn geschokt door het geweld tegen Oekraïne, maar haar bejaarde ouders geloven de officiële berichtgeving. ‘Zij hebben het gros van hun leven in de Sovjet-Unie gewoond. Natuurlijk zijn ze gewend om naar de televisie te kijken, ze beschouwen dat als een betrouwbare bron van informatie. Ze geloven daadwerkelijk dat er in Oekraïne nazi’s zijn. Dat is een tragedie. Eerst maakte ik daar ruzie over, maar ik heb begrepen dat dat niet de juiste weg is. Ze hebben 22 jaar lang dagelijks die schaamteloze propaganda aangehoord. Ze zijn niet schuldig, want ze ontberen de nodige routine om elders informatie te zoeken.’ Toch gelooft Zoejeva niet dat de ‘speciale operatie’ hier werkelijk zulke brede steun geniet als de autoriteiten willen doen geloven. De angst voor vervolging legt velen het zwijgen op. Een handvol inwoners van Boerjatië is sinds begin maart vervolgd wegens het ‘discrediteren’ van de Russische strijdkrachten, nadat ze in het openbaar of op sociale media hun onvrede hadden geuit over het Russische optreden in Oekraïne. Onder hen is Sergej Levitski, tot dit voorjaar de gevierde artistieke leider van het Russische Dramatheater in Oelan-Oede. Op zijn eigen Telegram-pagina toonde hij zich geschokt over het grote aantal in Oekraïne gesneuvelde militairen uit Boerjatië en eiste hij een eind aan de ‘operatie’. Het bleef niet onopgemerkt. Levitski, net vader geworden, kreeg tot tweemaal toe een forse boete, werd ontslagen uit het theater en het Cultuurinstituut waar hij lesgaf. Hij verloor in een klap al zijn inkomsten. ‘Onze regering heeft onherstelbare schade aangericht’, zei Levitski begin juni in de rechtbank. ‘Natuurlijk, je kunt wetten aannemen tegen andersdenkenden, wat ook is gebeurd, en op basis van een van die nieuwe wetten word ik nu vervolgd. En ja, je kunt iemand daarmee het zwijgen opleggen. Maar iemands innerlijke overtuiging kun je er niet mee wegnemen. Je kunt niet met geweld een weldenkend mens dwingen om in klinkklare leugens en absurditeiten te geloven.’ Blogger Lilia Donskaja is wegens hetzelfde vergrijp al tweemaal beboet, hoewel ze de eerste keer enkel instemmend knikte toen een plaatselijke activist een buschauffeur met klem verzocht een prominente letter Z uit zijn bus te verwijderen. De chauffeur schakelde de politie in en kort daarop kreeg ook Donskaja een proces-verbaal in de bus. Beide boetes kostten haar in totaal al 80.000 roebel, in de arme republiek een klein vermogen. ‘En dat alleen maar omdat ik mijn verontwaardiging heb laten horen over de oorlog, over dat er mensen omkomen, kinderen. En hier worden intussen autorally’s en concerten georganiseerd ter ondersteuning van de ‘speciale operatie’. Waarom?’ Donskaja zegt dat ze zeker niet van plan is om een blad voor de mond te nemen. Ook daarom draagt ze demonstratief een geelblauwe hoofddoek, in de kleuren van de Oekraïense vlag. ‘Ze kunnen me opsluiten of me ergens in een portiek in elkaar slaan, maar dat deert me niet. Ik heb de jaren negentig overleefd, toen ik in de handel zat en steeds te maken had met bandieten, dieven, corrupte politie. En toen was ik ook niet bang.’||https://www.volkskrant.nl/nieuws-achtergrond/groot-aantal-doodskisten-uit-oekraine-brengt-in-boerjatie-geen-publieke-discussie-op-gang~be62a1ad/
2022-07-06||De wederopstanding van Rafael Nadal||Exact veertien jaar na het behalen van zijn eerste titel op Wimbledon, leverde Rafael Nadal opnieuw een gedenkwaardig optreden af. ‘Ik had in 2008 niet verwacht dat ik hier in 2022 nog steeds zou staan’, zei hij direct na afloop op de baan. ‘Maar hier ben ik.’ De 36-jarige Spanjaard kampte al vanaf de eerste set met een buikspierblessure. Na een medische behandeling in de tweede set toonde hij zich opnieuw de soldaat die weigerde te capituleren. ‘Ik heb op meerdere momenten gedacht dat ik deze partij niet zou afmaken, maar de adrenaline en energie van het publiek hebben mij er doorheen getrokken.’ Stoppen gebaarden zijn vader en zus vanuit de spelersbox toen Nadal naar zijn buikspier greep. Waarom moest hij zichzelf weer kwellen, leken zij zich af te vragen. Opzichtig vermeed de nummer vier van de wereld het oogcontact met zijn spelersbox. Veelzeggend was het dat zijn coaches en familie niet meer juichte of applaudisseerde na een gewonnen punt. Pas in de vierde set durfde Nadal zijn blik weer richting zijn vader en zus te wenden, al was dat alleen maar om zijn gelijk te halen. Een glimlach bleef verscholen achter de bedenkelijke uitdrukking op gezicht. Pas tijdens het interview na afloop op de baan was er sprake van enige opluchting. Op het Centre Court leek Nadal de kans op zijn eerste ‘calendar grand slam’, het winnen van alle vier de grandslamtoernooien in hetzelfde jaar, in rook te zien opgaan. Hij schreef de Australian Open en Roland Garros al op zijn naam. Iets wat door een slepende voetblessure lange tijd voor onmogelijk werd gehouden. Na een gespeelde set zag je ook Taylor Fritz vragend in de richting van de 22-voudig grandslamkampioen kijken toen de fysiotherapeut de baan op kwam. Gaat hij door of geeft hij op? Al zal Fritz het antwoord diep van binnen zelf ook wel hebben geweten. Adrenaline won het zoals wel vaker van de pijn bij Nadal. Op Roland Garros speelde hij twee weken met een injectie in zijn voet om als winnaar te komen bovendrijven. Tegen Fritz regisseerde hij meerdere keren zijn eigen wederopstanding. 1-0 en 2-1 achter in sets weerhielden hem er niet van om terug te komen en een vijfde set uit het vuur te slepen. Lange tijd vocht Nadal niet alleen tegen Fritz maar ook tegen zichzelf. De tennisser die elk punt speelt alsof het zijn laatste is, serveerde in de tweede en derde set op halve kracht. Hij duwde de ballen met snelheden rond de 160 kilometer per uur over het net. Fritz (24) had zichtbaar moeite met de lijdensweg van zijn tegenstander aan de andere kant van het net. De nummer veertien van de wereld voelde de druk op zijn schouders om de grootste overwinning uit zijn carrière te boeken. Hij was nog nooit verder gekomen dan de kwartfinale op een grandslamtoernooi. Die gedachten leken hem te blokkeren. Hij vergat risico’s te nemen en het beest in Nadal te temmen op het moment dat het kon. In plaats daarvan knokte de Spanjaard zich terug in de partij en had hij een psychologisch voordeel toen ze aan de beslissende vijfde set begonnen. Zoals wel vaker kon hij terugvallen op zijn vernietigende forehand. Het was niet voor het eerst dat zijn ­lichaam hem in de steek liet. Zijn hele carrière al wordt hij achtervolgd door blessures, al bewees Nadal dat hij nooit te vroeg afgeschreven moet worden. En ook nu kwam de overlever in hem naar boven. Gesteund door de aanmoedigingen van het publiek trok Nadal de vijfde set na een super tiebreak naar zich toe. In Londen hopen ze nog altijd op een gedroomde finale tussen de Spanjaard en zijn eeuwige rivaal Novak Djokovic, die een dag eerder al de halve finale bereikte. Daarvoor moet Nadal in de halve finale eerst zien af te rekenen met Nick Kyrgios. Acht jaar nadat de Australiër als speler met een wildcard Nadal wist uit te schakelen op Wimbledon, bereikte hij voor het eerst de halve finale op een grandslamtoernooi. De flam­boyantste tennisser van de tour verkeerde in uitstekende vorm. Het waren zorgen voor later, zei Nadal toen hem werd gevraagd naar de confrontatie met een speler die gevoelsmatig mijlenver van hem af ligt. Nadal was vooral opgelucht dat hij het gevecht met Fritz en zijn lichaam had overwonnen.||https://www.volkskrant.nl/sport/de-wederopstanding-van-rafael-nadal~b6de7f8a/
2022-07-06||Johnson sluit zich op in Downing Street, om zijn einde af te wachten||‘Terrific,’ zo vatte Johnson zijn dag samen tijdens een urenlange ondervraging door de leiders van alle parlementaire commissies. In werkelijkheid was het ‘terrible’. Zelden heeft een Britse premier op één dag zoveel vernederingen meegemaakt. Het begon in de ochtend bij het aanschouwen van de kranten, die vrijwel unaniem schreven dat het einde in zicht was. ‘Kan zelfs Boris het Ingevette Biggetje zich hieruit kronkelen?’ vroeg The Daily Mail zich af, een conservatieve krant die Johnson doorgaans steunt. Woensdag is de dag waarop de Britse premier vragen in het Lagerhuis moet beantwoorden. Het werd een bloedbad. Niet zozeer door de vragen van oppositieleider Keir Starmer, maar door de vragen uit eigen kring waar sterk wordt getwijfeld aan de integriteit van de leider. ‘Zijn er omstandigheden denkbaar waarin je opstapt?’, informeerde de Conservatieve afgevaardigde Tim Loughton, tot woede van de premier. De Conservatieve veteraan David Davis smeekte zijn Brexit-broeder om aan het belang van de natie te denken en op te stappen. De BBC meldde ondertussen dat Michael Gove, de minister die verantwoordelijk is voor het eerlijk verspreiden van ’s lands welvaart, Johnson eerder in de ochtend had verteld dat zijn tijd voorbij is. Het klinkt als een echo uit de weken na het Brexit-referendum in 2016, toen Gove de kandidatuur van zijn vriend Johnson voor het premierschap ondermijnde. Bij het huis van Rishi Sunak, de afgetreden minister van Financiën, verzamelde de pers zich voor een verklaring, maar al wat ze kregen was thee van mevrouw Sunak. Voor Johnson moest het ergste nog komen. Na het vragenuurtje kreeg Sajid Javid het woord, die een dag eerder was afgetreden als minister van Volksgezondheid. Hij hield zich niet in. ‘Genoeg is genoeg’, verklaarde hij, zijn oud-collega’s oproepend om zijn voorbeeld te volgen. ‘Nietsdoen is een bewuste keuze’, sprak hij. Kijkend naar Johnson zei Javid dat het probleem aan de top begint en niet zal veranderen, hoe vaak de premier ook belooft zijn leven te beteren. Dat roept herinneringen op aan de speech van Geoffrey Howe, de minister die Margaret Thatcher 32 jaar geleden ten val bracht. Vervolgens moest Boris Johnson naar een zweetkamertje van het parlement waar de leiders van de Lagerhuiscommissies hem drie uur lang uitknepen. Ook hier waren het de Conservatieven die het meest kritisch waren. Ondertussen regende het ontslagbrieven. Aan het einde van de middag stond de teller op 43 afgetreden leden van de regering. Daarmee sneuvelde een record in de Britse politiek. Het gaat om twee ministers, plus tientallen staatssecretarissen en assistenten. De Britse regering telt in totaal 122 leden. Ondertussen waren er diverse bewindslieden naar 10 Downing Street gekomen om Johnson op te wachten. Het ging om de ministers van Transport, Binnenlandse Zaken en Internationale Handel, alsmede Nadhim Zahawi, die een etmaal eerder was gepromoveerd tot minister van Financiën. Ook aanwezig waren de Chief Whip, de machtige functionaris die verantwoordelijk is voor de fractiediscipline, en de machtige fractieleider, Sir Graham Brady. Als waren ze aanzeggers, hadden deze mannen in grijze pakken één mededeling: het uur U is aangebroken. Boris Johnson en zijn ultra-loyalisten bleven er stug bij dat hij premier is dankzij een mandaat dat hij eind 2019 van de Britse kiezers heeft gekregen, toen hij een meerderheid van tachtig zetels haalde bij de verkiezingen. Later op de avond besloot Johnson wraak te nemen door Gove te ontslaan. Hij noemde zijn collega een ‘slang'. De vader van Johnson. Stanley, loofde zijn zoon. ‘Oog om oog, tand om tand,’ beweerde hij op de televisie. Hij wees op de lessen die zijn zoon leerde tijdens de Wall Game op kostschool Eton, waar deelnemers voor elke yard moesten vechten. Omdat Johnson weigert op te stappen komt zijn lot in de handen van de fractie te liggen. Als de regels aanstaande maandag zoals verwacht worden aangepast, kan er weer een vertrouwensstemming worden gehouden. Bij de vorige, begin juni, kwamen zijn tegenstanders 32 stemmen te kort. Dat tekort zal deze keer vrijwel zeker ongedaan worden gemaakt, maar Johnson wil tot het einde vechten. Wat hem aangaat is dit een strijd tussen het volk en de volksvertegenwoordigers. De premier blijft er bovendien bij dat het, met de oorlog in Oekraïne en een koopkrachtcrisis, geen goede tijd is om een leiderschapsverkiezing te houden. Hij wijst erop dat hij verantwoordelijk is voor de voltooiing van het Brexit-proces, de succesvolle vaccinatiecampagne tijdens de pandemie en het leiderschap in de Oekraïnecrisis. Het groeiende leger tegenstanders wijzen op zijn gebrek aan integriteit en voortdurende neiging om de waarheid te verdoezelen. Zijn recente gedraai en gelieg in een affaire omtrent de handtastelijke fractiemanager Chris Pincher was voor veel van zijn partijgenoten de spreekwoordelijke druppel. Johnsons hardnekkige weigering om op te geven doet denken aan het beroemde gedicht van Dylan Thomas over een wanhopig gevecht tegen het doven van het licht.||https://www.volkskrant.nl/nieuws-achtergrond/johnson-sluit-zich-op-in-downing-street-om-zijn-einde-af-te-wachten~b990f145/
2022-07-06||Hoe gaan de ouden van dagen straks in hemelsnaam hun eigen koffer uit het ruim sleuren?||Zondagochtend stapten aangekomen reizigers op Schiphol uit ellende maar zelf de bagageband op om hun koffers op te vissen uit de krochten van het systeem. Dat mag (nog) niet, ook al past zo’n actie naadloos in de voortschrijdende doe-het-zelfeconomie waarin mensen hun eigen bankbediende en kassamedewerker zijn geworden; nog even en ze mogen ook zelf het ruim in kruipen om hun eigen koffer te zoeken. Woensdag nam deze krant een duik in de data in een poging te verklaren waarom er zo weinig personeel is dat de rijen op Schiphol wereldnieuws zijn, treinen niet rijden, het bestellen van een biertje op een terras een half uur duurt en de kinderopvang geen kinderen meer kan opvangen. Het komt door van alles tegelijk – een explosie van de vraag nu iedereen zijn coronageld aan het uitgeven is, veel deeltijders – met als belangrijkste onderliggende oorzaak: de vergrijzing. Een jaar of tien geleden liep ik heel wat zaaltjes af waarin zorgelijk werd besproken dat er ‘in de toekomst’ steeds minder werkende mensen zouden zijn om een groeiend aantal gepensioneerden te verzorgen, te bedienen en van spullen te voorzien. Daarna werd de programmering omgegooid voor alarmistische verhalen over robots die juist alle banen zouden stelen waardoor de mensheid de verveling en de Verelendung restten. Nog later ging alle aandacht uit naar het blussen van de crises, eerst een financiële en toen eentje om corona. Ondertussen is stiekem de toekomst uit die zaaltjes van een jaar of tien geleden gewoon aangebroken. De vergrijzing is overal. Je kunt er een krant mee vullen. Blader een paar pagina’s verder en lees hoe besloten vennootschappen enthousiast gebruikt worden om (privé-)vermogen uit handen van de fiscus te houden. Het Centraal Planbureau heeft dat uitgezocht. Ook de populariteit van dit type taxplanning hangt samen met een rap ouder wordende bevolking. De welstand is immers (behoudens een enkele bitcoin- of mondkapjesmiljonair van onder de 40) logischerwijs geconcentreerd bij degenen die langer hebben gewerkt en gespaard en een of meer huizen hebben verzameld. Omdat mensen ouder worden dan ooit, zijn ervende kinderen vaak zelf ook al van middelbare leeftijd. De krant illustreerde het verhaal dan ook met een foto van een grijzend echtpaar in hun privézwembad, thuis vroegen we ons af of ze er geen spijt van hebben dat ze zich ooit zo hebben laten fotograferen en in de beeldbank zijn beland. De demografische ontwikkelingen verklaren mede de weerzin en de tot dusver succesvolle lobby tegen vermogensbelastingen, alsook de recent gewonnen kruistocht tegen de spaartaks. Toen Klaas Knot van De Nederlandsche Bank onlangs voor een ‘rentenierseconomie’ waarschuwde en ‘wat voor land willen we zijn?’ vroeg, had hij deze lobby op het oog. Woensdag zette Karien van Gennip een commissie aan het werk om scenario’s voor 2050 door te rekenen. Hoeveel mensen zijn er dan, hoe vergrijsd is het land dan, moeten er aanhoudend nieuwe, jonge mensen bij gehaald worden om de boel draaiende te houden, moeten er meer baby’s komen (Van Gennip kapt die weg in haar brief godzijdank alvast af, want haar ambtenaren hebben vast ook The Handmaid’s Tale gezien, maar dat debat gaan we natuurlijk toch krijgen) of moet de groei ergens stoppen? En als die stopt, is het land dan een groot openluchttehuis voor ouden van dagen die alles wat naar leuk neigt gevaarlijk en lawaaiig vinden? En hoe gaan ze in godsnaam het vliegruim in kruipen om hun eigen koffer eruit te sleuren?||https://www.volkskrant.nl/columns-opinie/hoe-gaan-de-ouden-van-dagen-straks-in-hemelsnaam-hun-eigen-koffer-uit-het-ruim-sleuren~b1028df4/
2022-07-06||Eenarmige molenaar leerde bescheiden Weertenaars wat plaatselijke trots is||Veldeke krînk Wieërt, harmonie St. Antonius, Stadsgidsen Weert, Stadsschutterij St. Catharina 1480, Lambieck Knoup, Bal Champêtre, Molenstichting Weerterland, Stamtäöfelkes en natuurlijk De Aldenborgh. Wie mocht denken dat in Weert niets te doen is, moet bovenstaande opsomming eens goed tot zich laten doordringen. Al die organisaties, verenigingen en publicaties hadden, tot aan zijn dood, één duizendpoot gemeen: Frits Weerts. Een duizendpoot met één arm. Ook dat nog. Laat zijn levensverhaal beginnen met die andere arm, van zijn lijf gerukt tijdens een stage in Zweden. Dochter Gabi mailt het bericht dat een Zweedse krant daarover publiceerde op 29 september 1965. Dat gaat over een explosie van meel, vitaminen en broodverbeteraar in een molen bij Helsingborg. Daarbij drong een stuk metaal in Weerts’ linkerarm. In het plaatselijk ziekenhuis konden artsen niets ander doen dan amputeren. Weerts was in Zweden om zijn opleiding tot molenaar te voltooien. Daarna zou hij aan de slag gaan bij de plaatselijke meelfabriek, de maelmuuële om het op z’n plaatselijks te zeggen. Maar daar, in Helsingborg, leek zijn toekomst te ontploffen. ‘25 jaar was ik. Mijn leven moest nog beginnen’, zei Frits Weerts er zelf over in het tijdschrift Weert Magazine. Na terugkeer uit Zweden zou Weerts trouwen en de kost verdienen als chef molenaar. Het eerste ging gewoon door, zoals gepland. Het tweede uiteindelijk ook, zij het na een langdurige revalidatie. Frits Weerts was nooit het type dat bij de pakken neerzat. Voor alles was een oplossing. Asperges, nog zo’n specialiteit van hem, laten zich moeilijk met één hand schillen. Dus ontwikkelde Frits Weerts een installatie waarmee dat wel ging. Ander voorbeeld: klussen ging hem ook nog best goed af, met wat doorzettings- en improvisatievermogen. ‘Zo is Frits erin geslaagd om met een hamer op zijn eigen duim te slaan. Dat zullen maar weinig mensen met één arm hem kunnen nazeggen’, zegt Vincent van den Berg, een levenslange vriend. Met hem deelde Weerts zijn grootste passie: de geschiedenis van Weert. Samen waren ze een drijvende kracht achter De Aldenborgh, het geschied- en heemkundig genootschap in hun woonplaats. ‘Desnoods ging hij door een viersteens muur’, zegt Van den Berg over Weerts’ enthousiasme daarvoor. Van zichzelf zijn Weertenaars nogal bescheiden, maar van Frits Weerts leerden ze wat plaatselijke trots is. Daarnaast gingen de twee vrienden elk jaar wandelen in Oostenrijk. Tijdens een van die trips werd Weerts opgenomen met een bloedvergiftiging. Alcohol was uit den boze in het ziekenhuis en dat was een groot probleem. Frits Weerts leefde op een liter bier per dag. ‘De volgende ochtend zat-ie ons op te wachten, met een glimlach van oor tot oor. Was het hem toch gelukt.’ Zo heeft Frits Weerts tot aan zijn dood van het leven genoten, hoe zwaar de laatste jaren ook waren. De prothese, zo’n ouderwets lomp ding, verdroeg hij niet meer. Toen bleek hoe hij de rest van zijn lichaam had geforceerd. Helse pijnen, zoals hij het zelf omschreef, waren het gevolg. Daarnaast speelde de longziekte copd hem steeds meer parten. Maar als het even ging, reed hij in zijn scootmobiel de stad in voor een biertje ‘oonger de mînse’. Op Eerste Pinksterdag werd in Weert het Kasteelpark geopend met de onthulling van een standbeeld van de graaf van Horne, medestander van Willem van Oranje. Heel zijn volwassen leven had Frits Weerts zich sterk gemaakt voor dat standbeeld. Eindelijk was het zover, een dag voor zijn dood.||https://www.volkskrant.nl/mensen/eenarmige-molenaar-leerde-bescheiden-weertenaars-wat-plaatselijke-trots-is~b48994b3/
2022-07-06||Nog een wereld te winnen voor hockey; mondiaal én nationaal||Buiten het hockeystadion staan lange rijen bij de verkooppunten van de nieuwste oranje-outfits van de Nederlandse hockeysterren. Binnen in het Wagener Stadion klinken hoge kinderstemmen als de speaker het publiek opzweept voor de laatste WK-groepswedstrijd van de Nederlandse hockeyvrouwen tegen Chili. Opnieuw in een uitverkocht huis, met 9.500 toeschouwers. Waar de hockeysport in Nederland een ongekende populariteit geniet, is er mondiaal gezien nog een wereld te winnen. Amper tien jaar geleden werd wereldhockeybond FIH wakker geschud toen in de vernieuwingsdrift van het Internationaal Olympisch Comité (IOC) bleek dat hockey vanaf 2020 van de olympische kalender zou kunnen verdwijnen. Tijdens de IOC-stemming in 2013 kreeg de hockeysport maar net genoeg stemmen voor behoud van de olympische status. Inmiddels heeft de FIH de garantie dat hockey ook in 2024 in Parijs en 2028 in Los Angeles op het olympisch programma staat. En de voortekenen voor 2032 in het Australische Brisbane zijn eveneens positief, stelde directeur Thierry Weil van de wereldhockeybond woensdag. Met de afgewende jobstijding in het achterhoofd lanceerde de FIH in 2019 de Pro League om de hockeysport internationaal naar een hoger plan te tillen en meer media-aandacht te genereren. In deze competitie nemen de beste negen landen ter wereld (mannen- en vrouwenteams) het tegen elkaar op en worden alle wedstrijden live op tv uitgezonden. Door de coronapandemie is het concept, met uit- en thuiswedstrijden, nog niet geheel van de grond gekomen. Voor veel landen die geen nationale competitie kennen, zoals India en China, is de Pro League desondanks een geschenk uit de hemel. Ze spelen nu veel meer wedstrijden op topniveau. Een andere belangrijke innovatie om de hockeysport wereldwijd te stimuleren is volgens FIH-directeur Weil de entree van Hockey5s; een partijvorm van 5 tegen 5 op half veld. ‘Het is een dynamisch spel dat in het hart van steden kan worden gespeeld en hierdoor een nieuw publiek aantrekt. Een geweldige kans.’ Op het huidige WK hockey voor vrouwen, voor het eerst gespeeld in twee landen (Nederland en Spanje), zijn evenals vier jaar geleden zestien ploegen actief. De FIH gaat er prat op dat alle continenten zijn vertegenwoordigd en dat zelfs kleine hockeylanden een woordje meespreken. Zo won WK-debutant Chili (15de op de wereldranglijst) dinsdag verrassend met 1-0 van Ierland, de WK-finalist van 2018. Pijnlijk voor het mondiale karakter van de sport is echter de absentie van de Verenigde Staten. Het Amerikaanse vrouwenteam is de afgelopen jaren ver weggezakt. Canada neemt op het WK de Noord-Amerikaanse honneurs waar. Directeur Erik Gerritsen van hockeybond KNHB noemt het ontbreken van de Verenigde Staten ‘zorgwekkend’ voor de internationale uitstraling van de hockeysport. ‘Iedere serieuze sport is gebaat bij de deelname van Team USA. Gelukkig zijn in 2028 de Olympische Spelen in Los Angeles. De VS zullen er alles aan doen om dan voor eigen publiek met een sterk team voor de dag te komen’, verwacht Gerritsen. Internationaal gezien wacht de hockeysport de komende jaren een grote uitdaging om de zichtbaarheid te vergroten. De KNHB-directeur is van mening dat er op het gebied van media-attentie een grote slag moet worden gemaakt. ‘Voor toernooien als EK’s, WK’s en de Pro League is het essentieel dat belangrijke mediapartijen in alle deelnemende landen de hockeywedstrijden live gaan uitzenden. En dan niet weggestopt achter een decoder, maar ook op het publieke net’, zegt Gerritsen. ‘Met volle stadions en goede tv-beelden krijg je een vliegwieleffect waardoor je ook interessanter wordt voor commerciële partijen. Daar liggen grote kansen voor de FIH.’ Met 265.000 actieve leden – van wie 65 procent vrouw – is de KNHB na voetbalbond KNVB (met ruim een miljoen leden) de grootste bond voor teamsporters in Nederland. Na de verdubbeling van het ledenbestand tussen 1998 en 2018 ziet de KNHB de laatste jaren een lichte daling. De hockeybond wil deze tendens doorbreken door flexibelere competitievormen aan te bieden en nieuwe leden te werven in regio’s waar hockey minder populair is. De grootste opgave waar directeur Gerritsen de komende jaren voor staat, is van een geheel andere orde. Hij wil de overwegend witte hockeysport toegankelijker maken. ‘Als bond streven we ernaar een afspiegeling te vormen van de samenleving. Dat is een weg van lange adem’, zegt Gerritsen die erkent dat de contributie van hockeyverenigingen ‘behoorlijk hoog is’. ‘Voor mensen met een kleinere beurs zijn er goede initiatieven zoals het Jeugdfonds Sport & Cultuur dat de contributie voor zijn rekening neemt. Maar er is meer voor nodig. Mensen moeten zich echt fijn en welkom voelen bij een hockeyclub. Hockey was decennialang een elitesport. Na het WK van 1998 in het voetbalstadion van Utrecht werden we een gegoede familiesport. Nu willen we een volkssport worden mét behoud van onze fijne sfeer.’||https://www.volkskrant.nl/sport/nog-een-wereld-te-winnen-voor-hockey-mondiaal-en-nationaal~ba6e5f92/
2022-07-06||Mathieu van der Poel: ‘Ik ben niet vooruit te branden’||Uitgerekend op de dag dat Mathieu van der Poel wil excelleren in de Tour de France, wordt duidelijk dat zijn tweede deelname de gedaante van een calvarietocht dreigt aan te nemen. Op de kasseien in Noord-Frankrijk, terrein waarop hij zich doorgaans op zijn sterkst weet, sukkelt hij woensdag anoniem in het peloton. Hij wordt 81ste, op 3.48 van winnaar Simon Clarke. In het algemeen klassement zakt hij van de 5de naar 54ste plaats; hij behoort tot de grootste duikelaars van de dag. Hij windt er na de finish in Arenberg geen doekjes om. ‘Ik ben niet eens een schim van mezelf. Dat is frustrerend. Ik ben momenteel niet vooruit te branden.’ Naar de oorzaak is het gissen. Na zijn spraakmakende optreden in de Giro d’Italia heeft hij geen wedstrijd meer gereden. Hij koos voor een korte rustperiode, gevolgd door een hoogtestage in Livigno, in de Italiaanse Alpen. Dat verliep niet helemaal naar wens. ‘De aanloop was niet heel erg goed, maar in de laatste week naar de Tour was het wel weer positief.’ Al vanaf de start in Denemarken voelde hij dan toch dat de topvorm ontbrak. In de openingstijdrit, in de regen, haalde hij niet het vermogen dat was beoogd. In de twee daarop volgende etappes viel hij vooral op door veel in de staart van het peloton te fietsen. Volgens hem wilde hij vooral uit het gewring op de smalle wegen blijven. Maar ook toen al, zegt hij in Arenberg, merkte hij dat hij niet ‘met overschot’ koerste. ‘Dat waren makkelijke dagen. Dan valt het niet zo op. Maar als ze snel begonnen te rijden, zat ik al snel op de limiet.’ Van der Poel had aan het begin van de Tour verklaard dat hij in de kasseienrit voor het geel wilde gaan koersen. Al snel blijkt dat in zijn huidige vorm een illusie. Slechts even verblijft hij in de voorste rijen van het peloton. Als dat uiteengeslagen wordt, zakt hij steeds verder naar achteren. Hij probeert tevergeefs via een zanderig paadje aan te klampen bij renners die midden op de kasseien jakkeren. Een lekke band slaat hem nog verder terug. Van der Poel na afloop: ‘Ik hoop wel dat het wat beter gaat. Anders wordt het een lange Tour.’||https://www.volkskrant.nl/sport/mathieu-van-der-poel-ik-ben-niet-vooruit-te-branden~bb7b2dfa/
2022-07-06||Diep verdeeld gaat de parlementaire enquêtecommissie op zoek naar de waarheid over het coronabeleid||Tweede Kamer-voorzitter Vera Bergkamp probeert de moed erin te houden bij de eerste bijeenkomst van de commissie die straks de parlementaire enquête naar het coronabeleid moet gaan uitvoeren. Als D66-Kamerlid heeft Bergkamp zelf ervaren dat zo’n enquête weliswaar ‘veel tijd en energie kost’, maar dat het ook ‘heel mooi en waardevol’ werk is. ‘Het schept een band met collega’s’. Het is de vraag of de commissie die woensdag in de Tweede Kamer voor het eerst samenkomt, inderdaad een band gaat opbouwen. Bergkamp maakte tussen 2013 en 2016 deel uit van de enquêtecommissie die onderzoek deed naar de Fyra. Iedereen was het eens over de feiten: de Italiaanse hogesnelheidstrein was een miskoop; de vraag was alleen hoe het zo mis had kunnen gaan. De Kamerleden die woensdag zitting nemen in de zogenoemde voorbereidingscommissie voor de parlementaire enquête naar corona – het is gebruik dat die uiteindelijk ook het daadwerkelijke onderzoek gaan doen – vlogen elkaar de afgelopen jaren juist voortdurend in de haren over de feiten. Voor de een was corona een bedreiging voor de volksgezondheid die schreeuwde om sterk overheidsingrijpen, voor de ander was het niet meer dan ‘een griepje’. Toeval of niet, het gezelschap verdeelt zich bij de presentatie in de Troelstrazaal meteen in twee vleugels. Links zitten Marijke van Beukering (D66), Ulysse Ellian (VVD), Hilde Palland (CDA) en Pieter Omtzigt (ex-CDA) die overwegend het kabinetsbeleid en de reguliere wetenschappelijke adviezen volgden. Rechts nemen Vicky Maeijer (PVV), Pepijn van Houwelingen (FvD) en Wybren van Haga (Groep Van Haga) plaats en vooral de laatste twee partijen kwamen tijdens de pandemie steeds met alternatieve feiten die moesten aantonen dat corona weinig voorstelde. Samen kiezen ze Khadija Arib (PvdA) als voorzitter van de voorbereidingscommissie die het komend half jaar gaat werken aan de onderzoeksopdracht, al is de uitslag niet unaniem. Eén persoon stemt op VVD’er Ellian, het lid Nicki Pouw (JA21) is afwezig. ‘We gaan er iets interessants van maken’, zegt Arib als ze de voorzittershamer in ontvangst neemt. Interessant belooft het zeker te worden. Zo zal FvD’er Van Houwelingen met partijen die hij voorheen bestempelde als onderdeel van ‘een totalitair regime’ nu afspraken moeten maken over wat de enquêtecommissie precies moet onderzoeken en wie onder ede ondervraagd gaat worden. Een dik half jaar geleden dreigde de FvD’er, die het quarantainebeleid vergeleek met de uitsluiting van Joden in de jaren dertig, nog dat er tribunalen zouden komen voor zijn tegenstanders. Van Houwelingen houdt zich woensdag aan de afspraak dat alleen voorzitter Arib namens de voorbereidingscommissie mag spreken en weigert zijn rol toe te lichten. Wybren van Haga staat op zijn beurt wel weer uitgebreid de media te woord. De ex-FvD’er heeft altijd beweerd dat corona een griepje was en dat zo’n beetje alle maatregelen overbodig waren. Ex-VWS-minister Hugo de Jonge noemde Van Haga ‘een gevaar voor de volksgezondheid’, omdat hij ‘midden in een pandemie nepnieuws verspreidt’. Volgens Van Haga kan hij desondanks prima objectief onderzoek gaan doen naar het coronabeleid. ‘Iedereen moet openstaan voor de feiten. Ik ben altijd van de data uitgegaan, maar er kan uit het onderzoek ook komen dat ik dingen heb gemist.’ In de voorbereidingscommissie zitten relatief veel Kamerleden van kleinere fracties. De komende maanden moet blijken of zij het harde werken, waar Kamervoorzitter Bergkamp voor waarschuwt, kunnen opbrengen. Er lopen al twee andere parlementaire enquêtes (naar de gaswinning in Groningen en naar de toeslagenaffaire) en meerdere partijen hebben voor het onderzoek naar de coronapandemie bedankt, omdat ze bezwijken onder werkdruk. Vooral linkse partijen zijn daardoor nu ondervertegenwoordigd. ‘Moeten ze maar harder werken’, meent Van Haga. Aan voorzitter Arib (‘ik heb er ongelooflijk veel zin in’) zal het in elk geval niet liggen. ‘Wat hebben jullie toch met de samenstelling van deze commissie?’, zegt ze quasi-verbaasd als journalisten blijven vragen naar het bonte gezelschap dat ze moet gaan leiden. ‘De een is wat kritischer, de ander wat rustiger. Als dat elkaar aanvult, komen we straks met een goed rapport.’||https://www.volkskrant.nl/nieuws-achtergrond/diep-verdeeld-gaat-de-parlementaire-enquetecommissie-op-zoek-naar-de-waarheid-over-het-coronabeleid~b174f95c/
2022-07-06||Taco van der Hoorn dacht dat hij op weg was naar de zege||Taco van der Hoorn (28) kijkt enige tijd roerloos naar beneden, naar het stuur van zijn fiets. Niet hij, maar de Australische veteraan Simon Clarke (35) mag de kasseienrit tussen Lille en Arenberg op zijn erelijst bijschrijven. Het scheelt in een sprintduel een kwart wiel op de eindstreep. De geboren Rotterdammer, rijdend voor het Belgische team Intermarché Wanty-Gobert richt zich dan toch op. Een bittere en vermoeide grijns toont donkere strepen stof op tanden en lippen. ‘Klote. Kutzooi. ’ Voor zijn debuut in de Tour de France had hij hier al zijn kaarten op gezet. Hij wist het zodra het parcours bekend werd gemaakt: in de vijfde etappe moet het gebeuren. Hij houdt van het rijden over kasseien. Er liggen elf stroken onderweg. Enkele weken geleden was hij er nog op verkenning geweest. Dat was prima bevallen. In Arenberg moeten ze het met z’n vieren, de overblijvers van een kopgroep van zes, uitvechten in de laatste kilometer. De Amerikaan Neilson Powless plaatst de eerste aanval. De Noor Edvald Boasson Hagen, op papier de beste sprinter, rijdt naar hem toe, maar neemt Van der Hoorn en Clarke mee en verliest zelf snelheid. Tot dan loopt het naar wens voor de Nederlander. ‘Ik kon me koest houden, ik ben niet de snelste, het is niet aan mij om het gat dicht te rijden. Dit was perfect. Clarke kwam erbij en toen wist ik dat ik moest gaan. Dit is ‘m, dacht ik.’ Maar hij ziet naast hem dan toch de Australiër opdoemen. Die gooit met een uiterste krachtsinspanning - ‘met kramp in beide benen’, vertelt de winnaar later - zijn fiets voorbij die van zijn tegenstander. Afgelopen winter zat Clarke nog zonder ploeg, totdat Israël Premier Tech hem oppikte. Al vroeg na de start in Lille was Van der Hoorn er als aanvaller van beroep vandoor gegaan, eerst met twee renners, waarna later nog drie anderen aansloten. Ze bouwden een voorsprong uit van meer dan drie minuten. Toen die lang standhield, begon hij erin te geloven dat hij wel eens voor de winst zou kunnen gaan sprinten. Zelfs als anderen zouden aansluiten, dacht hij, kon hij het alsnog afmaken. Van der Hoorn na de race: ‘Toen ik aanging, was het net te ver, dat wist ik ook. Misschien had ik iets langer moeten wachten, totdat Boasson Hagen echt was stilgevallen. Ik ben voor de finish ook nog gaan zitten. Het is het net niet. Het verschil tussen winst en een tweede plaats is heel groot. Misschien krijg ik deze kans nooit meer.’ Een derde krachtterm illustreert de frustratie.||https://www.volkskrant.nl/sport/taco-van-der-hoorn-dacht-dat-hij-op-weg-was-naar-de-zege~bd0506ac/
2022-07-06||OM hield ontlastende informatie achter in strafzaak tegen Youssef T., de neef en advocaat van Ridouan T.||Het proces-verbaal hierover werd pas afgelopen week gestuurd naar de rechtbank en advocaten van Youssef T. Deze neef en voormalige advocaat van Ridouan T. wordt ervan verdacht dat hij maandenlang fungeerde als – enige – doorgeefluik van informatie tussen Ridouan T. en de buitenwereld. Volgens de recherche communiceerde Ridouan T. al met de buitenwereld voordat zijn neef toegang tot hem had in de extra beveiligde inrichting waar hij vastzit in Vught. Van een usb-stick die naar Ridouan T. is doorgesluisd ‘kan het niet anders dan dan dit door Weski is gebeurd’, schrijven rechercheurs in het proces-verbaal. Zij baseren die conclusie op onderschepte communicatie tussen een zoon en een zus van Ridouan T. Advocaat Weski ontkent dat ze informatie heeft doorgesluisd. Op een pro forma-zitting betoogde het OM woensdag dat de raadsvrouw destijds niet als verdachte voor verder onderzoek is aangemerkt ‘omdat er niet meer was dan die ene aanwijzing’. Dit zou ook de reden zijn waarom het proces-verbaal niet aan aan het strafdossier is toegevoegd. De rechtbank wierp dit argument verre van zich. De voorzitter noemde het achterhouden van de informatie ‘niet transparant van het Openbaar Ministerie’, temeer omdat het ‘ontlastende elementen voor de verdachte’ bevat. Het weghouden van het document heeft een onderzoeksbeslissing van de rechtbank beïnvloed. Op een eerdere zitting vroegen de advocaten van Youssef T. om nader onderzoek naar de mogelijkheid dat ook anderen dan alleen hun cliënt informatie lekten. Deze onderzoekswens werd afgewezen omdat daarvoor geen enkele indicatie was. Die is er met dit proces-verbaal mogelijk wel, aldus de rechtbank. De tenlastelegging tegen Youssef T., die al negen maanden vastzit en zichzelf inmiddels heeft uitgeschreven als advocaat, is inmiddels verzwaard. Hij werd afgelopen oktober gearresteerd op verdenking van betrokkenheid bij de voorbereiding van een gewelddadige ontsnapping van zijn neef Ridouan, drugshandel en witwassen. Daar komen nu poging tot zware mishandeling en omkoping bij. Youssef T. zou betrokken zijn bij het geven van geld aan verschillende personen, onder wie ‘vermoedelijk corrupte’ belanghebbenden bij de rechtszaken van Ridouan T.’s broers Jamal en Morad. Die worden in Marokko vervolgd voor betrokkenheid bij de vergismoord in dat land op de zoon van een rechter. In een bericht schrijft Ridouan T. onder meer aan Youssef: ‘Hij moet rechters omkopen.’ Youssef heeft volgens het OM rechtstreeks contact met een corrupte persoon gehad. De nieuwe aanklacht ‘mishandeling’ is gebaseerd op een bericht van Ridouan T. aan zijn neef Jaouad F., waaruit blijkt dat een ex-zwager van Ridouan ‘invalide’ moet worden gemaakt omdat die ex-zwager, volgens het OM, Ridouans zus Samra regelmatig zou lastigvallen. Het bericht is volgens het OM ‘vermoedelijk’ door Ridouan T. via Youssef aan Jaouad doorgegeven. Jaouad F. zou deze opdracht vervolgens hebben doorgegeven aan de Pool Krystian M., die volgens het OM personen aanstuurde om de klus te klaren. Opmerkelijk is dat Krystian M. afgelopen maandag is aangehouden voor betrokkenheid bij de liquidatie van Peter R. de Vries. Daarmee is nog niet bewezen dat ook Ridouan T. was betrokken bij de moord op De Vries, zegt een OM-woordvoerder.||https://www.volkskrant.nl/nieuws-achtergrond/om-hield-ontlastende-informatie-achter-in-strafzaak-tegen-youssef-t-de-neef-en-advocaat-van-ridouan-t~bf3efcf5/
2022-07-06||‘Vanaf het moment dat een aangespoelde walvis wordt gevonden, heb je haast’||De bultrugwalvis op de kade in Harlingen kleurt als het beton: lichtgrijs in het zeelicht van de haven. Rond het dier, dat op zijn rug in een betonnen spoelbak ligt, lopen een stuk of twintig onderzoekers in gekleurde jassen en plastic overalls. De donkerblauwe (met een rood petje) zijn van de Universiteit Utrecht, de donkergroene met een groot wit logo van museum Naturalis. Er wordt gesleept met grote spekhaken, iemand scherpt slagersmessen met een aanzetstaal, en dan wordt er een eerste incisie gemaakt, dwars over de romp van het dier. Een golf dode walvislucht stroomt over het haventerrein. De bultrug hier op de kade werd in de laatste week van mei voor het eerst gezien voor de Nederlandse kust. Na die eerste waarneming werd het dier, een jong vrouwtje van ongeveer zeven meter lang, onder meer gezien bij de Belgische kust, in de Westerschelde, bij Westkapelle (Walcheren) en, voor het laatst, op 23 juni in het Marsdiep, tussen Den Helder en Texel. Dinsdagochtend werd het dier dood gevonden door een defensiemedewerker op oefenterrein De Vliehors, aan de westkant van Vlieland. Het onderzoek in de haven van Harlingen moet meer informatie opleveren over de doodsoorzaak en, meer algemeen, over de toestand van bultrugwalvissen in de Noordzee. Het onderzoek aan de gestrande bultrug gebeurt in Harlingen omdat op De Vliehors vandaag schietoefeningen worden gehouden, vertelt Lonneke IJsseldijk, zeezoogdieronderzoeker van de Universiteit Utrecht. ‘Vanaf het moment dat een aangespoelde walvis wordt gevonden, heb je haast’, legt ze uit. Door het rottingsproces, dat zelfs bij het relatief koele zomerweer nog vrij snel verloopt, gaan mogelijke aanwijzingen over de doodsoorzaak van het dier verloren. ‘Daarom is het dier gisteren vanaf Vlieland hier naartoe gebracht’, zegt IJsseldijk. De bultrug (‘Op basis van de lengte denk ik dat-ie al gauw vierduizend kilo weegt.’) is met een shovel in een open container geladen, en daarna per schip naar de Nieuwe Vissershaven van Harlingen gevaren. Aangespoelde bultruggen zijn zeldzaam aan de Nederlandse kust. In een groot overzicht gemaakt door Naturalis, staan acht walvisstrandingen sinds het jaar 1255. Opvallend: al die meldingen dateren van na het jaar 2000. De verklaring daarvoor is eenvoudig: de bultrug is door de jacht tot op het randje van uitsterven gebracht. Sinds 1963 zijn de dieren officieel beschermd en neemt hun aantal gestaag toe. ‘De Noordzee is een soort overloopgebied voor de populatie in de noordelijke Atlantische Oceaan. Als daar meer walvissen zijn, dan zie je hier uiteindelijk ook meer dieren’, zegt IJsseldijk. De bultrug kan in tegenstelling tot grotere soortgenoten als de potvis en de blauwe vinvis goed overleven in het ondiepe water van de Noordzee, vertelt haar collega Mardik Leopold van Wageningen Marine Research. Leopold is naar Harlingen gekomen voor de maag- en darminhoud van de walvis. Als je de maaginhoud of de walvispoep aanlengt met water en daarna door een fijne zeef spoelt, blijven de minuscule gehoorbeentjes van prooivissen achter. Die zogenoemde otolieten zijn per vissoort uniek, waardoor ze een goede aanwijzing zijn voor het walvisdieet. ‘Ik verwacht dat dit dier vooral sprot en jonge haring op heeft’, zegt Leopold. Een paar kilometer uit de kust, op ongeveer tien meter diep zwemmen grote wolken sprot waarvan een bultrug prima kan bestaan, legt hij uit. Intussen hebben de onderzoekers de bultrug bijna helemaal open liggen. Als je de containers, de blauw geverfde pallets en de havenattributen wegdenkt, lijkt het werk nog het meest op een tafereel van een schoolplaat of een 17de-eeuws schilderij over de walvisvaart. Terwijl vier onderzoekers met lange spekhaken de opengelegde walvishuid naar achter trekken, snijden er twee door de blubber om bij de organen en botten te komen. Na ongeveer twee uur werk ligt de bultrug in onderdelen verspreid in de betonnen bak. Rechts, afgedekt onder een laag doorzichtig plastic, liggen de botten, die later naar Naturalis gaan. Daarachter staat een grijze plastic bak van ongeveer een kubieke meter, met daarin de maag plus maaginhoud. Links ligt een sortering weefsels, organen en blubber, waarvan op een statafel in de zon zorgvuldig monsters worden gesneden. De monsters – van onder meer longen, lever, hart, binnenoor en de zogeheten meloen (het akoestisch orgaan waarmee de dieren onder water oriënteren) – gaan naar Utrecht, waar IJsseldijk en haar collega’s ze onderzoeken op mogelijke infectieziektes. Even later zitten IJsseldijk en Leopold samen in de kantine van de eigenaar van het terrein. Ze bespreken hoe lang het bultrugvrouwtje overleden was toen het aanspoelde op De Vliehors. Aanvankelijk werd aangenomen dat de walvis ongeveer een dag dood was. Op basis van de toestand van weefsel en organen denken ze inmiddels dat het aanzienlijk langer is dan dat. Leopold vermoedt een week – IJsseldijk houdt het op ‘een paar dagen’. De onderzoekers zijn terughoudend met het nu al aanwijzen van een doodsoorzaak, maar IJsseldijk wijst er wel op dat het dier in de loop van de maand juni steeds magerder leek te worden. ‘En heb je de witte spikkeltjes op de huid gezien? Dat zijn walvisluizen – parasieten die vreselijke jeuk veroorzaken. Ik denk dat dit dier mogelijk al verzwakt was.’ Buiten, met in zijn linkerhand een diepvrieszak met walvispoep, kijkt Leopold naar het werk van zijn collega-onderzoekers. ‘Wij mensen hebben sterk de neiging om allerlei eigenschappen toe te schrijven aan zo’n walvis. Bultruggen springen op een prachtige manier met hun voorlichaam uit het water. Dan zeggen we: ‘Oh kijk eens, hij speelt zo leuk’, maar in werkelijkheid doet ‘ie dat dus tegen de jeuk van de walvisluizen.’||https://www.volkskrant.nl/nieuws-achtergrond/vanaf-het-moment-dat-een-aangespoelde-walvis-wordt-gevonden-heb-je-haast~bab68ab9/
2022-07-06||In slechts tien minuten gaat Jumbo-Visma van de hemel in Calais naar de hel van Wallers-Arenberg||In een minuut of tien ging Jumbo-Visma woensdag van de hemel in Calais naar de hel van Wallers-Arenberg. Dinsdag fladderde Wout van Aert in het geel naar een zege in etappe vier, eentje die hij te danken had aan de inzet van zijn volledige, soevereine ploeg, tien kilometer voor de streep. Een dag later, in startplaats Lille, stonden er dan ook drie hoge vaandels bij de ploegbus om hun dominantie te onderstrepen: winnaar etappe, leider groene trui, leider gele trui. In de slechts drie uur en een kwartier die etappe vijf, de vooraf zo gevreesde kasseienrit, duurde leek er opeens geen eind te komen aan de ellende voor de Nederlandse equipe. Opvallend was dat alle Jumbo-Visma-malheur op het asfalt plaatsvond, waar vooraf de elf kasseienstroken van samen bijna 20 kilometer zo werden gevreesd. Van Aert, in het geel, viel na een plaspauze samen met ploeggenoot Steven Kruijswijk en zag het peloton en de kans op een ritzege aan de horizon verdwijnen. ‘Daar was ik nog beduusd van toen ik met ‘Stievie’ aan het overleggen was wat we moesten doen om de zaak te herstellen’, vertelde Van Aert na afloop. ‘Plots remde voor ons de ploegwagen van DSM en kon ik nog net uitwijken. Het was angstig. Ik was centimeters verwijderd van hele grote schade.’ Het werd erger. Jonas Vingegaard, nummer twee van de ploeg achter Primoz Roglic voor het geel in Parijs, werd van achteren aangereden en moest een nieuwe fiets krijgen. Ploeggenoot Nathan Van Hooydonck stopte en probeerde het karretje van de jonge Deen ter plekke te repareren, maar die sprong op de fiets van zijn Belgische helper. Alleen: Vingegaard is 1 meter 75 en Van Hooydonk 1 meter 93. Koddig gezicht voor een miljoenenpubliek: de nummer twee van de Tour van vorig jaar die niet bij de trappers kan als hij op het zadel zit en dan maar op de bovenbuis plaatsneemt. Een paar honderd meter later besefte Vingegaard de zinloosheid ervan – ‘ik raakte een beetje in paniek’ – en vroeg aan ploeggenoten wat te doen. Misschien de fiets van Kruijswijk? Een beeld dat beklijft is van vier Jumbo-Visma mannen die allemaal twijfelen wie nu op zijn eigen fiets zit. Uiteindelijk werd van de ploegauto het juiste reserve-exemplaar gehaald. ‘Dit kun je honderd keer bespreken’, zei ploegleider Grischa Niermann, ‘maar in de hectiek ging dat mis.’ Bij de start was te zien dat Jumbo-Visma wel op zo’n fietswissel had geanticipeerd. Meesterknecht Tiesj Benoot (1 meter 90) reed met een verstelbare zadelpen waarmee de zetel in één beweging naar beneden kon worden gebracht. Handig, als een kleinere ploeggenoot een nieuwe fiets nodig heeft. Maar Benoot was niet in de buurt toen dat voor Vingegaard gold. Een paar minuten na het fietswisselincident kwam de grootste tegenslag voor ‘de mannen van de supermarkt’, zoals sprinter Fabio Jakobsen de renners van de zwart-gele ploeg noemt. Een onoplettende motor haakte op een rotonde in een hooibaal met plastic eromheen en schoof die onbewust een stukje de weg op. De voorste renner van het peloton kon het ding net ontwijken, maar tikte het nog iets verder in de weg. Uitgerekend Roglic reed er in volle vaart tegenaan en komt zwaar ten val. Gevolg aldus een andere Jumbo-Visma-ploegleider, Arthur van Dongen: schaafwonden, dikke bulten op de rug en schouder uit de kom bij de 32-jarige Sloveen. Tamelijk indrukwekkend was dat de renner de schouder zelf weer terugzette en op zijn fiets klom om de verloren tijd goed te maken. Dat lukte niet helemaal. Zodra Tadej Pogacar, zijn grote tegenstrever, de enige eigenlijk, door kreeg dat zijn landgenoot in zwaar weer zat, zette de jonge tweevoudig Tourwinnaar aan en vloog over de laatste kasseienstroken. Zijn UAE-ploeg was nergens te bekennen, maar de actie van Pogacar had succes, want Roglic verloor ruim twee minuten op hem. ‘De Tour is nog lang niet voorbij voor Primoz’, bezweerde Van Dongen, ‘maar zoveel verliezen en dan ook nog zwaar gehavend zijn, daar wordt het allemaal niet beter van.’ De ploeg had volgens Van Dongen alle scenario’s, ook deze, vooraf besproken. Het werd op het uur U een complexe opgave om de juiste beslissingen te nemen. Van Aert reed naar eigen zeggen om zijn gele trui te behouden, maar maakte dat ondergeschikt aan het helpen van Vingegaard. Daarachter namen Benoot en Van Hooijdonck Roglic op sleeptouw. ‘Zo hebben we de schade weten te beperken’, zei hun ploegleider. De afrekening na de finish was dat Van Aert weliswaar had moeten accepteren dat een tweede opeenvolgende ritzege er niet in zat, maar toch bleek geslaagd in zijn beide alternatieve missies. Hij behield de gele trui én zorgde ervoor dat Vingegaard maar dertien tellen verloor op Pogacar. Met Roglic op zo’n grote achterstand is het de vraag of Jumbo-Visma nu al alle kaarten op de Deen zet. De opsomming van Van Dongen suggereerde dat enigszins: ‘We hebben het geel nog en het groen ook én we hebben Jonas goed staan in het klassement.’ Donderdag staat er bij de start van etappe zes in Binche dus slechts één vaandel minder bij de ploegbus.||https://www.volkskrant.nl/sport/in-slechts-tien-minuten-gaat-jumbo-visma-van-de-hemel-in-calais-naar-de-hel-van-wallers-arenberg~bfe7d11b/
2022-07-06||Boeren naar Leeuwarden, waar boerenzoon in de cel zat: ‘Bijna een dode, we waarschuwen er al weken voor’||Ze willen nog even langs de McDonalds. Met de trekker. Na een lange dag werken op de melkveeboerderij in Akkrum en protesteren bij het distributiecentrum in Heerenveen, rijden de broers Jouke (16) en Sytse (17) dinsdag in een stoet van tractors naar huis over de A32. Bij een afrit wordt de stoet staande gehouden. En dan gaat het snel mis. Na dagen van oplopende spanning komt de zaak dinsdagavond tot ontploffing: de politie schiet gericht op demonstranten, een ongekende ingreep. Drie mannen worden gearresteerd op verdenking van poging tot doodslag. Een dag later spoelt een golf van woede over het land en wordt opgeroepen om Jouke, de jongste verdachte, te ontzetten uit de politiecel, een zeer zware vorm van eigenrichting. ‘Als die kogel er een paar millimeter naast had gezeten, dan was Jouke gewoon dood geweest’, zegt zijn moeder tegen de Leeuwarder Courant (LC). Volgens haar zien haar zoons dat de anderen in de groep boetes krijgen. De broers zouden dan beslissen om weg te rijden. Op beelden die circuleren is te zien hoe een rode trekker op flinke snelheid wegrijdt. Daarna volgt Jouke in een trekker met aanhangwagen. Op het moment dat hij de politieblokkade passeert, schiet een agent zeker tweemaal op de zijkant van de tractor, net boven het achterwiel, vlak naast de bestuurder. Jouke lijkt op de beelden niet op de agenten in te rijden, zoals de politie naderhand beweert. Maar het is mogelijk dat er iets voorafging aan de video en dat de boerenjongens al gewaarschuwd waren. De politie spreekt van waarschuwingsschoten die gelost zijn. Op de opname zijn die niet te zien, behalve als de schoten op de trekker bedoeld worden. De politie wil woensdag geen vragen beantwoorden over het incident. De dag begint om vijf uur ’s ochtends voor de broers. Ze gaan werken op de boerderij van hun ouders, die een melkveebedrijf met 120 koeien runnen. De familie maakt zich al tijden zorgen over de gevolgen van het stikstofbeleid. Als ze hun vee flink zouden moeten inkrimpen, zegt de moeder in de LC, is het bedrijf niet levensvatbaar meer. Jouke was vorige week al aanwezig bij het boerenprotest in Stroe en daarvoor was hij twee keer naar Den Haag gegaan om te demonstreren tegen het beleid. Hij heeft net een mbo-opleiding afgerond en wil nu naar de middelbare landbouwschool. Op een van zijn laatste foto’s op Facebook toont hij trots dat hij geslaagd is voor zijn trekkerrijbewijs. Rond half acht ’s avonds vertrekken de broers. ‘Ik zei nog: moeten jullie wel gaan?’, zegt de moeder tegen het AD. ‘Want de sfeer is best agressief. Maar ze zijn 16 en 17, hè, dus ze hadden ’s avonds toch afgesproken bij Thialf.’ Vanaf het stadion rijden de broers met wat vrienden naar het distributiecentrum van de Spar in Heerenveen. Een dag eerder was daar ook al een blokkade. Een deel van de betogers wilde niet vertrekken toen de burgemeester daartoe opriep. Daarna volgde een charge van de Mobiele Eenheid en werd traangas ingezet. Drie verdachten werden aangehouden. Dinsdagavond is het rustig bij het distributiecentrum. Op beelden van facebookgroep Verzet Friesland is te zien hoe Jouke rond negen uur op dinsdagavond zijn trekker parkeert en rondloopt op het terrein. Rond diezelfde tijd kondigt burgemeester Tjeerd van der Zwan een noodbevel af. Een uur later vertrekken de meesten, ook Jouke en Sytse. Om half elf ontstaat er volgens de politie een dreigende situatie bij de afrit op de A32. Trekkers zouden op agenten inrijden, zegt de politie die avond op Twitter, waarna er gericht is geschoten. Daarna worden drie verdachten aangehouden: een 46-jarige man uit de gemeente Opsterland, een 34-jarige man uit Heerenveen en de 16-jarige Jouke. Ze worden verdacht van poging tot doodslag en brengen de nacht door in de cel in Leeuwarden. Naar het incident wordt onderzoek gedaan door de Rijksrecherche en het Openbaar Ministerie. De volgende dag ontstaat grote verontwaardiging nadat beelden van het incident opduiken waarop het lijkt dat de tractor niet op de agenten inrijdt. Er gaat een foto rond van Jouke met twee honden – al gauw is hij een martelaar. Een jongen van 16 die gewoon naar huis wilde. Ruim twintigduizend tweets over Jouke verschijnen er, onder meer met de hashtag #FreeJouke. In appgroepen wordt opgeroepen om wraak te nemen. De naam en foto van een politieagent die bij de arrestatie betrokken zou zijn, worden gedeeld. Later roepen het OM en de politie op te stoppen met het delen van de gegevens, aangezien dit strafbaar is. Er is ook een plan ontstaan om naar de gevangenis en het provinciehuis in Leeuwarden te gaan. Een oproep die rondgaat in appgroepen, onder meer in de groep Freedom Convoy NL, luidt: ‘Stap NU op de trekker, in de auto, op de brommer of op de fiets. De overheid zal proberen jullie te weren uit de stad. LAAT DIT NIET TOE!’ Michel Reijinga, bekend actievoerder en beheerder van de appgroep Boeren, vissers en burgers verenigd!, biedt aan om de advocaat van Jouke te betalen. Ook Mark van den Oever, voorman van boerenactiegroep Farmers Defence Force (FDF), sluit zich aan bij het plan. ‘Ik roep onze boeren en strijders op om achter elkaar aan naar Leeuwarden te gaan om te zorgen dat die jongen bevrijd wordt’, zegt hij in een video. Hij voegt er nog aan toe dat het ‘een nette demonstratie’ moet worden. Zijn oproep is opmerkelijk, omdat FDF uit angst voor schadeclaims de laatste tijd telkens beweert niets te maken te hebben met de protesten. Rond twee uur ’s middags verzamelen zich trekkers en tientallen mensen bij het provinciehuis in Leeuwarden. Een klein groepje dringt binnen en wil Statenleden te spreken krijgen. Dat lukt niet. Rond het politiebureau en de penitentiaire inrichting De Marwei komen ook steeds meer mensen en trekkers samen. De politie sluit daar uit voorzorg de wegen af. Op de Holstmeerweg bij de gevangenis staat een groene tractor met een boer uit de omgeving van Leeuwarden. Het is rond half vijf en hij is een van de laatsten die is blijven staan. ‘Ik wil dat Jouke vrijkomt’, zegt hij. ‘En daarom sta ik hier.’ Vlak hiervoor zijn tientallen boeren met veel lawaai vertrokken richting het provinciehuis – naar verluidt op verzoek van de ouders van Jouke omdat hij dan eerder vrij zou komen. De laatst overgebleven boer begrijpt eigenlijk niet dat zijn collega’s weg zijn gegaan. Want Jouke is nog niet vrij. ‘Het zijn veel beginnelingen’, zegt hij. ‘Die geloven nog in de beloftes van de politie.’ Hij heeft de beelden van de schietpartij gezien. ‘Ik heb wel even gevloekt’, zegt hij. ‘Het doet wat met je. We waarschuwen er al weken voor dat er doden moeten vallen voordat ze naar ons luisteren. Gisteren was het bijna zover.’ De boeren die om de trekker heen staan wijzen naar de plek op de trekker waar de kogel bij Jouke insloeg. Een stang tussen de ramen van de cabine. ‘Twee centimeter naar links of rechts en hij was er niet meer geweest.’ Toch weerhoudt het hen er niet van om nu hier te staan, met alle risico’s van dien. ‘Ik ben alleen maar fanatieker geworden’, zegt de boer op de trekker. ‘We hebben de strop al om onze nek. Ik heb verdomd weinig te verliezen.’ Het is voor hen onbegrijpelijk dat het zover is gekomen dinsdagavond. ‘De politie is oververmoeid’, zegt de man op de trekker. ‘Ze zijn al de hele tijd met corona bezig geweest en nu al wekenlang met ons. Ze weten niet meer wat ze met ons aan moeten.’ Een politieman loopt kalm op de trekker af. Honderd meter verderop is de weg geblokkeerd door politiebusjes. Daarachter zit Jouke vast in een cel, denken de boeren. De politieman wil dat ook de laatste boer nu vertrekt. ‘Ik speel geen spelletjes’, zegt de agent. ‘We hebben in goed overleg afgesproken dat iedereen gaat. We willen niet dat de boeren en de politie tegenover elkaar komen te staan.’ Woensdagavond laat maakt het OM bekend dat de drie verdachten zijn vrijgelaten. Er is volgens het OM geen aanleiding ze langer vast te houden op de verdenking van poging doodslag. Ze blijven wel verdachte. De officier van justitie heeft nog niet besloten of de mannen worden vervolgd en zo ja, waarvoor. Met medewerking van Pieter Sabel, Maud Effting, Willem Feenstra, Xander van Uffelen, Jurre van den Berg en Erik Verwiel||https://www.volkskrant.nl/nieuws-achtergrond/boeren-naar-leeuwarden-waar-boerenzoon-in-de-cel-zat-bijna-een-dode-we-waarschuwen-er-al-weken-voor~b7127472/
2022-07-06||De Britten houden Europa warm, maar blijven ze dat doen?||In april was de waarde van de goederen die vanuit Groot-Brittannië naar het vasteland gingen omgerekend bijna 20 miljard euro, zo berekende het Office for National Statistics, het Britse CBS – het hoogste bedrag sinds 1997. Het is een stimulans voor de Brexit en de Global Britain-filosofie, maar de brexiteers moeten niet te vroeg juichen. De gewone export ondervindt nog steeds problemen sinds de Brexit. De goede cijfers zijn grotendeels te danken aan het gas dat onder de Noordzee door naar het oosten vloeit. Het gaat om vloeibaar aardgas oftewel lng dat vanuit de Verenigde Staten en het Midden-Oosten naar Groot-Brittannië is verscheept. Met zijn drie grote importterminals, twee in Wales en één in de Theemsdelta, fungeert het eiland als brug voor lng. Via pijpleidingen gaat het dan naar Nederland en België. ‘Die pijpleidingen draaien nu op 100 procent capaciteit’, zegt Jilles van den Beukel, energiespecialist bij The Hague Centre for Strategic Studies, ‘de importcapaciteit van de Britten is groter dan de exportcapaciteit. En ze kunnen het gas niet opslaan. De grootste opslagplaats, Rough, is in 2017 gesloten, wat achteraf gezien geen gunstig besluit is geweest.’ Nu zijn de Britten bezig Rough te heropenen om een gascrisis te voorkomen. De afgelopen jaren exporteerden ze in de zomer gas naar het vasteland en importeerden ze het in de winter. Daarbij gebruikten ze de gasopslag van het Noord-Hollandse Bergermeer de facto als opslagplaats. Tevens houden de Britten zichzelf warm met gas uit Noorwegen en het genoemde lng. Daar komt de eigen productie nog bij. Groot-Brittannië is een stuk minder afhankelijk van Russisch gas dan andere landen in Europa. Mochten de Britten toch om gas verlegen komen te zitten, bijvoorbeeld bij een Siberisch strenge winter, dan ligt er volgens The Financial Times een noodplan, dat bestaat uit het dichtdraaien van de gaskraan naar Nederland en België. ‘Niets staat ze in de weg om dat te doen’, aldus Van den Beukel, maar de vraag is wat er dan overblijft van de Europese solidariteit. Zo’n stap zou politiek zeer gevoelig liggen. Brussel zou Noorwegen kunnen verzoeken om meer gas te leveren, maar de transportcapaciteit tussen Noorwegen en het Verenigd Koninkrijk is groter dan die tussen Noorwegen en het continent. Dankzij het hoge aanbod is de Britse gasprijs afgelopen maanden fors gedaald. In twee maanden tijd zaktae die prijs van 285 pence per warmte-eenheid, naar slechts 38 pence, ver onder het Europese niveau. Ook de Britse elektriciteitsprijzen laten een dalende trend zien, dankzij de royaal gesubsidieerde investeringen in zonne-, wind- en getijdenenergie. Tot ergernis van de Britse bevolking, waarvan een toenemend deel aan ‘energiearmoede’ lijdt, heeft dat nog niet geleid tot lagere energierekeningen. De Britse regering gaat de pijn verlichten door de energiebedrijven, die enorme winsten boeken, een extra belasting op te leggen. Deze eenmalige ‘windfall tax’ moet een kleine zes miljard euro opleveren. Op termijn kunnen de prijzen voor Britse huishoudens mogelijk vanzelf dalen. Deze daling zou bij voldoende opslagcapaciteit een zekerheid zijn geweest. ‘Dat die zo klein is’, zo merkte financieel analist Simon Lambert onlangs op in The Daily Mail, ‘is een gevolg van typisch Brits gebrek aan vooruitdenken, gekoppeld aan een gebrek aan competentie.’||https://www.volkskrant.nl/economie/de-britten-houden-europa-warm-maar-blijven-ze-dat-doen~b798e8e6/
2022-07-06||Waar zijn toch ineens de jongeren van de SGP gebleven?||Ze zeggen elkaar onwennig gedag, kletsen wat, lachen een beetje, nemen een slok koffie – eerste drankje gratis – of bestellen een hamburger omdat ze nog niet gegeten hadden. We bevinden ons in de bovenzaal van grand café Brinkmann. Achter de hoge ramen ligt de Grote Markt van Haarlem te glanzen als een filmdecor. Dan staat Jacco Verschoor op, een slanke jongen van 18. We willen beginnen met een Bijbellezing, zegt hij. Dat zijn we zo gewend. Hij pakt z’n telefoon en leest uit 2 Petrus. Daarna gaat hij voor in gebed: dat het een gezellige en goede avond mag worden. We zijn bij de onlangs opgerichte afdeling Bollenstreek van de SGPJ, waarvan Jacco voorzitter is. Te gast is de afdeling Amsterdam van de JOVD, de aan de VVD gelieerde liberale jongerenorganisatie. Er staat een debatavond op het programma. In Haarlem, dat ligt keurig halverwege. Dat ik hier ben, is vanwege schokkend nieuws. De SGP-fractie mag dan honderd jaar bestaan, de SGP-jongeren hebben het zwaar. Traditiegetrouw vormen ze de grootste jongerenafdeling van het land, daar schuilt de kracht van de kleinste zuil. Daar leren de jonge gereformeerden debatteren, daar worden de raadsleden en wethouders van de toekomst gevormd. Van die 7.200 leden uit de glorietijd is nog maar de helft over. Volgens landelijk SGPJ-voorzitter Rody van Heijst (26), die ik vooraf had gebeld, is er sprake van een landelijke trend bij alle jongerenafdelingen, met corona als boosdoener. ‘Als je geen ontmoetingen kunt organiseren, raak je de binding kwijt. Jongeren komen bij ons voor een goed gesprek of een mooie avond’, zei hij. Dat er veel overlopen naar de jongeren van Forum voor Democratie, zoals gesuggereerd wordt, gelooft hij niet. ‘Hun stijl is zo anders.’ In Haarlem hebben zich inmiddels twee rijen gevormd. Jacco wilde een kring, daar stak Isabelle van de JOVD een stokje voor. ‘Zo zijn de posities duidelijker.’ Elke partij bedacht drie stellingen. Die gaan over kwesties als het verdwijnen van de vijf dagen bedenktijd bij abortus, stikstofbeleid, het strafbaar stellen van prostitueebezoek en over overheidsfinanciering van bijzonder onderwijs. En eerlijk, het wordt een prachtige avond. Zodra het debat begint, daalt een diepe ernst neer over het gezelschap. De debatten zijn hoffelijk, wie wat wil inbrengen staat op, de jongeren vallen elkaar zelden in de rede en spreken overduidelijk vanuit de eigen beginselen. De JOVD’ers hebben vaker geoefend, de SGPJ’ers zijn gemiddeld een jaar of vijf jonger. De jongste is Jonathan, een blonde jongen van 13 in korte broek die gym plus doet, en daarvoor elke dag vanuit de Bollenstreek met de bus naar de Driestar in Gouda gaat. Gaandeweg wordt de grote eensgezindheid van de SGPJ’ers zichtbaar, ze zijn het over alles eens. Heel anders dan de JOVD’ers die hun eigen opvattingen koesteren en verschillend blijken te denken over bijzonder onderwijs, prostitutie, religieuze uitingen bij overheidsdienaren. Soms maken ze het de SGPJ’ers moeilijk. Thomas: ‘Prima dat jullie tegen seks buiten het huwelijk zijn. Maar leg dat niet aan anderen op.’ Dan haalt SGPJ’er Karst God erbij. ‘God heeft de mens geschapen en hij wil alleen seks binnen het huwelijk.’ Als het over stikstof gaat, staat Jonathan op. ‘Boeren doen al zoveel’, zegt hij. ‘Die kunnen niet alles. Op zeker moment is het geld op.’ De JOVD’ers knikken hem goedkeurend toe. In algemene zin: SGPJ’ers spreken stellig en vanuit diepe overtuigingen, JOVD’ers maken hun eigen afweging, vinden debatteren vooral ook een leuke bezigheid en zetten soms de ander een hak. Als Jacco artikel 6 van het wetboek van strafrecht erbij haalt om te onderbouwen dat geloofsuitingen in de openbare ruimte toegestaan zijn, weet JOVD’er Thomas dat in artikel 6.2 ‘wel degelijk uitzonderingen worden gemaakt’. Het opmerkelijkste verschil blijkt na afloop, bij de vlammetjes en bitterballen. Deze JOVD’ers stemmen doorgaans niet op de VVD. Sommigen kozen voor D66, JA21 is populair, een van de JOVD’ers hoopt voor die partij op de lijst voor de provinciale staten te komen. Ook verrassend: er zijn er heel wat die Rutte graag zien vertrekken. Ze zijn liberaal, maar vinden de VVD helemaal niet zo’n liberale partij. Zoiets is voor SGPJ’ers ondenkbaar. Voor hen gaat er niets boven de SGP.||https://www.volkskrant.nl/columns-opinie/waar-zijn-toch-ineens-de-jongeren-van-de-sgp-gebleven~b75ab17f/
2022-07-06||Noordoostpolder reageert gemengd op nieuw aanmeldcentrum voor asielzoekers. Van ‘gewoon shit’ tot ‘wees welkom'. ||Langs een provinciale weg in de Noordoostpolder, tussen de dorpen Bant en Luttelgeest, ligt nog het mestkalveren- en akkerbouwbedrijf van Chris Naalden. Maar niet lang meer. Bij gebrek aan een opvolger heeft de 54-jarige boer zijn bedrijf vorige week van de hand gedaan. Zijn stikstofrechten verkocht hij merendeels aan de provincie Flevoland, het tien hectare grote erf aan het Centraal Orgaan opvang asielzoekers (COA). Zodoende kon staatssecretaris Eric van den Burg (VVD) van Asiel en Migratie woensdag aan de Tweede Kamer melden dat er eindelijk een plek is gevonden voor een tweede aanmeldcentrum voor asielzoekers. Het kabinet is al maanden op zoek naar een geschikte locatie, omdat het aanmeldcentrum in het Groningse Ter Apel voortdurend overbelast is. De laatste tijd hebben vele tientallen asielzoekers daar op stoelen moeten slapen en moet het COA onophoudelijk bij gemeenten bedelen of ze hen voor een paar weken noodopvang kunnen bieden. De keuze voor het erf van Naalden is niet toevallig. Achter de bomen langs het perceel, ligt al jaren het asielzoekerscentrum (azc) Luttelgeest, met duizend opvangplekken voor vluchtelingen die in de procedure zitten voor een verblijfsvergunning. In het nog te bouwen complex in Bant moeten 250 tot 300 nieuwkomers onderdak kunnen krijgen. ‘De succesvolle realisatie van de beoogde locatie valt of staat met de bereidheid van de gemeente Noordoostpolder (waarin Bant ligt, red.)’, schreef Van der Burg in een brief aan de Kamer. ‘Zorgvuldige voorbereiding’ is vereist. ‘Ik hecht eraan om te benadrukken dat het perspectief van omwonenden en hun behoeften zonder meer wordt betrokken bij deze ontwikkeling.’ Het is geen gelopen race. De gemeente noemt de komst van het centrum ‘niet wenselijk’ en burgemeester Roger de Groot verklaarde in een persbericht: ‘Wij hebben onze inwoners en ondernemers in het verleden toegezegd dat de huidige locatie van het azc niet wordt uitgebreid. Wij willen ons aan die toezegging houden.’ Van der Burg zei in reactie daarop dat hij het proces ‘rustig afwacht’ en na een aangekondigde bewonersavond in gesprek zal gaan met burgemeester en wethouders. Volgens hem is er vooraf overleg geweest met de gemeente. In Bant, een dorp met zo’n 1500 inwoners, een buurtsuper en twee basisscholen, zijn Dirk (68) en Sien Huizinga (68) niet blij met de plannen. Dirk: ‘Ze halen alles maar hier naartoe.’ Sien: ‘Er worden al vluchtelingen opgevangen op die plek en ernaast zit ook een soort Polenhotel, dus het is wel een keer genoeg.’ Verhalen uit Ter Apel vormen voor sommigen een schrikbeeld. Het idee van een extra aanmeldcentrum ‘gewoon shit’, zegt een 70-jarige man die tegenover het bestaande azc woont, maar liever niet met zijn naam in de krant wil. ‘In Ter Apel is het een grote rommel. Ze vallen zelfs buschauffeurs lastig. Nou, dat moeten ze hier niet doen.’ Andere bewoners zien het probleem niet. Zoals Kirtsen Rozendal (42) die in Luttelgeest haar drie husky-honden: ‘We hebben helemaal geen overlast van de vluchtelingen nu, dus wees welkom zou ik zeggen’. De bewoners van het huidige azc waren een paar weken terug ook op het dorpsfeest in Luttelgeest. ‘Het zijn zulke leuke mensen, heel beleefd’, zegt Wilhelmina Ligtenberg (79) die in haar voortuin aan het werk is. ‘Dus ik vind een nieuw aanmeldcentrum helemaal geen gek idee. Je hebt eigenlijk meer last van de jeugd die hier vandaan komt.’ Het kabinet heeft de opvang van asielzoekers vorige maand tot ‘nationale crisis’ uitgeroepen. De Tweede Kamer vervolgde woensdagmiddag een debat met de bewindsman dat vorige week vanwege tijdnood werd afgebroken. Daarin zegde Van der Burg toe de juridische mogelijkheid te onderzoeken van een tijdelijke ‘asielstop’. Hij herhaalde die toezegging, maar liet VVD-Kamerlid Ruben Brekelmans wel weten dat diens suggestie om een beroep te doen op artikel 111 van de Vreemdelingenwet (dat verwijst naar ‘buitengewone omstandigheden’) hiervoor niet houdbaar zal zijn. ‘Voor een asielstop kan de strekking en toepassing van een nationaal artikel niet afdoen aan verdragsrechtelijke verplichtingen of asielrecht.’ Fractieleider Joost Eerdmans van JA21 concludeerde daarop dat Van der Burg helemaal geen asielstop wil. ‘Er is een instroomcrisis, maar de staatssecretaris ziet geen grenzen.’ Die zei Van der Burg wel te zien: ‘Ik hoor van de veiligheidsregio’s dat we met wat we nu bieden, in combinatie met de opvang van Oekraïners, wel grenzen aan het bereiken zijn. Het is daarom zaak dat we instroom, uitstroom en opvang in balans brengen.’ Boer Chris Naalden uit Bant heeft een dubbel gevoel over zijn besluit zijn erf te verkopen. Maar dat ligt niet zo zeer aan de komst van een aanmeldcentrum. ‘Deze boerderij was drie generaties lang in onze familie. Ik ben hier geboren en getogen en ik heb nog nooit ergens anders gewoond. Wat ze er nu mee doen, daar heb ik geen mening over.’||https://www.volkskrant.nl/nieuws-achtergrond/noordoostpolder-reageert-gemengd-op-nieuw-aanmeldcentrum-voor-asielzoekers-van-gewoon-shit-tot-wees-welkom~b130bc8d/
2022-07-06||Schutter onafhankelijkheidsdag zou tweede bloedbad hebben gepland||Volgens de openbare aanklager heeft Crimo bekend dat hij na de eerste schietpartij in zijn woonplaats van plan was een tweede bloedbad aan te richten in het nabijgelegen Wisconsin. Hij was al op weg, toen hij om onbekende redenen van dat idee afzag. Wegens kans op herhaling laat de rechter Crimo, die via een videoverbinding de zitting bijwoonde, niet op borgtocht vrij. Wordt hij inderdaad veroordeeld voor zeven moorden, dan betekent dat levenslange gevangenisstraf zonder beroepsmogelijkheden. De schietpartij in het stadje Highland Park was een van de vele uitbarstingen van vuurwapengeweld op Onafhankelijkheidsdag, die Amerikanen dit jaar voor het eerst zonder covid-maatregelen vierden. Van Los Angeles tot New York kwamen mensen om bij massale schietpartijen. In Highland Park werden toeschouwers bij een feestelijke optocht vanaf een gebouw willekeurig met een semi-automatisch geweer op de korrel genomen. Zeven mensen stierven, een dertigtal raakte gewond. Volgens de autoriteiten heeft Crimo de schietpartij wekenlang voorbereid. Nadat hij meer dan tachtig kogels had afgevuurd, liet hij zijn wapen achter op het dak en ging op in de menigte, gehuld in vrouwenkleding en de tatoeages op zijn gezicht gecamoufleerd met make-up. De politie hield hem na een klopjacht van enkele uren aan in de auto van zijn moeder. Wat Crimo bewoog is onduidelijk, maar de politie heeft geen aanwijzingen voor een racistisch of anti-semitisch motief, ondanks dat de schietpartij plaatsvond in een overwegend joodse buurt. Wel heeft de politie bij Crimo thuis een collectie messen, vijf legaal gekochte vuurwapens en gewelddadige filmpjes aangetroffen. Uit de berichtgeving in Amerikaanse media over de zaak komt Crimo naar voren als een ‘eenzame’ jongen die als Awake the Rapper hoopte door te breken in de muziek. Hij had voor zover bekend geen baan en woonde alleen in een appartement dat zijn vader voor hem had gekocht. Zijn vader stond ook garant bij de aanvraag van zijn wapenvergunning in december 2019. De staat Illinois, waar Crimo woont, heeft zogeheten ‘Rode Vlag-wetgeving’, die moet voorkomen dat veroordeelde criminelen, drugsverslaafden en mensen die een gevaar voor zichzelf en anderen zijn aan vuurwapens kunnen komen. Waarom Crimo tussen de mazen van dat net is geglipt, is niet bekend. Hij staat wel geregistreerd in een register van gevaarlijke personen door twee incidenten in 2019 waarbij hij in aanraking met de politie kwam. Eerst na een suïcidepoging in april 2019 en enkele maanden later na bedreiging van zijn familie. Bij dat incident, waarbij Crimo zou hebben gedreigd ‘iedereen te gaan vermoorden’ nam de politie zestien messen, een dolk en een zwaard in beslag. Omdat familieleden geen verklaringen ondertekenden was er echter geen aanleiding hem te arresteren en Crimo heeft dan ook geen strafblad, aldus een politiewoordvoerder. Op dat moment had Crimo geen wapenvergunning, dus kon de politie die ook niet intrekken. Zonder vervolgactie van bijvoorbeeld familieleden of de politie leidt een registratie als gevaarlijk persoon niet tot maatregelen: daar is een besluit van een rechter of andere autoriteiten voor nodig. De registratie dook echter ook niet op bij het verplichte antecedentenonderzoek waar Crimo bij iedere latere aankoop van vuurwapens werd onderworpen: tussen juni 2020 en september 2021 kocht hij er vijf. Twee weken geleden is federale wetgeving aangenomen die het nationale systeem voor antecedentenonderzoek bij vuurwapenkopers in de Verenigde Staten moet verbeteren. Staten aangespoord om meer jeugddossiers in het systeem te zetten, zodat vuurwapenkopers tussen de 18 en 21 jaar beter tegen het licht gehouden kunnen worden.||https://www.volkskrant.nl/nieuws-achtergrond/schutter-onafhankelijkheidsdag-zou-tweede-bloedbad-hebben-gepland~bdc95499/
2022-07-06||Met de verkoop van Malacia en Sinisterra stroomt het  geld binnen bij Feyenoord||Minimaal 40 miljoen is de opbrengst, 15 voor de verdediger, 25 voor de Colombiaanse dribbelaar. Dat is exclusief een miljoen of 7 voor de twee samen bij bepaalde prestaties, zogenoemde bonussen, of variabele inkomsten. Feyenoord was woensdag in afwachting van het formaliseren van details in het contract van linksbuiten Sinisterra, die in 2018 voor 2 miljoen kwam van Once Caldas en over wie een tijdje twijfel bestond of hij de top zou bereiken, mede door een zware knieblessure. Vooral afgelopen seizoen presteerde hij uitstekend, met heerlijke dribbels, doelpunten, beslissende voorzetten en spel waarvan het plezier spatte, zoals dat ook bij Malacia te zien was. Over de linkerflank van Feyenoord waarde de glimlach rond. Sinisterra is de grootste transfer voor Feyenoord in de clubgeschiedenis. Met die topopbrengst verwezenlijkt Feyenoord één van de doelstellingen van trainer Arne Slot: waarde creëren op het veld. Al zijn de bedragen gemiddeld nog wat lager dan in de top van Ajax, hetgeen logisch is door de grotere reputatie van Ajax en het optreden van de landskampioen in de hoogste Europese competitie, de Champions League. Feyenoord is nochtans trots: mede dankzij de finale in de Conference League zijn spelers interessant voor de directe overstap naar de rijkste competitie, de Premier League. Malacia is zelf opgeleid, Sinisterra kostte bijna niets. De keerzijde is dat Feyenoord veel kwaliteit is kwijtgeraakt, veel doelpunten ook. Alleen al het viertal Sinisterra, Guus Til (PSV), Bryan Linssen (Urawa Red Diamonds) en Cyriel Dessers (vooralsnog terug naar Genk) maakte samen 49 van de 76 Rotterdamse goals in de eredivisie. Qua scorend vermogen is de Braziliaanse spits Danilo transfervrij gekomen van Ajax. Danilo scoorde in zijn beste seizoen in de eredivisie 17 keer voor FC Twente. Met de voor Feyenoord-begrippen goed gevulde portemonnee is het niet nodig om nog meer spelers te laten vertrekken, al is er relatief veel belangstelling voor middenvelder Orkun Kökcu en de snelle rechtsachter Marcus Pedersen. Feyenoord zal behoorlijke bedragen voor het tweetal vragen, en is inmiddels op zoek naar nieuwe spelers. Een belangrijke rol is weggelegd voor de recent aangestelde algemeen directeur Dennis te Kloese, vanwege ziekte van technisch directeur Frank Arnesen. Te Kloese heeft het voordeel dat hij in het verleden ervaring opdeed op technisch gebied, bij vorige werkgevers in de Verenigde Staten en Mexico. Met het aantrekken van nieuwelingen is, afgezien van de teambuilding, niet heel veel haast geboden, want de ploeg is al verzekerd van deelname aan de Europa League en hoeft niet als vorig seizoen een drietal voorronden te spelen. Op de lijst van potentiële nieuwelingen staat al weken de naam van de Italiaanse aanvaller Wilfried Gnonto.||https://www.volkskrant.nl/sport/met-de-verkoop-van-malacia-en-sinisterra-stroomt-het-geld-binnen-bij-feyenoord~bc16e685/
2022-07-06||Alarmerende groei bedreigingen lokale en provinciale politici  ||Bijna de helft (49 procent) van de decentrale politieke ambtsdragers – burgemeesters, wethouders, raadsleden, bestuurders en leden van waterschappen en provincies – had te maken met agressie of geweld. In 2014 was dat nog 23 procent. Van de ambtenaren werd 33 procent weleens bedreigd, ook dat is een sterke groei. Opvallend is volgens de onderzoekers dat het aantal ernstige en zeer ernstige voorvallen flink is toegenomen. Minister Hanke Bruins Slot van BZK noemt de cijfers onacceptabel. ‘Elk incident is er een te veel. Voor een betrouwbaar bestuur is nodig dat ambtsdragers en ambtenaren hun werk zonder agressie, intimidatie of andere ondermijnende invloed kunnen doen.’ Voor de komende tien jaar is 100 miljoen euro extra beschikbaar om het openbaar bestuur weerbaarder te maken, onder meer via het Ondersteuningsteam Weerbaar Bestuur, dat de nieuwe gemeenteraden gaat opzoeken. Veel lokale en provinciale bestuurders hebben veiligheidsvoorzieningen in en om hun huis. De overheid wil de financiering daarvan vereenvoudigen. De politieke ambtsdragers stellen dat de bedreigingen van invloed zijn op hun werkplezier en geestelijke gezondheid. Een kwart van hen zegt het gedrag op sociale media sindsdien te hebben aangepast. Ze zijn voorzichtiger met het plaatsen van berichten, ze geven ook aan minder op sociale media te kijken. Van de politieke ambtsdragers zegt 27 procent dat het risico in aanraking te komen met agressie en geweld de beslissingen van het bestuur beïnvloedt. Ruim twee op de drie burgemeesters werd de afgelopen periode bedreigd, een sterke stijging van 50 naar 77 procent. De afgelopen tijd maakten onder anderen de burgemeesters van Amsterdam, Utrecht, Echt-Susteren, Dordrecht, Nijmegen en Urk melding van ernstige bedreigingen. Van de wethouders werd 67 procent bedreigd; bij het vorige onderzoek, daterend uit 2020, was dat nog 46 procent. Van de raadsleden had 45 procent het afgelopen jaar te maken met intimidatie of agressie. Statenleden hebben nog meer dan hun collega’s in het gemeentebestuur met bedreigingen te maken. Fysieke agressie is sinds 2014 amper gegroeid, maar verbale agressie is toegenomen, ook bedreiging en intimidatie kwamen vaker voor. De groei komt vrijwel volledig voor rekening van sociale media. Maar ook alle andere vormen van agressie – face to face, via brieven, mail of telefonisch – vertonen na jaren van daling weer een groei. De trend van afnemende bereidheid onder politieke ambtsdragers om aangifte te doen, zet zich voort. In 2014 deed nog 13 procent aangifte bij de politie, dat zakte geleidelijk naar 7 procent. Er is afgezien van aangifte omdat het incident niet ernstig genoeg werd gevonden, of omdat de ambtsdrager vindt dat zoiets bij de functie hoort. Aangifte wordt vaak wel gedaan na bedreigingen en, in mindere mate, intimidatie. In totaal werkten 3.033 politieke ambtsdragers mee aan het via een enquête uitgevoerde onderzoek. Dat betekent een respons van 27 procent. Ook Kamerleden en bewindspersonen hebben vaker met bedreigingen te maken. In 2020 werden 600 aangiften gedaan bij het Team Bedreigde Politici in Den Haag. De Tweede Kamer nam meer beveiligingsambtenaren in dienst.||https://www.volkskrant.nl/nieuws-achtergrond/alarmerende-groei-bedreigingen-lokale-en-provinciale-politici~bf8d84b3/
2022-07-06||Denzel Washington voltooide wat door Sidney Poitier werd ingezet: de opkomst van de zwarte topacteur||Voor Sidney Poitier was 1967 een goed jaar. Wat heet: een topjaar. Zo mag je het wel noemen als je de hoofdrol speelt in drie films die geschiedenis schreven. De 40-jarige acteur verkeerde op de toppen van zijn kunnen. In To Sir, with Love (regie James Clavell) is hij immigrant Mark Thackeray. Vanuit Brits-Guyana is hij naar Londen gekomen, waar hij als leraar aan de slag gaat op een middelbare school in de achterstandswijk East End. De rebelse leerlingen – kauwgomkauwende vetkuiven, vroegrijpe meisjes – lusten hem rauw en zijn openlijk racistisch. Door hen niet langer als kinderen maar als jongvolwassenen aan te spreken, slaat de stemming om. Typisch Brits coming-of-agedrama. Première: 14 juni 1967. Nauwelijks twee maanden later, op 2 augustus 1967 om precies te zijn, was het de beurt aan de policier In the Heat of the Night (regie Norman Jewison). Hierin speelt hij Virgil Tibbs, die in het stadje Sparta in Mississippi abusievelijk wordt beschuldigd van een nachtelijke roofmoord. Al snel blijkt verdachte Tibbs een topinspecteur van de afdeling moordzaken in Philadelphia. Redneck-collega Bill Gillespie – sterke rol van Rod Steiger – vraagt diens hulp bij het oplossen van de moord. Vele kantelpunten en een illegale abortus later komt deze sfeervolle thriller tot ontknoping. De film won vijf Oscars en werd geroemd om twee sleutelscènes: ‘Rare naam heb je voor een negerjongen', zegt een hulpsheriff. ‘Hoe noemen ze je in Philadelphia?’ Poitier, met onverholen woede: ‘Daar noemen ze mij… meneer Tibbs.’ Spraakmakender nog is de scène waarin plantagehouder Endicott (Larry Gates) Poitier in zijn gezicht slaat. Die bedenkt zich geen moment en mept met de vlakke hand vol terug. Pats! De eerste keer dat een zwarte acteur op het grote doek openlijk opstond tegen wit racisme. En of het allemaal niet op kon ging op 11 december ook nog Guess Who’s Coming to Dinner in première. Het interraciale relatiedrama met Spencer Tracy en Katharine Hepburn als de bezorgde aristocratische ouders die zich geen raad weten met hun dochter Joanna (Katharine Houghton). Ze komt in San Francisco thuis met de veertien jaar oudere zwarte arts John Wade Prentice (Poitier) en ze hebben huwelijksplannen bovendien. Twee Oscars, en fameus werd ook de verzoenende speech van Tracy, die stelt dat liefde boven alles gaat, en al helemaal boven pigment. Overigens, twee weken na de opnamen overleed Tracy, nog maar 67 jaar oud. Drie sterke rollen van Poitier op een rij, maar er bestaat een goede kans dat Denzel Washington (geboren in 1954) de films destijds niet heeft gezien. Zijn vader Denzel senior was voorganger bij de Pinkstergemeente, en niet-christelijke films kwamen er gewoon niet in. Geen beste start voor een aspirant-acteur, al heeft Den-zèl (zoals Oprah Winfrey altijd zegt, maar het is gewoon ‘Densel’ ) de schade naderhand flink ingehaald. Ze raakten bevriend en Washington zag Poitier als zijn mentor. Bij diens overlijden op 6 januari 2022 zei Denzel: ‘Hij opende deuren voor ons allemaal, deuren die al decennia lang op slot zaten.’ Voor zwarte acteurs, bedoelt hij uiteraard. En al eerder: ‘Ik zal altijd proberen om in uw voetstappen te treden, Sir. Niets liever dan dat.’ Die quote komt uit Washingtons speech toen hij op 24 maart 2002 een Oscar kreeg voor zijn hoofdrol in de policier Training Day. Als tweede zwarte mannelijke ‘beste acteur’ ooit, de hoofdprijs. De allereerste was uitgerekend voor Poitier, die werd bekroond om zijn hoofdrol in de luchtige komedie Lilies of the Field (1953; regie Ralph Nelson). Daarin komt hij als de voormalige privédetective Homer Smith in Arizona terecht bij een clubje Duitse nonnen, die hem prompt inpalmen als klusjesman. Niet zijn beste film, maar vooruit – komedies horen ook bij het palet van een acteur. Alhoewel. Na de flop Carbon Copy (1981; regie Michael Schultz) heeft de toen debuterende Washington zich nog maar zelden aan een komedie gewaagd. Hij accepteerde voor zes seizoenen de rol van dokter Philip Chandler in de ziekenhuisserie St. Elsewhere (1982-1988; 188 episoden). Zo leerde het grote publiek hem kennen. Daarna volgden belangrijke rollen, met niet zelden – net als bij Poitier – een politieke lading. Hij was de activist Steve Biko in Richard Attenboroughs apartheidsdrama Cry Freedom (1987). In Glory (Edward Zwick; 1989) werd hij gecast als soldaat Trip van een zwart regiment tijdens de Amerikaanse Burgeroorlog, waarmee hij prompt de Oscar voor ‘beste bijrol’ won. Spike Lee gaf hem de hoofdrol in de biopic Malcolm X (1992). Hij was de onterecht voor moord veroordeelde bokser Rubin Carter in The Hurricane (1999; Norman Jewison), en zo verder. We mogen zeggen dat Washington voortzette wat Poitier was begonnen. En in die zin zijn ze de vader, de zoon en een heilige missie: intelligente, trotse acteurs van de A-lijst, vormgevers van hun eigen carrière, emancipators – het grootste verdriet van Washington is dat hij nooit het bioscoopscherm met Poitier heeft gedeeld. Dat lag enorm voor de hand, maar blijkbaar is niemand daar ooit opgekomen. Onbegrijpelijk, en in die zin is het dubbelretrospectief dat Eye deze zomer presenteert het best denkbare alternatief. Want parallellen tussen die twee zijn er meer dan voldoende. Het relatiedrama Fences (2016) – hoofdrol en regie voor Washington, met Viola Davis als perfecte tegenspeler – is door zijn raciale thema’s en intense acteerwerk minstens zo heftig als Guess Who’s Coming to Dinner. En in Training Day (2001; regie Antoine Fuqua) is Washington al net zo’n soevereine inspecteur als Poitier in In the Heat of the Night, al raakt Washington uiteindelijk op het slechte pad. We kunnen nog wel een stapje verder gaan. Omdat ook de Amerikaanse cinema niet stilstaat, heeft Washington (inmiddels 67) de route voltooid die door Poitier werd ingezet. Washington wordt niet meer gecast omwille van zijn zwarte huid, hij wordt gecast omdat-ie zo’n goede acteur is. Het beste bewijs is zijn recente hoofdrol in The Tragedy of MacBeth (2021; Joel Coen): een stoere Schotse prins, gespeeld door een zwarte Amerikaanse acteur, en niemand die er over klaagde. Wie had dat in de jaren zestig kunnen denken? Heilige missie voltooid, zogezegd. Eén vraag blijft dan nog over. Die brengt ons terug naar het allereerste begin. Als Denzel van zijn pa geen speelfilms mocht kijken, behalve die christelijke, waarom zou hij dan per se acteur willen worden? Hij had nauwelijks kennis van films of filmsterren aan wie hij zich kon spiegelen, begrijpen we. Het antwoord is even simpel als verrassend: nou, aanvankelijk had hij dan ook andere plannen. Hij dacht eerder aan een carrière in basketball of American football, hij zat ook in de schoolteams. Het vervolg lezen we in Washingtons boek A Hand to Guide Me (2006), met verhalen over inspiratiebronnen. Uiteindelijk was het de schuld van een leuk meisje, blijkt. Hij studeerde aan Fordham University in de Bronx en zij ging naar de cursus spreken in het openbaar, dus ging Washington toen ook maar. Voordat hij het goed en wel door had, moest hij Shakespeare reciteren, en nog eens aangemoedigd door een leraar Engels belandde hij bij het toneel. Geen sport meer voor Denzel, of zijn tweede optie: journalistiek. Vanaf 1976 was Washington professioneel acteur. ‘Maar ik voel me nog steeds onderzoeksjournalist. Bij iedere nieuwe rol lees ik alles over het personage, het tijdvak, de setting, wat er maar speelde destijds. Dat stop ik er allemaal in. En als het goed is merkt het publiek daar niets van, want het hoort bij het verborgen werk van een acteur.’ Hoera voor de cursus spreken in het openbaar. De vormende jaren van Sidney Poitier zijn zo mogelijk nog mooier. Of beter gezegd: hobbeliger. Denzel kwam uit de middenklasse, die mocht naar de universiteit. Sidney begon op de onderste sport van de maatschappelijke ladder en zelfs daar viel hij nog bijna van af. Bron is The Measure of a Man (2000), zijn memoires. Eerst vertelt hij over zijn gelukkige jeugd op Cat Island, de Bahama’s, waar zijn ouders een boerderij hadden. Met hun oogst reisden ze geregeld naar Miami, waar op een van die tripjes Sidney drie maanden te vroeg werd geboren. Moeilijk begin, maar het leverde hem wel het Amerikaanse staatsburgerschap op. Zijn kindertijd op het eiland was er een van spelen en vissen. Op zijn dertiende ging hij van school af en hij kwam in de gevangenis voor het stelen van een maïskolf. Vader Reginald besloot hem voor zijn eigen bestwil naar familie in Miami te sturen. Daar maakte hij kennis – nog nooit van gehoord – met racisme en werd hij zelfs achterna gezeten door de Klan. ‘Vaarwel Miami’, besloot hij dan ook op zijn zestiende, en liep naar het busstation, waar hij beleefd informeerde welke rit het verst ging. ‘New York’, antwoordde de chauffeur en Sidney stapte in. Zonder vast adres sliep hij in Manhattan op daken en in de metro. Hij had allerlei baantjes, van bordenwasser tot conciërge, meldde zich in 1944 als minderjarige aan bij het leger, jokte over zijn leeftijd, ging er toch maar snel weer uit, en toen viel zijn oog op een advertentie in de Amsterdam News uit Harlem: GEVRAAGD: ACTEURS voor het American Negro Theatre. What the hell? , dacht Sidney. Acteren, dat kon niet moeilijker zijn dan al die andere baantjes. Hij deed auditie, moest een tekst voorlezen, maar door zijn laaggeletterdheid kwam hij daar slecht uit en bovendien sprak hij met een onmiskenbaar Caribisch accent. ‘Opgehoepeld jij! Verdoe niet andermans tijd.’ Wat nu? Terug naar de Bahama’s? Dat zag hij als een nederlaag. Hij ging wel avonddiensten draaien in een New Yorks restaurant. Nooit al te druk daar, het gaf hem tijd om beter te leren lezen, en een aardige oude Joodse ober hielp hem daarbij. Een paar maanden later deed hij opnieuw auditie, en werd aangenomen als understudy. Omdat de beoogde hoofdrolspeler tijdens de première verhinderd bleek – dat was Harry Belafonte – stond hij plotseling op het toneel. Het beviel beide partijen goed en de pers ook. ‘Het stuk was waardeloos, maar dat nieuwe joch was fris en geestig,’ schreven ze over Lisistrata, de Griekse komedie van Aristophanes. Twee jaar later zat Sidney, als acteur zonder opleiding, maar wel toegerust met een dubbele dosis charisma, in Hollywood voor zijn speelfilmdebuut: No Way Out (1950; regie: Joseph L. Mankiewicz). In deze film noir speelde hij dokter Luther Brooks, een zwarte gevangenisarts die geconfronteerd wordt met racisme. Een rol op zijn lijf geschreven. ‘Nooit meer knielen’, werd Poitiers motto, particulier en professioneel. Dat vinden we terug in zijn oeuvre waarvoor hij in 2002 een ere-Oscar kreeg: 55 speelfilms en tv-producties plus negen regieklussen lang. En leerling Denzel Washington? Die zag dat het goed was. Retrospectief Sidney Poiter & Denzel Washington, Eye Filmmuseum in Amsterdam, 8/7 t/m 31/8.||https://www.volkskrant.nl/cultuur-media/denzel-washington-voltooide-wat-door-sidney-poitier-werd-ingezet-de-opkomst-van-de-zwarte-topacteur~bfa107e7/
2022-07-06||Heb ik wel of niet goed gereden? Even kijken naar de wattages die vandaag zijn getrapt ||Zodra een wielrenner die over de finish komt, onmiddellijk reikt naar zijn fietscomputer om op een knop te drukken, weet je: die hecht belang aan data. Grote kans dat hij de datastroom meteen na de echte start heeft aangezet. Op kilometer nul is dat, dus niet bij de ceremoniële start waarna het gesloten peloton nog een paar kilometer door de startplaats paradeert. De renner die bij het bord met KM 0 zijn computer aanzet en op de finish uit, wil zijn gemiddelden niet vervuilen met de sukkeldraf voor en na start en finish, vooral niet het gemiddelde vermogen. Zijn grootste belangstelling gaat uit naar zijn wattages afkomstig van zijn tweezijdige vermogensmeter die van beide benen apart meet hoe hard die op de pedalen drukken. Was dat naar beste kunnen, vraagt hij zich af, of er misschien wel boven? Heb ik mijn record van piekvermogen per ongeluk verbeterd? Wat baalde Mathieu van der Poel van zijn wattages na de verregende openingstijdrit in Kopenhagen. Hij werd daarin vijfde, maar vond dat volgens zijn vader Adrie ‘verre van goed’. Hoe zijn zoon dat wist? ‘Tegenwoordig kun je dat zien aan de hand van de wattages die je trapt.’ En die waren volgens Mathieu ‘niet wat ik voor ogen had’. Alle renners weten dankzij hun vermogensmeter vrij exact waar ze wel en niet toe in staat zijn. En of ze vooruitgang boeken. Die kennis doen ze niet zozeer in koers op, maar in training. Sommige toprenners gebruiken de getalletjes die ze op trainingskamp verzamelen alleen als ad hoc referentie; even checken na de wedstrijd of de cijfers daaruit een beetje overeen komen met de trainingswattages. Anderen hebben de vermogenscijfers broodnodig om met zelfvertrouwen in koers te zitten; het gaat lekker, maar volgens mijn metertje heb ik in training nog harder getrapt. Louis Delahaije, al decennia wielertrainer, is van de school dat alle cijfers, dus ook wattages, een hulpmiddel zouden moeten zijn bij het ontwikkelen van gevoel. Elke coach heeft volgens hem een sleuteltraining, een oefening waarin hij of zij heilig gelooft en vele jaren achtereen doet, ook om langjarig vergelijkingsmateriaal te verzamelen. De opdracht is tamelijk overzichtelijk: rij zo hard als je kunt vier keer acht minuten en tussendoor steeds vier minuten rustig. ‘Maar de eerste acht minuten moeten wel net zo hard zijn, als de laatste acht. Als je dat heel bewust doet, weet je welk gevoel erbij hoort.’ Wie te fanatiek vertrekt en de eerste acht minuten te hard gaat, weet Delahaije na jarenlange ervaring, fietst in de laatste acht minuten door een hel. ‘Ik geef niet een aantal wattages mee dat je moet trappen, want als het warm is of je bent op hoogte, dan haal je die wattages niet. Maar is het gevoel wel hetzelfde.’ Om op de fiets lichaam en geest in balans te brengen en dat juiste gevoel te ontwikkelen om het vermogen van begin tot eind constant te houden, vergt oefening. ‘Kwestie van indelen. Achteraf zie je dan aan wattages of het is gelukt.’||https://www.volkskrant.nl/sport/heb-ik-wel-of-niet-goed-gereden-even-kijken-naar-de-wattages-die-vandaag-zijn-getrapt~b54cbf7f/
2022-07-06||In het drinkwaterbassin bij de watertoren van Delft huist nu een kurkdroge kunstruimte||Benedenwereld, zo luidt de titel van het jaarprogramma van Radius in Delft. Toepasselijk, want de nieuwe ruimte voor hedendaagse kunst bevindt zich ondergronds, in een voormalig drinkwaterbassin aan de voet van de oude watertoren in het Kalverbos. Nadat je in het pomphuis een kaartje hebt gekocht en de trap bent afgedaald, kom je in een donkere, cirkelvormige ruimte. Jarenlang lag hier ruim twee miljoen liter water opgeslagen. De sporen zijn nog te zien op de muren, daar liet het water golvende kalktekeningen achter. ‘We hebben ze bewust laten zitten’, zegt directeur Niekolaas Lekkerkerk (34). ‘Deze ruimte is van zichzelf zo bijzonder, we vonden het zonde om de muren wit te schilderen.’ Een kurkdroog waterbassin, een mooiere locatie is haast niet denkbaar voor Radius. Bijzonder aan deze nieuwe kunstplek is dat het programma zich volledig richt op ecologie en het klimaat. Het is een thema waar veel musea en kunstinstellingen zich mee bezighouden, erkent Lekkerkerk. ‘Maar vaak blijft het bij een kortstondige flirt. Er komt een tentoonstelling, daarna is het weer hup, door naar een volgend thema.’ Dat gaat Radius anders doen: ‘We kiezen voor een langdurige aanpak waarbij we klimaatproblematiek van veel verschillende hoeken belichten.’ Kunst, voegt hij toe, kan helpen om problemen invoelbaar te maken die groot of abstract zijn. Hoe dat eruitziet, werd duidelijk bij de openingstentoonstelling van Radius, Emotions Are Oceans. In de ronde, in verschillende ringen opgedeelde tentoonstellingsruimte wierpen dertien kunstenaars hun licht op het thema water, van droogte tot watervervuiling, tot het stijgen van de zeespiegel. De kunstwerken die je tegenkomt – vooral installaties en video’s – zijn sterk gericht op de zintuiglijke ervaring. Geeft dit thema wel genoeg stof om jaar in jaar uit een tentoonstellingsprogramma mee te vullen? Eerder te veel, vindt Lekkerkerk. Voor dit eerste jaar staan er na Emotions are Oceans nog drie tentoonstellingen op de planning. Op 9 juli openen twee nieuwe tentoonstellingen rondom de thema’s energie en fossiele brandstof: een solo van de Nederlandse kunstenaar Vibeke Mascini en een groepstentoonstelling. In september volgt een solo van de Portugese kunstenaar en componist Diana Policarpo, waarin een hoofdrol is weggelegd voor paddenstoelen en eeuwenoude natuurlijke geneeswijzen. Naast de tentoonstellingen liggen er plannen voor educatieprogramma’s en samenwerkingen, bijvoorbeeld met de TU Delft en met verschillende wetenschappers. ‘Maar kunst wordt hier niet ingezet als illustratie van de wetenschap’, benadrukt Lekkerkerk. ‘We willen juist laten zien dat kunstenaars op een eigen manier ook onderzoek doen.’ Voor het eerste jaar van Radius is een begroting opgesteld van 350 duizend euro. De helft daarvan moet komen uit een mix van kaartverkoop, crowdfunding, donaties en zaalverhuur, de andere helft uit aanvragen bij fondsen. In het colofon van de eerste tentoonstelling prijkt al een lange lijst van fondsen die hun steun hebben verleend, van de gemeente Delft tot het Mondriaan Fonds en het Prins Bernhard Cultuurfonds. Ook werd voor de opening 40 duizend euro opgehaald via crowdfundplatform Voordekunst. Verwacht wordt dat Radius zo’n tienduizend bezoekers per jaar zal trekken. Het idee om op deze plek een nieuwe kunstruimte te beginnen, ontstond toen het projectontwikkelaarsbedrijf van Lekkerkerks familie eind vorig jaar de Delftse watertoren kocht, met daarbij het pomphuis met waterbassin. Lekkerkerk was toen nog directeur van A Tale of A Tub, een kunstruimte in een oud badhuis in Rotterdam. Ook daar had Lekkerkerk al een aantal tentoonstellingen over klimaat en ecologie gemaakt. ‘Toen mijn familie vroeg of ik in het ondergrondse bassin een kunstinstelling wilde beginnen, wist ik vrij snel dat die over dit thema zou moeten gaan.’ Voor Radius is een onafhankelijke stichting opgezet, die de ruimte huurt van het bedrijf. Ook in de bedrijfsvoering van Radius is aandacht voor klimaatkwesties. Lekkerkerk: ‘Als kunstenaars voor een tentoonstelling uit het buitenland moeten komen, dan stimuleren we waar mogelijk het reizen per trein.’ Ook streeft de organisatie er naar om materiaal dat wordt gebruikt voor de vormgeving van tentoonstellingen, zoveel mogelijk opnieuw te gebruiken. Harde doelen wat dit betreft zijn er echter niet. De ondergrondse locatie biedt wat duurzaamheid betreft een bijkomstig voordeel: de temperatuur is er stabiel, rond de 19 graden, een ideaal klimaat voor de meeste kunst.||https://www.volkskrant.nl/cultuur-media/in-het-drinkwaterbassin-bij-de-watertoren-van-delft-huist-nu-een-kurkdroge-kunstruimte~bed9a7da/
2022-07-06||Bob uit Zuid: ‘Ik wist niet dat ik kon schrijven, maar ik vind wel dat ik het kan’||Soort van excuses van Bob Dijkshoorn (27): hij heeft met zorg vijf albums gekozen die invloed hebben gehad op zijn muziek en hemzelf, maar niets Nederlandstaligs heeft zijn selectie gehaald. Terwijl hij wel in het Nederlands rapt: in ruig, grappig en direct Nederlands met een totaal andere lyriek dan we in de Nederlandstalige hiphop gewend zijn. We zitten aan tafel in zijn kleine appartement, in de galmende ingewanden van een massief gebouw in Amsterdam-Zuid. Gangen en deuren als in een streng hotel uit vervlogen tijden. Bob uit Zuid woont echt in Zuid, zoals zijn manager Bob uit Noord ook echt in Noord woont (en Bob heet). Hij prakkiseert nog even hardop: ‘Spinvis is geweldig, maar om nou te zeggen dat hij me beïnvloed heeft... Ik vind Nederlandstalige popmuziek vooral vaak slecht. Het wordt zo snel kleinkunst. Hoe ik schrijf, hoe ik de taal gebruik, is meer geïnspireerd door boeken. Door schrijvers.’ Hij houdt van het ruige. Van vertellers als Knausgård of Céline. ‘Op mijn album staat Schrijver, over een schrijver die geen reet uitvoert. Dat is beïnvloed door de dagboeken van Jan Wolkers, uit de jaren vlak na Turks Fruit. Hij had eindelijk een beetje geld en deed niets, behalve in twee of drie zinnen noteren wat hij die dag gedaan had.’ Dat wordt dan: ‘Ik pak geld, ik ben geil, leeg papier.’ Acht woorden, een kale gitaarriff – en het staat. Hij is van huis uit gitarist, een bluesjongen die in allerlei bands speelde. Dat rappen begon eigenlijk als een geintje. ‘Ik had een schijtlollig rapje opgenomen en op Soundcloud gezet. Via mijn vader Nico kwam dat Tim Knol ter ore. Die nodigde me uit in zijn studio in Hoorn. Daar hebben we in één avond Zuid gemaakt.’ Zuid, zijn eerste raptrack, met fuzzgitaar en drums à la The Black Keys en kraairap die de Beastie Boys in herinnering roept. Hij liet het nummer een jaar liggen, maar besloot het toen naar Burning Fik te sturen, het label van hiphopartiesten Faberyayo (De Jeugd van Tegenwoordig) en Abel. Zuid belandde op een Burning Fik-compilatie, maar aan een album werkte hij met Tim Knol, waardoor de route naar Excelsior Recordings open lag. Het album bleef titelloos. Dijkshoorn speelde alles zelf in: gitaar, bas, beats. Behalve de drums. Die zijn van Kees Schaper. In de hoek van de kamer staat een gitaar, op tafel staat een oude Akai MPC One-sampler, een vierkant apparaat, formaat taartdoos. Daar deed hij het mee. Met dat – en de taal. ‘Ik wist niet dat ik kon schrijven, maar ik vind wel dat ik het kan. Ik schrijf dingen die ik grappig vind, bijvoorbeeld over een hond (Sint Bernard) of vissen op karper (Karpervissen), maar het kan ook iets zijn wat me boos maakt, zoals christenen die tijdens corona toch zo nodig naar de kerk moesten (Kerk). Maar daar wil ik dan wel iets grappigs mee doen.’ Zoals: Bob uit Zuid die in een kerk gaat staan en op niet mis te verstane wijze tekst en uitleg geeft over de evolutietheorie: ‘Ik doe mijn broek maar uit/ en ik laat mijn reet zien/ kijk eens: ruwe apenhuid.’ ‘Ik denk dat geen rapper me kent. Het is ook niet mijn scene. Het zou nergens op slaan als ik ga rappen over het ruige straatleven of dure dingen. Dan zou ik liegen. In veel hiphopteksten mis ik creativiteit. Kies eens een ander perspectief dan dat van jezelf. Draai eens iets om. Iemand als Kendrick Lamar doet dat wel. Vaak denk ik: waarom doe jij alsof je het moeilijk hebt? Je hebt het helemaal niet moeilijk. Dan kun je beter iets grappigs doen.’ Livehiphop loopt ook vaak uit op een anticlimax, vindt hij. ‘Ik heb goede hiphopconcerten gezien hoor, maar vaak staat er één gast te rappen en komen de beats uit een doosje. Daarom wilde ik per se op het podium staan met een band: een ruige gitarist, een beest van een bassist. Zodat er wat te zien valt.’ Waar die overtuigingen vandaan komen? Bob, uit Zuid, legt het uit. 1. Stevie Ray Vaughan: Live at the El Mocambo (1991) De bluesgitarist in al zijn coolness op het podium. Live at the El Mocambo, gefilmd in Toronto, verscheen een jaar na Vaughans dood (1990) op video en in 1999 op dvd. ‘Deze dvd stond bij ons thuis vaak aan toen ik klein was. Ik denk dat toen het zaadje is geplant dat er uiteindelijk voor zorgde dat ik gitaar ben gaan spelen. ‘Vaughan draagt een hoed en een paars pak, bespeelde zijn gitaar met z’n tanden, legde hem in zijn nek. Hartstikke fout allemaal, een beetje kitsch, maar ik was daar zelfs op mijn 6de al diep van onder de indruk. ‘Pas later kon ik uitleggen waarom: als Vaughan speelde, was hij wég. Daarom is hij voor mij nog steeds een muzikale held. Ik ben lang niet zo goed geworden als hij, maar ik heb dat ook: als ik speel, ben ik wég.’ 2. The Black Keys: Rubber Factory (2004) Het derde album van rockduo The Black Keys uit Akron, Ohio, is het eerste dat de Amerikaanse albumlijsten haalde en het gestileerde gitaargeluid kende dat de band groot zou maken. ‘Zet mijn album op en luister naar de gitaarriff in het eerste nummer: Luister hem naakt. Dat is puur The Black Keys, eigenlijk. Tijdens de opnamen zei ik tegen Tim: de gitaar moet Black Keys zijn. Dan ging ik via een heel klein radiootje spelen, waardoor het geluid werd samengeperst. Dan krijg je die Black Keys-gitaarsound. ‘Rubber Factory verscheen precies in de tijd dat ik in bandjes ging spelen en is bepalend geweest voor hoe ik als gitarist wil klinken. De openingsriff op mijn album zie ik zelf ook een beetje als een ode van Bob uit Zuid aan wat ik daarvoor deed.’ 3. Beastie Boys: Check Your Head (1992) Na het pure hiphopalbum Paul’s Boutique (1989) keren de Beastie Boys op Check Your Head terug naar hun punkwortels, met Adam Horovitz op gitaar en Adam Yauch op bas. ‘Ik word vaak met de Beastie Boys vergeleken, al was het maar omdat ik een beetje een hoge rapstem heb, met een vergelijkbare sneer. ‘Het lastige is: ik móét Check Your Head wel noemen, want dat album is belangrijk geweest voor mijn geluid, maar eigenlijk hebben we het dan maar over één nummer, namelijk So What’cha Want. De rest van het album vind ik eerlijk gezegd best wel gedateerd klinken. ‘Voor Karpervissen wilde ik de drumsound van So What’cha Want. Ik las dat de ‘Beasties’ die vonden door een partij karton voor de basdrum te leggen en daar de microfoon in te steken. Soms rapten ze door een speelgoedmicrofoon. Dat zoeken naar geluid vind ik te gek.’ 4. Chet Baker: Chet (1959) Op het ingetogen, ontspannen Chet besloot Chet Baker weer eens om niet te zingen, maar om zijn trompet op een instrumentaal album te laten spreken. ‘Stevie Ray Vaughan, The Black Keys, Beastie Boys: ze zijn belangrijk geweest voor mij als muzikant, maar ik zal ze thuis niet zo snel opzetten. Chet van Chet Baker wel. Dat is mijn huisplaat, een album waarmee ik lééf. ‘Voor mijn eigen album heb je aandacht nodig. Ik ben altijd jaloers op muzikanten die goede muziek kunnen maken waarbij dat niet zo is, zonder dat het muzak wordt. Wilco en Kurt Vile kunnen dat. Chet ook. ‘Chet is een album waarvan alles mooier wordt. Als ik lees, lees ik fijner. Als ik kook, kook ik fijner. Als ik zit te roken met een mok koffie, smaakt het lekkerder.’ 5. Beck: Odelay (1996) Indierock, hiphopbeats, samples en elementen uit de disco: op Odelay mocht alles. Beck vocht zich ermee vrij van het onuitroeibare ‘I’m a loser, baby’ uit zijn lijflied van drie jaar eerder. ‘Ik zet The New Pollution even op... Hoor dat drumritme. Zo funky! Je hebt het inmiddels in de gaten: ik ben gefixeerd op drumgeluid. Dit wilde ik ook mijn album ook.’ ‘Ik luisterde veel naar Odelay toen ik mijn eigen album opnam. Het meest inspirerende eraan is dat Beck hier vrij is: alles kon, niets was te gek. Dat hoor je. ‘Ik was tijdens het maken van mijn album vrij, maar ik ben ook eigenwijs en erg zeker: zó wil ik het, zó is het goed. Op Odelay hoor je Beck zoeken, spelen en ook keuzes maken die totaal onlogisch zijn. De muzikale vrijheid die je hier bij Beck hoort, neem ik graag mee.’||https://www.volkskrant.nl/cultuur-media/bob-uit-zuid-ik-wist-niet-dat-ik-kon-schrijven-maar-ik-vind-wel-dat-ik-het-kan~bc5e979a/
2022-07-06||Helft van de normale hoeveelheid regen in Italië, en ook in Nederland is 2022 relatief droog||In Italië is in de eerste helft van dit jaar bijna twee keer zo weinig neerslag gevallen als normaal. Van 1991 tot en met 2020 viel 45 procent van de gemiddelde jaarlijkse neerslag in de eerste zes maanden, dit jaar is maar 24 procent van dat gemiddelde neergedaald. In het noorden van het land, waar de regering maandag in vijf regio’s de noodtoestand uitriep, is zelfs ruim twee keer zo weinig water naar beneden gekomen als normaal. Het probleem begon al met het uitblijven van regen in de winter, maar ook de lente en juni waren droog. Volgens satellietbeelden van het European Drought Observatory is het neerslagtekort in grote delen van Italië dermate groot dat er te weinig vocht in de bodem zit, wat op sommige plekken leidt tot schade aan de vegetatie. Hetzelfde geldt voor veel andere landen rond de Middellandse Zee, waaronder Frankrijk en Slovenië. De Europese Commissie verwacht dat Zuid- en West-Europa het meest zullen verdrogen door klimaatverandering. In Nederland is het momenteel niet zo extreem droog als in Italië, maar het neerslagtekort zit dicht in de buurt van dat in de droogste jaren sinds het KNMI dat in 1906 begon bij te houden. Op dinsdag bedroeg het tekort 20 millimeter minder dan in de 5 procent droogste jaren. Gezien de huidige weersverwachtingen is het half juli in gelijke mate droog. Het Nederlandse voorjaar begon erg nat, maar begin mei en begin juni werd de recorddroogte van 1976 kortstondig geëvenaard. Door enige regenval en wat lagere temperaturen – waardoor er minder vocht verdampt – liep het neerslagtekort vervolgens terug. In de doorgaans warme, droge julimaand kan dit echter snel keren en dat is ook wat het KNMI verwacht voor komende weken.||https://www.volkskrant.nl/nieuws-achtergrond/helft-van-de-normale-hoeveelheid-regen-in-italie-en-ook-in-nederland-is-2022-relatief-droog~b3099b1b/
2022-07-06||Theatermaker Michaël Bloos blijft zich afvragen wat we nou eigenlijk bedoelen, met ‘waanzin’ ||Acteur en regisseur Michaël Bloos (34) is opgegroeid met zijn moeder en twee bipolaire vaders, wier mentale worstelingen en psychosen een allesbepalende indruk op hem hebben gemaakt. Zijn fascinatie voor ‘waanzin’ heeft Bloos in verschillende kunstvormen gegoten, zo maakte hij in 2020 de veelgeprezen theatervoorstelling Istanbul, bericht van de andere kant, waarin hij verhaalt over zijn vader die in de miljoenenstad Istanbul een psychose kreeg en vermist raakte. De voorstelling is onderdeel van Bloos’ meerjarig project ‘Universum van de Waanzin’, dat hij uitbreidde met een radiodocumentaire (Naar Istanbul, 2020) en een ervaringsinstallatie over psychosen. Terwijl er in het Beautiful Distress House op de NDSM-werf in Amsterdam Noord volop wordt gewerkt aan het dynamische decor van zijn nieuwe voorstelling Poetic Licence, vertelt Bloos openlijk dat hij ‘gigantisch bang’ is om zelf de controle te verliezen. ‘Dat wordt wel minder, en ik merk dat kunst een houvast voor mij biedt. Daarbinnen kan ik kaders vinden om mezelf te laten gaan, eigenlijk gecontroleerd te vliegen. Ik vind niet dat theater of kunst therapie moeten zijn, maar het is voor mij wel een manier om ermee om te gaan en het hierover te kunnen hebben.’ De voorstelling Poetic Licence, vanaf vrijdag te zien op het Over het IJ Festival in Amsterdam en later dit jaar op een tournee langs theaters, is gebaseerd op het enerverende leven van de Britse toneelschrijver Joe Orton en diens partner, collega en moordenaar Kenneth Halliwell. De twee geliefden namen de seksuele moraal in de jaren zestig veelvuldig op de hak, toen homoseksualiteit in het Verenigd Koninkrijk nog strafbaar was. Ze maakten bovendien furore met hun practical jokes, zo stalen ze boeken die ze bewerkten met seksueel getinte plaatjes en teksten, in de hoop bibliotheekbezoekers te choqueren. Het leverde ze een maandenlange celstraf op, die ze volgens Orton vooral vanwege hun geaardheid werd opgelegd. Het repressieve seksuele klimaat, hun promiscuïteit en de uiteindelijke psychose van Halliwell die in 1967 tot de dood van Orton en Halliwells zelfmoord leidde, sluit naadloos aan bij Bloos’ zoektocht naar de grens tussen gekte en normaliteit. Bloos: ‘Orton was een schrijver die met zijn grappen en provocerende toneelstukken de norm aan de kaak stelde. Daarnaast leefde Orton in een tijd waarin homoseksualiteit als mentale aandoening werd aangeduid in het Handboek voor de classificatie van psychische stoornissen (DSM). Die verschuiving van de norm en het classificeren van gekte intrigeert me enorm. Dan vraag ik me af: wat staat er nu in de DSM en staat er over honderd jaar misschien niet meer in?’ Aan regisseur, toneelschrijver en goede vriend Frank Siera vertrouwde Bloos de toneeltekst toe, die met muzikaliteit de geplaagde geesten van Joe en Kenneth vanuit hun krappe woning in Londen naar hun noodlot leidt. Zelf nam Bloos ditmaal de regie in handen, een rol waarvan hij naar eigen zeggen een betere speler wordt. ‘Ik heb me nooit alleen maar acteur gevoeld, ik houd enorm van creëren. En ik leer over spelers wanneer ik regisseer en veel over regisseren wanneer ik speel. Daarom wil ik graag dat die twee in balans zijn, het allebei kunnen doen. Als ik alleen maar het een of het ander doe, word ik gek.’||https://www.volkskrant.nl/cultuur-media/theatermaker-michael-bloos-blijft-zich-afvragen-wat-we-nou-eigenlijk-bedoelen-met-waanzin~b9c04fd5/
2022-07-06||Het weerbericht voor donderdag 7 juli: fris zomerweer||We hebben te maken met gematigd weer voor deze tijd van het jaar. De bewolking overheerst en vooral tijdens de ochtenduren kan verspreid over het land nog wat regen of een bui vallen. Veel neerslag wordt echter niet verwacht. In de middag wordt het droog met vanuit het westen op steeds meer plaatsen ruimte voor de zon. Het is wel fris, bij 17 tot 20 graden met een stevige noordwestenwind. Langs de kust en in de noordelijke provincies waait het soms vrij krachtig, windkracht 5. In de nacht naar vrijdag volgen brede opklaringen en de temperatuur daalt dan naar waarden rond 11 graden. Vrijdag neemt de wind geleidelijk af en daardoor voelt het meteen warmer aan. Wolken en zon wisselen elkaar af, al ontstaan landinwaarts vrij veel stapelwolken. Op een enkel buitje na blijft het droog. Het wordt 18 graden vlak aan zee tot 23 graden in Brabant en Limburg. Vanaf zaterdag volgt een periode met droog en vrij zonnig zomerweer. De temperatuur gaat daarbij steeds verder omhoog; komend weekend zijn in het zuiden lokaal al zomerse waarden van 25 graden mogelijk. Na het weekend gaat de temperatuur op steeds meer plaatsen omhoog. Verder breekt mogelijk een lange droge periode aan met voorlopig geen neerslag meer.||https://www.volkskrant.nl/nieuws-achtergrond/het-weerbericht-voor-donderdag-7-juli-fris-zomerweer~b6b5136bd/
2022-07-06||Gedreven pleitbezorger van het WK-voetbal||Hassan al Thawadi (44), directeur van de WK-organisatie, praat als Brugman. Dat is nodig ook, om het toernooi in Qatar te verkopen aan een wereld die bij voorbaat kritisch is. Als hij de Tokio-zaal van de Johan Cruijff ArenA binnenloopt, geeft Al Thawadi alle journalisten een hand. ‘Vergeef me als ik jullie namen niet onthoud. En vergeet mijn naam als ik het slecht doe het komende uur.’ Eerst wenst hij een informeel gesprek, een discussie, maar de verslaggevers willen zijn woorden opnemen. Nou, vooruit dan. Later, met een lach waarmee hij de voelbare spanning wil wegnemen, na weer een paar in razend tempo uitgesproken volzinnen: ‘Daarom wilde ik een informeel gesprek. Anders hebben jullie te veel te schrijven.’ Over die spanning: ‘Ik voel me al twaalf jaar de aangeklaagde, sinds de toewijzing van het WK aan Qatar. Toch is dit het allemaal waard. Dit is het WK. Het is onze beurt om te gloriëren in de Arabische wereld. Wij hebben recht om het grootste sportevenement van de wereld te houden. De enige manier om stereotypen te laten verdwijnen, is als mensen elkaar ontmoeten. Het WK zal sociale vooruitgang in onze wereld versnellen, al valt er genoeg te doen. Evolutie kost tijd.’ Al Thawadi is de hoogste baas van het omstreden WK in Qatar. Hij is secretaris-generaal van het Supreme Committee for Delivery & Legacy, zoals zijn functie officieel luidt. Zeg maar: directeur logistiek en nalatenschap. Een spraakwaterval van perfect Engels, al is hij niet altijd uitgesproken. Op Twitter bijvoorbeeld, waar hij af en toe een bericht plaatst, gaat het doorgaans om een felicitatie of een condoleance. Zijn laatste bericht dateert alweer van anderhalf jaar geleden, over de dood van Diego Maradona, zijn jeugdheld. Al Thawadi is klein en voor de gelegenheid Westers gekleed. Hij studeerde rechten in Engeland, werkte in de Verenigde Staten in de olie-industrie en was voorzitter van het bid dat het WK van 2022 naar Qatar haalde, vrij onverwacht voor de buitenwereld. Hij verdedigt alles wat met het WK te maken heeft. Nee, die toewijzing verliep in 2010 eerlijk, terwijl de wereld corruptie bewezen acht. Maar als Mohammed bin Hammam ter sprake komt, de hoge official uit Qatar die ten tijde van de verkiezing voorzitter was van de Aziatische voetbalbond, doet hij net of diens rol geen betekenis had. Terwijl Bin Hammam het veld diende te ruimen vanwege onoorbaar gedrag in de aanloop naar de toewijzing. Al Thawani is de ultieme pleitbezorger van het WK in Qatar. Predikant van voetbal als manier van verbroedering. In de sport komt de wereld samen, zeker bij het eerste WK in de Arabische wereld. Laten we genieten, zonder vooroordelen. Laten we vrienden maken, samen het voetbal vieren. ‘We hebben in deze verdeelde wereld evenementen nodig waarin mensen samenkomen. We hebben de technologie om met elkaar verbonden te zijn, maar intussen bouwen we muren tussen volkeren en landen.’ Kritiek op Qatar? Niemand is perfect. Ook Nederland niet. ‘Vooruitgang heeft tijd nodig.’ Als de duizenden doden ter sprake komen die volgens Europese media zijn gevallen bij de bouw van WK-infrastructuur, verdwijnt de lach en is hij ongemeen fel. De Britse krant The Guardian zorgde voor ophef met een artikel over 6.500 doden uit vijf Aziatische landen (India, Bangladesh, Nepal, Pakistan en Sri Lanka) in tien jaar, al nuanceerde de krant de berichtgeving later. Die verduidelijking hielp weinig: in vrijwel elk bericht staat het cijfer genoemd, waardoor het WK besmet is. ‘Dat frame is gebaseerd op verkeerde informatie.’ Hij praat over melding van incidenten, over betere regels, over voorlichting, over opleiding van arbeiders, over Qatar als maatstaf in de regio. Waarom stapt zijn organisatie dan niet naar de rechter, om de krant aan te klagen, als de berichten zo schadelijk zijn voor het imago? ‘Geloof jij The Guardian?’ Hij wijst naar de in de zaal meeluisterende Max Tuñón, directeur Qatar van de International Labour Organisation (ILO), en vraagt om verduidelijking. Tuñón: ‘Het is frustrerend dat het cijfer van 6.500 nog steeds circuleert. Dat is het totale aantal dat stierf in tien jaar, uit die vijf genoemde Aziatische landen. Hun dood hoeft niet eens met werk te maken te hebben. Het kunnen studenten zijn, of ouden van dagen. Het is moeilijk om die cijfers te ontzenuwen, omdat in het begin ook geen precieze rapporten zijn gemaakt.’ Al Thawani: ‘Jullie in het Westen kunnen dit frame ontzenuwen. Dat is jullie verantwoordelijkheid. Hoeveel mensen sterven in Nederland in tien jaar? Elke dode is er een te veel, maar de dood hoort bij het leven. Jammer genoeg.’ Nee, voor Al Thawani is het WK de katalysator voor een betere toekomst, met een nieuwe maatstaf voor bouwen in de hele Golfregio, met Qatar als voorbeeld. Qatar is klaar voor het WK. ‘We openen onze armen voor de hele wereld.’||https://www.volkskrant.nl/sport/gedreven-pleitbezorger-van-het-wk-voetbal~bc6fc4c7/
2022-07-06||Heeft de NS een topman of een machinist nodig?||De intercity’s van mijn woonplaats via Amsterdam CS naar Nijmegen vertrekken om 19 en 49 over het hele uur. Als regelmatig reiziger denk je daar niet over na – zeker als op het station van vertrek geen melding wordt gemaakt van vertraging, storing of stremming. Maar vorige week zaterdag bleek de trein na enige minuten stil te hebben gestaan op CS niet richting Nijmegen verder te rijden, maar terug te rijden naar de plaats van vertrek. Personeelsgebrek was de reden, zo legde een uiterst vriendelijke conducteur uit. Afgelopen vrijdag ging het weer mis, zij het dat nu werd omgeroepen dat de trein van 19 over helemaal niet ging. ‘U moet uw app raadplegen voor een alternatieve route.’ Deze week maakte de NS bekend vanwege het vakantieseizoen ook komende tijd minder treinen te laten rijden. Een treinreis met de NS is langzamerhand een onzekerder avontuur dan een huifkarverplaatsing in het Wilde Westen van Buffalo Bill. Marjan Rintel nam vorige week afscheid als president-directeur van de NS. Afgelopen vrijdag begon ze bij de KLM. Vroeger werd wel gezegd dat de afwezigheid van de baas nooit werd opgemerkt, maar dat iedereen van slag raakte als de koffiejuffrouw (nu moet die politiek correct barista worden genoemd) er niet was. Dat zal bij de NS niet anders zijn, maar haar erfenis is wel overal voelbaar. Treinen vallen uit, hebben vertraging of worden zo verkort dat passagiers nota bene in coronatijd als haringen in een ton zitten. Vele reizigers hebben al maanden geen conducteur gezien. De NS vertrouwt er blijkbaar op dat dankzij de draaipoortjes op de stations niemand meer zwart reist. Maar de veiligheid in de treinen is blijkens de vele geweldsincidenten sterk verminderd. De reden is het enorme aantal vacatures. De NS heeft 1.100 mensen tekort, waaronder 500 machinisten en conducteurs en één president-directeur. Maar twee jaar geleden zette de NS zelf het mes in het personeelsbestand. Het aantal medewerkers zou met 2.300 worden verlaagd, meer dan 10 procent van het personeelsbestand. Dat zou 1,4 miljard euro aan kosten schelen. De gevolgen zijn merkbaar. Dat de NS nu op 80 procent van het volume van voor corona zit, komt niet alleen doordat mensen vaker thuis werken, maar ook omdat de klanten massaal zijn weggejaagd. In plaats van dat gepoogd wordt ze terug te halen met een betere service, wordt de hand opgehouden bij de regering. Die moet maar met 1 miljard over de brug komen. Misschien kan één vacature beter niet worden vervuld. President-directeuren van de NS zijn er meester in het paard achter de wagen te spannen. Marjan Rintel was een marketeer die liever mooie plannetjes bedacht, zoals de introductie van elektrische ov-fietsen, dan ervoor te zorgen dat treinen op tijd zouden rijden en conducteurs de kaartjes controleerden. Misschien kan op het hoofdkantoor een keer een machinist aan het stuur zitten. Tot die tijd blijft de NS een bodemloze put en is de trein van 19 en 49 over even onzeker als een concert van The Rolling Stones in coronatijd. .||https://www.volkskrant.nl/economie/heeft-de-ns-een-topman-of-een-machinist-nodig~bffb4ecb/
2022-07-06||Vreemde trend: puberjongens die in avondkleding naar de nieuwe Minions-film gaan kijken||Diverse bioscopen in Engeland hebben afgelopen week een merkwaardige nieuwe regel ingevoerd. Groepen in avondkleding worden niet toegelaten bij de film Minions: The Rise of Gru. Kom je keurig in pak met je vrienden bij de kassa, kun je een kaartje voor de animatiefilm wel vergeten. Waarom in hemelsnaam is er iets mis met puberjongens die zichzelf mooi aankleden voor een avondje uit? Omdat het een TikTok-trend is. Onder #gentleminion trekken ze volgens nieuwsberichten in de Verenigde Staten, Australië en Engeland in roedels naar de bioscopen, om er filmpjes te maken voor de sociale media-apps. Hoe valt deze bizarre trend te verklaren? Over naar vaktijdschift Variety: ‘nostalgie’ – daar is de standaard-verklaring voor post-corona-bioscoopsuccessen weer. De tienerjongens van nu groeiden op met de eerste Minion-films. Vanwege corona moesten ze vijf jaar wachten op dit derde deel. Nu zijn ze eigenlijk te groot voor kinderfilms, dus kunnen ze alleen nog quasi ironisch, in pak, met hun vrienden naar een film die ze stiekem graag willen zien. Wat ook meetelt: alle schoolfestiviteiten zijn inmiddels zo’n beetje afgerond, de eindfeesten en diploma-uitreikingen, dus ze hebben zo’n kostuum vaak ook liggen. Zo bekeken is de #gentleminion-trend ontroerend lief, een vertederend onderdeel van een rite-de-passage waar ze over tien jaar nostalgisch op terug kunnen kijken. Universal is dan ook blij met de aandacht. De filmmaatschappij twitterde: ‘Aan iedereen die in pak naar de Minions gaat: we zien jullie en we houden van jullie.’ Maar ondertussen wordt de in eerste plaats beoogde, nieuwe doelgroep benadeeld. Als er íéts intimiderend is voor kleine jongens en meisjes, zijn dat groepen grote jongens. Helemaal als ze veel lawaai maken en het type kleding dragen van de superschurk uit de film, diens handgebaren nadoen en zwaaien met bananen, het favoriete fruit van de Minions. Een memorabele filmervaring, maar niet een waar ze later met warme gevoelens op terugkijken. Zo veel ouders wilden hun geld terug dat een aantal bioscopen ze besloot te weren. Het is een logische keuze, potentiële nieuwe filmliefhebbers verkiezen boven een groep die een trend volgt die over een weekweer voorbij is. Maar toch: jezelf mooi aankleden om een film waar je naar uitkijkt te ervaren met al je vrienden, in de bioscoop – dat is iets dat je uit principe natuurlijk alleen maar zou moeten toejuichen.||https://www.volkskrant.nl/cultuur-media/vreemde-trend-puberjongens-die-in-avondkleding-naar-de-nieuwe-minions-film-gaan-kijken~b9870d84/
2022-07-06||Opinie: Reductie van stikstof is niet genoeg, er moet meer natuur bij||De huidige stikstofcrisis is een ecologische crisis. Vanuit de natuur bekeken is stikstof een belangrijk milieuprobleem, maar zeker niet het enige: ook verdroging, versnippering van natuur en het gebruik van bestrijdingsmiddelen eisen hun tol. In de natuur is alles met alles verbonden. Daarom moeten we de problemen oplossen vanuit het perspectief van de natuur. Als je dat doet, zie je dat er – behalve reductie van stikstof – vooral meer ruimte voor natuur nodig is. Meer natuur betekent: grotere gebieden, meer landschappelijke eenheid en meer soorten beschermen. Grotere gebieden in landschappelijk logische eenheden bieden meer ruimte voor natuurlijke kringlopen en processen en zijn daardoor robuuster en beter bestand tegen drukfactoren en verstoring. En meer soorten betekent dat je je ook kunt richten op soorten die snel reageren op maatregelen, waardoor je kunt sturen op verbetering in plaats van alleen op een juridisch vastgelegd einddoel. In Nederland hebben we de natuur extra kwetsbaar gemaakt door voortdurend te sturen op de ondergrens. In het Biodiversiteitsverdrag 2020 van de Verenigde Naties is afgesproken dat ieder land minimaal 17 procent van land en binnenwater aanwijst als beschermde natuur. De Europese Unie meldde haar Natura-2000-areaal aan en haalde met 18 procent de doelstelling nipt. Nederland komt op basis van Natura 2000 maar tot 15 procent. En die 15 procent is een geflatteerde score, want van het landoppervlak is slechts 9 procent beschermd. Het percentage valt hoger uit doordat grote binnenwateren zoals het IJsselmeer zijn toegevoegd. Het Natura-2000-netwerk is daardoor geen evenwichtige afspiegeling van de biodiversiteit in Nederland. Het functioneert dan ook maar matig als instrument om de soorten van de Vogel- en Habitatrichtlijn te beschermen. Om vervolgens de afgesproken 17 procent te kunnen halen, heeft Nederland het Nationaal Natuurnetwerk Nederland (NNN) toegevoegd. Daarmee komt Nederland uit op 26 procent. Het NNN is echter veel minder goed beschermd en bovendien bestaat eenderde ervan uit bossen die voornamelijk een houtproductiefunctie hebben. Op papier kun je er misschien mee wegkomen, maar al die percentages beschermde natuur zijn niet voor niets afgesproken. Het zijn onderbouwde inschattingen van wat nodig is om ecosystemen te laten functioneren. Als je daaraan geen goede inhoudelijke invulling geeft, organiseer je je eigen falen. Het is dan ook niet verwonderlijk dat Nederland Europees gezien een hekkensluiter is op het gebied van natuurbescherming. We hebben niet alleen de hoogste stikstofuitstoot, maar simpelweg ook te weinig beschermde natuur. Het Planbureau voor de Leefomgeving (PBL) heeft becijferd dat 150 duizend hectare aan nieuwe natuurgebieden nodig is om de natuur in Nederland duurzaam te kunnen beschermen. Dat is grofweg 7 procent van het huidige landbouwareaal. Ook internationaal wordt de roep om meer beschermde natuur sterker. Zo heeft de Europese Commissie in de EU-biodiversiteitsstrategie 2030 afgesproken dat 30 procent van land- en zeeoppervlak beschermd moet worden, waarvan 10 procent strikt beschermd. Die aanscherping van ambities komt er niet voor niets. Het natuurbeleid is bedoeld om een einde te maken aan het grote uitsterven dat we kennen uit de 19de en 20ste eeuw, waarin we veel van onze biodiversiteit zijn kwijtgeraakt. Aan het feit dat we ook in de laatste twintig jaar niet in staat zijn geweest ons te houden aan het zogeheten ‘verslechteringsverbod’ uit de Habitatrichtlijn, danken we nu de stikstofcrisis. In 2027 wacht ons een vergelijkbare crisis vanuit de Kaderrichtlijn Water. Behalve stikstof, pesticiden en verdroging aanpakken, is er dus vooral ook extra ruimte nodig voor natuur. Het goede nieuws is dat Nederland daar heel veel mooier en gezonder van wordt. Wie wil dat nou niet? Raoul Beunen, universitair hoofddocent omgevingsbeleid bij de Open Universiteit. Stefan Pasma, publicist en oprichter van website ongerepte-natuur.nl. Sander Turnhout is gepromoveerd op natuurmonitoring en werkt als strategisch adviseur voor Radboud Healthy Landscape en SoortenNL.||https://www.volkskrant.nl/columns-opinie/opinie-reductie-van-stikstof-is-niet-genoeg-er-moet-meer-natuur-bij~b5eb4474/
2022-07-06||De zandhommel kan niet zonder klaver en smeerwortel  ||Korte spanningsboog. Met natuurvrijwilliger Gert Huijzers loop ik vanaf de Westdijk het natuurgebied de Korendijkse Slikken in, bij Goudswaard, in de Hoeksche Waard, op zoek naar de zandhommel. Het heeft geregend, maar de zon breekt door en prompt beginnen overal hommels te vliegen tussen de speerdistels, de akkerdistels, de witte en de rode klaver. En dan roept Gert Huijzers: ‘Daar is ie!’ De zandhommel dus, op een akkerdistel. Gevonden. Een hommelsoort die ik nog niet kende, zandkleurig, geelbruin behaard, met zwarte streep. Toch bijzonder, want de zandhommel is zeldzaam geworden in Nederland. Alleen op sommige plekjes in de Biesbosch en rondom het Haringvliet leeft de soort nog, en vooral hier, in de Korendijkse Slikken, een nat, deels buitenkaads gebied met extensief begraasd, bloemrijk grasland, een zomerdijk en rietheuveltjes. Dat zegt eigenlijk al genoeg. Dit soort gebiedjes zijn er nog maar weinig. De zandhommel is een van de slachtoffers van de intensivering van de landbouw. Dertig jaar geleden kwam de zandhommel nog verspreid door heel Nederland voor. Sinds de jaren vijftig van de vorige eeuw is de afname in verspreiding 94 procent. Oorzaak, grofweg: de aantasting van leefgebieden. Met een opvallende, specifieke oorzaak: de fikse afname van klavers in het boerenland. Klavers werden tot in de jaren vijftig van de vorige eeuw op akkers volop gebruikt als groenbemesters. Er werd wisselteelt toegepast, percelen werden na een paar jaar gewas verbouwen voor een jaar ingezaaid met rode klaver. Vanwege de stikstofbindende kwaliteiten. Maar klavers werden vervangen door kunstmest, dat maakte de teelt efficiënter. Over de nadelen van kunstmest had bijna niemand het toen nog. Pas sinds tien jaar worden klavers weer op bescheiden schaal herontdekt als natuurlijke bodemverbeteraars. Klavers zijn voor de zandhommel, samen met smeerwortel, essentieel als leverancier van stuifmeel. Die stuifmeel is nodig voor de nesten. Wat ook niet helpt: het intensieve maaien, vooral in juni, als de klavers in bloei staan. En nesten in het gras worden onherroepelijk weggemaaid. Gert Huijzers keek er dan ook van op toen hij een paar jaar geleden, toen hij meer op insecten ging letten, wel honderd zandhommels telde op het bloemrijke looppad waar we nu staan. ‘Dat waren aantallen waarvan je zegt: klopt dat wel?’ Een kenner van het EIS, Kenniscentrum Insecten, bevestigde zijn vondst. In de jaren erna telde Huijzers ieder jaar meer dan vierhonderd zandhommels, waarmee dit een relatief grote populatie is. En Huijzers denkt dat het areaal van de zandhommel zich inmiddels heeft uitgebreid. Naar de andere kant van de winterdijk, waar akkerranden met klavers zijn ingezaaid langs aardappelvelden, maar ook op de verhoogde dijk zelf, die nu stenig is en waar klavers en distels zich vestigen. Er is zelfs een beschermingsplan gemaakt door het EIS. Volgens Gert Huijzers zijn de omstandigheden hier ook goed omdat er voldoende hogere stukjes zijn. Die lopen in de winter niet onder water, en koninginnen van de hommels kunnen daar overwinteren tussen overstaande planten. Toch redt de zandhommel het op den duur niet in dit geïsoleerde natuurgebiedje, vreest Huijzers. ‘Zonder aanwas van buiten krijg je inteelt.’ De voormalige bankmedewerker droomt nu van ‘een Zuidas voor de zandhommel, met hoge torens van rode klaver,’ langs het Haringvliet, tot aan de Biesbosch, waar ook een populatie van de zandhommel leeft. Andere soorten profiteren mee. En die bestuivers zijn dan weer van belang voor de voedselgewassen. We lopen nog even naar de overkant van de dijk, naar de kruidenrijke akkerranden langs de aardappelvelden. Ook hier zandhommels, en moshommels. Huijzers: ‘Die overgangszones zijn belangrijk. De zandhommel en zoveel andere soorten hebben beide nodig, cultuurland en natuur.’||https://www.volkskrant.nl/cultuur-media/de-zandhommel-kan-niet-zonder-klaver-en-smeerwortel~bb7548fb/
2022-07-06||Westerse gijzelaars voor de hoogste prijs verkopen: dergelijke chantage mag niet worden beloond||‘Er staan mensenlevens op het spel’, waarschuwde de Belgische minister van Justitie (Vincent Van Quickenborne) dinsdag. En om die te reden, zo wilde hij maar zeggen, moet je soms vuile handen maken. Door bijvoorbeeld een deal te sluiten met Iran over de uitruil van gevangenen. In maart tekende België een dergelijk akkoord met Iran, maar de Belgische Kamercommissie Buitenlandse Zaken moest er deze week nog groen licht voor geven. Alle argumenten om dat niet te doen kwamen uitgebreid aan bod, maar uiteindelijk keurde de commissie de deal toch goed. Dat is een kwalijke zaak want ook al zijn de motieven zuiver, het zet de deur open naar nog veel meer kwaad. De urgentie om deze deal nog snel even voor het zomerreces te ratificeren, heeft te maken met twee mensen die in een Iraanse cel zitten: de Belgische oud-hulpverlener Olivier Vandecasteele (beschuldigd van spionage), en een Zweeds-Iraanse wetenschapper die in Brussel op de universiteit werkte: Ahmedraza Djalili (ter dood veroordeeld wegens spionage). Iran zou bereid zijn hen naar België te sturen, maar wil in ruil daarvoor wisselgeld zien. Of Assadollah Assadi uit de Belgische cel kan worden vrijgelaten, was het verzoek. Assadi werkte op de Iraanse ambassade in Wenen, smokkelde een bom Europa binnen en rekruteerde een koppel uit België om een aanslag te plegen op een congres van de Iraanse oppositie. Hiervoor is Assadi veroordeeld tot twintig jaar cel, maar de kans is groot dat hij bij terugkeer in Iran als held wordt opgewacht en gratie krijgt. Iran is niet het enige land dat deze vorm van gijzeldiplomatie bedrijft. Nadat Canada (op verzoek van de VS) de topvrouw van het Chinese telecombedrijf Huawei arresteerde, nam China prompt twee Canadezen gevangen. Het is een verwerpelijke vorm van ruilhandel: als één van onze mensen wordt betrapt op strafbare feiten, pakken wij een willekeurige burger van jullie op. En zodra een onschuldig mensenleven in het geding is, wordt het wel erg moeilijk om ‘nee’ te verkopen. Dat geldt ook voor de levens van Djalali en Vandecasteele, maar Assadi moet zijn straf uitzitten. Westerse landen betalen niet voor niets geen losgeld bij ontvoeringen door criminelen of terroristen. Chantage werkt alleen maar meer ellende in de hand. Vals spel door regimes die in een ander land mensen proberen te vermoorden, mag niet worden beloond.||https://www.volkskrant.nl/columns-opinie/westerse-gijzelaars-voor-de-hoogste-prijs-verkopen-dergelijke-chantage-mag-niet-worden-beloond~b34dc7cc/
2022-07-06||Opinie: Laat burgemeester schade door gaswinning eenvoudig en snel vaststellen ||Allereerst mijn complimenten aan staatssecretaris Hans Vijlbrief (Mijnbouw) die veelvuldig naar Groningen afreist en zijn oor te luister legt. Een kanttekening is wel op zijn plaats: hij hoort uiteraard vooral de slachtoffers met de grootste problemen, de bijna omgevallen muren en huizen. Dat kleurt vermoedelijk zijn beeld: de veiligheid is volgens hem zodanig in het geding dat we geen andere keuze hebben dan de winning zo snel mogelijk helemaal afbouwen. Rond dit thema veiligheid wordt al veel onderzocht en geschreven; met kansberekeningen en herberekeningen rond risico’s van bevingen, in diverse groottes. Zo was er onlangs een conferentie in Amsterdam, en volgend jaar komt er weer een nieuwe studie. Allemaal nuttig en noodzakelijk. En toch heb ik het gevoel dat er iets ontbreekt. Brengt het de Groningers verder, deze nieuwe inzichten? Laat ik het proberen uit te leggen aan de hand van de ervaringen in Limburg, zoals ik (72 jaar oud) die mij herinner, uit de jaren vijftig en zestig van de vorige eeuw. In Limburg was er veel mijnschade, ook bij ons thuis. Mijn vader was overigens zelf mijnwerker, veertig jaar lang. Iedere inwoner die geconfronteerd werd met scheuren in zijn huis, schrok daarvan en werd boos. Uiteraard. Tot op zekere hoogte was er wel enige aanvaarding van het lot. Immers, de kolen zorgden voor Warmte, Welvaart en Werkgelegenheid. Mijnbouw zónder mijnschade bestaat niet, zo wist men. De mijnen konden als het ware een potje breken, want zij zorgden ook voor sociale en culturele voorzieningen: van huisvesting tot de harmonie. De mensen werden pas écht woest, als het herstel en de vergoeding van de schade tergend lang op zich lieten wachten. Hetgeen veelvuldig voorkwam, al waren er minder experts en juristen in het veld dan nu in Groningen. De gevechten met de mijndirecties waren ook toen al regelmatig méér ontwrichtend dan de bevingen en de scheuren in de muur. Zo ging het ook met de veiligheid: in het begin was die niet echt in het geding, maar naarmate er geen herstel volgde verergerde de situatie en werden mensen bang voor mogelijke instortingen. En moesten huizen worden gestut. Traagheid is hier dus killing, voor het sentiment en voor de veiligheid. In Groningen liggen de kaarten anders. Er was daar nooit sprake van aanvaarding van de nadelen, want het gas bracht daar geen welvaart en werkgelegenheid. De mijnbouw was alleen maar een onttrekking van een grondstof door vreemde mogendheden. De onvoorstelbare winst ging decennia lang naar de exploitanten en de staat. Er bleef nauwelijks iets in Groningen. En toen de mijnschade zichtbaar werd, werd die eerst ontkend, daarna genegeerd en/of gesmoord in procedures en rapporten van zuinige experts. Ook hier killing voor het sentiment en voor de huizen. Terwijl de winsten enorm waren, veel groter dan in Limburg. Voor zover ik weet, zijn er toen in Limburg geen doden gevallen direct ten gevolge van mijnschade aan muren en huizen; wel veel slachtoffers ónder de grond, ten gevolge van ongelukken en beroepsziekten (stoflongen). En voor zover ik weet, zijn er in Groningen (nog) geen doden of gewonden gevallen ten gevolge van gevallen muren en plafonds. Maar de kans dat er slachtoffers gaan vallen neemt natuurlijk toe, als er jarenlang niet wordt hersteld. En daar wringt juist de schoen. Het voorgaande pleit voor massale, snelle en royale reparaties en vergoedingen. De zeer hoge gasprijs biedt daartoe alle mogelijkheden. Groningen heeft er ook recht op, na decennia alleen maar wingewest geweest te zijn. De exploitanten en aandeelhouders hebben hun redelijk rendement allang tig keer gehad. Het herstel loopt echter gigantisch achter, aldus een recent toezichtrapport. Het moet dus echt anders, sneller. Maar hoe? Vaststelling van de hoogte van de schade moet lopen via een enkelvoudige, niet-bureaucratische procedure. De burgemeester gaat als vertrouwenspersoon op schouw met een bouwkundige, en deelt de schade in op basis van bijvoorbeeld vijf klassen – met bijbehorende bedragen. Vergoeding van schade vloeit rechtstreeks en onbelast in de beurs van het slachtoffer. Die regelt het verder zélf en zoekt zijn beste dan wel snelste oplossing. De meeste veiligheidsrisico’s worden zo snel afgewend door creatieve eigenaren. Vertrouw daarop. Beroepsmogelijkheden zijn overbodig als de procedure democratisch is vastgesteld. En na vijf jaar kan eventuele nieuwe mijnschade worden gemeld.||https://www.volkskrant.nl/columns-opinie/opinie-laat-burgemeester-schade-door-gaswinning-eenvoudig-en-snel-vaststellen~b1f7f69f/
2022-07-06||Volgens de gynaecoloog is ze per ongeluk met zijn sperma verwekt. ‘Ik heb ervoor gekozen hem te geloven’||Dit was zo’n brief die je persoonlijk moest afgeven, vond ze. En dus reed Lieke van der Pol in het najaar van 2019 naar Gemert. Ze was zenuwachtig, herinnert ze zich, zenuwachtiger dan ooit. Nadat ze had geparkeerd in de buurt van het café dat hij uitbaatte, wandelde ze op de hoge hakken die ze voor de gelegenheid had aangetrokken naar de ingang. ‘Ik zoek Henk’, zei ze tegen de man die ze binnen trof. Ze wachtte. En toen stond hij daar. Henk Ruis was kleiner dan ze verwacht had. Maar zijn blik herkende ze. Hij keek, zo zou ze later noteren, ‘alsof hij me uitdaagt voor een potje schaken’. Van der Pol schudde zijn hand, die bol en vlezig voelde. Daarna overhandigde ze hem de brief waarin ze de afgelopen dagen tot vervelens toe woorden had vervangen en komma’s had verplaatst. En hoewel Van der Pol opperde dat hij die misschien beter later kon lezen, zette Ruis zijn leesbril op en opende de envelop. Zijn ogen gleden over het papier tot ze ook de laatste zinnen bereikten, waarin ze hem de vraag stelde die haar al zo lang bezighield: ‘Bent u mijn biologische vader?’ Ruis keek haar aan, over zijn leesbril heen. ‘Ik neem snel contact met je op’, zei hij. In de Tilburgse twee-onder-een-kapwoning, waar ze met haar vriend Jeroen en haar twee kinderen woont, vertelt Lieke van der Pol (33) hoe ze Henk Ruis op het spoor kwam. Het is een belangrijk verhaal, vindt ze, want misschien zijn er meer mensen zoals zij. Mensen die denken dat ze het kind van hun vader zijn, maar in werkelijkheid in de vruchtbaarheidskliniek zijn verwekt met het zaad van een andere man. Van de gynaecoloog bijvoorbeeld. Zelf kwam ze er pas een paar jaar geleden achter, na een zoektocht vol zweet en tranen. Die resulteerde vorige week in een bericht dat landelijk aandacht kreeg – het bericht waaruit bleek dat oud-gynaecoloog Henk Ruis tussen 1988 en 1992 bij ten minste drie van zijn patiënten donorkinderen verwekte met zijn eigen sperma, al dan niet met opzet. Van der Pol is een van deze kinderen. Door naar buiten te treden, wil ze eventuele lotgenoten naar de waarheid leiden. Ze wijst erop dat ze hun dna in een databank kunnen laten opnemen. Ook wil ze laten zien hoe zij en haar ouders hebben geworsteld: toen ze van niets wisten, maar ook nu ze de waarheid kennen. ‘Ze zijn blij dat ik er ben, maar hebben hier nooit voor gekozen’, zegt ze. ‘Door wat Henk heeft gedaan, heeft mijn moeder minder vertrouwen in andere mensen. En mijn vader voelt de noodzaak me vaak te vertellen dat hij van me houdt. Dat laatste vind ik fijn. En toch is het heel pijnlijk allemaal.’ Haar twijfels kwamen vroeg, vertelt Van der Pol. Ze groeide op in Handel, een klein Brabants dorp ‘waar iedereen elkaar kent’. Haar vader was timmerman, haar moeder deed huishoudelijke ondersteuning in een verzorgingstehuis. Hoewel de opvoeding liefdevol was, zat Van der Pol nooit echt lekker in haar vel. Al op de basisschool bekroop haar het gevoel dat ze anders was dan de andere gezinsleden. ‘Ik trok mezelf vaak terug’, zegt ze. ‘En ik hield van andere dingen dan mijn ouders en mijn zusje. Schrijven bijvoorbeeld.’ Haar favoriete sprookje was ‘Het lelijke eendje’ van Hans Christian Andersen. ‘Een verhaal over een eenling in een groep. Het ging over mij, al had ik dat als kind niet in de gaten.’ Het bleef bij onbestemde gevoelens, totdat haar moeder een opmerking maakte waardoor bij Van der Pol alle alarmbellen afgingen. Ze vertelde dat haar dochter ‘uit een reageerbuisje’ kwam. ‘Toen ik vroeg of ik wel van papa was, zei ze dat ik me geen zorgen hoefde te maken. Maar ik was daar niet zo zeker van. En dat voelde ze. Daardoor groeiden we verder uit elkaar.’ De tijd verstreek, de onrust bleef. En dus besloot Van der Pol op onderzoek uit te gaan. Ze benaderde de kliniek waar haar ouders destijds voor hun vruchtbaarheidsbehandeling hadden aangeklopt. Het ‘eenregelige antwoord’ dat ze ontving, heeft ze niet meer in haar bezit. ‘Het kwam erop neer dat ik gewoon een kind van mijn vader ben’, zegt Van der Pol. ‘Ik vond het schimmig dat ik op zo’n belangrijke vraag zo’n eenvoudig antwoord kreeg, zonder verwijzing naar enig onderzoek.’ Toen ze een paar jaar later zelf kinderen kreeg, schreef ze zich op advies van haar psycholoog in bij een dna-databank. En jawel, na een paar weken zag ze in de app van MyHeritage dat ze een match had. Ene Anka bleek familie van haar, een nicht of een achternicht. Van der Pol had haar naam nooit eerder gehoord. Ze bestudeerde de stamboom die Anka had samengesteld. En daarin stuitte ze op een achternaam die ze vaker gehoord had: de achternaam van de gynaecoloog van haar moeder. Ze googelde hem. Vond een foto. Bekeek die. En voelde toen hoe de paniek bezit van haar nam. Paniek die weken aan zou houden, zegt ze. Paniek die haar soms verlamde, maar soms ook het duwtje gaf om in actie te komen, om te doen wat ze moest doen: de waarheid achterhalen. Het leek Lieke van der Pol geen goed plan haar ouders op hetzelfde moment met haar bevindingen te confronteren. Wie weet had haar moeder een affaire gehad met Henk Ruis en vermoedde ze altijd al dat haar dochter van een andere man was. Daarom zorgde Van der Pol dat ze alleen met haar moeder was. Aan de keukentafel toonde ze haar een Post-it waarop ze twee namen had gekrabbeld: die van Anka en die van Henk. ‘Ken je deze mensen?’ vroeg ze. ‘Henk wel’, antwoordde haar moeder. ‘Die ander niet.’ Van der Pol begon uit te leggen dat ze haar dna in de database had gestopt en dat Anka in haar stamboom stond. Ze pakte haar telefoon erbij en liet de app van MyHeritage zien. Kijk, daar stond haar naam, Anka moest dus familie zijn. Haar moeder begreep het niet. Van der Pol legde het een tweede keer uit. Een derde keer. Toen daalde het nieuws in. ‘Maar hij zei dat je van papa zou zijn’, stamelde haar moeder. De uitslag van het verwantschapsonderzoek verraste haar niet. En toch werd Lieke van der Pol overmand door woede. ‘Ik worstelde met existentiële vragen’, zegt ze daar nu over. ‘Mijn ouders wilden een kind met het zaad van papa. Als dat niet gelukt was, waren ze waarschijnlijk gestopt met proberen. Ik hoor er dus niet te zijn.’ Ze schreef die brief aan Henk Ruis, bracht hem langs in zijn café en wachtte op antwoord. Dat kwam, al was het niet wat ze ervan gehoopt had. Aan de telefoon vertelde Ruis dat hij het een onwaarschijnlijk verhaal vond. Maar vooruit, hij stemde in met een gesprek. Opnieuw toog Van der Pol naar Gemert, waar Ruis haar vertelde dat hij het dossier had gevonden. Daarin stond zwart op wit dat hij op 14 maart 1988 het zaad van haar vader bij haar moeder had ingebracht. ‘Hij vond mijn theorie ook onwaarschijnlijk, omdat ik niet op hem of zijn kinderen leek. Dat was pijnlijk, want ik herkende wel iets van mezelf in hem. Ook zei hij dat hij ooit de beweeglijkheid van zijn sperma had laten onderzoeken en dat die zeer laag was. Dat hij zelf vier kinderen had gekregen was een wonder.’ Toch arriveerde niet lang daarna een envelop met het resultaat van het dna-onderzoek. Henk Ruis was ‘met een zekerheid van 99,999 procent’ haar biologische vader. En dus reed Van der Pol opnieuw naar Gemert. ‘Ik kreeg cola, Henk dronk bier’, zegt ze. ‘Toen ik hem de brief liet zien, zei hij dat hij het nu moeilijk nog kon ontkennen.’ Hoe de moeder van Lieke van der Pol zwanger raakte van Henk Ruis is nog altijd onduidelijk. In een e-mail die hij op 11 februari 2020 aan Van der Pol stuurde schreef de oud-gynaecoloog dat hij in 1987 was overgestapt van vers zaad op ingevroren donorzaad. Maar hij bekende ook dat dat niet bij iedereen het geval was geweest. ‘Er waren enkele vrouwen die, deels elders, al enkele jaren zonder succes behandeld waren met ingevroren donorzaad’, schreef Ruis. ‘Op verzoek van deze vrouwen heb ik hen behandeld met vers zaad. Aangezien de donoren allemaal liepen in het invriessysteem, heb ik hiervoor mijn verse zaad gebruikt.’ Hij benadrukte dat hij niet kon achterhalen of zijn sperma op de dag dat haar moeder de kliniek bezocht in het laboratorium aanwezig was geweest. De dossiers van de betreffende vrouwen waren ‘op hun verzoek’ vernietigd. En zou zijn zaad er zijn geweest, dan nog kon hij niet verklaren hoe dat aan het sperma van haar vader was toegevoegd. ‘Er is in ieder geval geen opzet in het spel geweest.’ Die verklaring wijkt af van de verklaring die Ruis vorige week gaf, toen naar buiten kwam hij tussen 1988 en 1992 met zijn eigen sperma minstens drie kinderen verwekte bij vrouwen die hij behandelde. De oud-gynaecoloog ontkende opzet en verwees in de Volkskrant naar ‘de primitieve laboratoriumfaciliteit’ waarover hij destijds beschikte. Mogelijk was zijn eigen zaad, dat daar aanwezig was voor experimenten met de invriesprocedure, verwisseld of vermengd geraakt met het zaad van anderen. Het klopt allebei, zegt Ruis desgevraagd. In de ‘algemene behandelingen’ heeft hij nooit bewust zijn eigen sperma gebruikt. De dna-matches met Van der Pol en twee anderen kwamen dus echt een verrassing voor hem, zoals hij vorige week al zei. De twee vrouwen over wie hij in die e-mail schreef, vallen in een andere categorie. Dat waren bekenden van hem, zegt hij, ‘vrouwen die dichtbij me stonden’. Ruis stelde destijds zelf voor zijn eigen verse zaad te gebruiken en de vrouwen zouden daarmee hebben ingestemd. Of uit die behandelingen ook zwangerschappen zijn ontstaan, wil de oud-gynaecoloog omwille van de privacy niets zeggen. Wel laat hij weten dat hij zoiets met de kennis van nu niet meer zo zou doen. ‘Je moet je privé en de behandeling gescheiden houden.’ Gelooft Lieke van der Pol de verklaringen van Ruis? Ze denkt er even over na. En dan geeft ze een antwoord dat illustreert hoezeer ze met de kwestie worstelt. ‘Ik heb ervoor gekozen het te geloven’, zegt ze. ‘Want als dit niet de waarheid is, dan stam ik af van iemand die smerige leugens vertelt. Dat kan ik niet verkroppen. Daarom geloof ik hem. Voor mijn eigen gemoedsrust.’ De missie van Lieke van der Pol nadert het einde. Ze vond haar biologische vader. Ze maakte kennis met zijn kinderen. Ze haalde hem over zijn dna af te staan aan de database van Fiom. Ze vond mede daardoor nog twee kinderen die met zijn zaad verwekt waren. En ze zorgde dat zijn naam naar buiten werd gebracht, waardoor ook andere dolende zielen mogelijk hun biologische vader vinden. Van der Pol heeft geen spijt, zegt ze. ‘Ik weet nu dingen die niet leuk zijn, maar ik voel me wel vrij.’ De gedachte dat ze er eigenlijk niet hoort te zijn, houdt haar de laatste tijd minder bezig, al kan ook meespelen dat ze zelf kinderen heeft. ‘Dan ben ik er in ieder geval voor hen.’ Tussen haar en haar ouders is meer begrip ontstaan, sinds duidelijk is dat ze een andere biologische vader heeft. ‘Eerst was er frictie omdat ik dingen op een andere manier deed dan zij. Nu snapt iedereen waarom dat zo is. We verwachten niet meer van elkaar dat we veranderen.’ En het contact met Henk Ruis? Dat verloopt moeizaam, zegt ze, omdat de oud-gynaecoloog niet openstaat voor contact. Een paar maanden geleden leverde ze nog een brief bij hem af, waarin ze schreef dat ze hem graag beter wilde leren kennen en dat hij altijd welkom was bij haar. ‘Hij heeft daar nooit iets op laten horen’, zegt ze. ‘Daarom heb ik hem onlangs laten weten dat ik het heb opgegeven.’||https://www.volkskrant.nl/nieuws-achtergrond/volgens-de-gynaecoloog-is-ze-per-ongeluk-met-zijn-sperma-verwekt-ik-heb-ervoor-gekozen-hem-te-geloven~b8c71542/
2022-07-06||Als merk wil je je niet mengen in die brede maatschappelijke discussie van ‘is het nou patat of friet’||Er bestaat een nieuw soort Lays-chips, met de smaak van patat met mayonaise. Ik moest deze chips uitproberen, alleen al omdat er ‘nieuw’ op de zak stond, en mijn oordeel was: nee. Maar omdat het in de wereld niet gaat om mijn oordeel, schreef Lays een feestelijke wedstrijd uit om hun nieuwe uitvinding een naam te geven. De woorden patat en friet mochten er niet in voorkomen, omdat je je als merk natuurlijk niet wilt mengen in die brede maatschappelijke discussie van ‘is het nou patat of friet’. In de commentaren op Instagram kwam iemand meteen al met deze suggestie: ‘Wat dacht je van gore kutchips.’ Om de een of andere reden vond ik dit een hilarisch zinnetje, en velen met mij. Maar Lays natuurlijk niet, die verwijderde de opmerking. Nu staan er alleen nog maar enthousiaste en levenslustige ideeën onder hun bericht. Gemiste kans, vind ik. Gore Kutchips had een culthit kunnen worden.||https://www.volkskrant.nl/columns-opinie/als-merk-wil-je-je-niet-mengen-in-die-brede-maatschappelijke-discussie-van-is-het-nou-patat-of-friet~b6e20e24/
2022-07-06||Rechtbank heropent behandeling moordzaak Peter R. de Vries vanwege nieuwe stukken||Maandag vindt een extra zitting plaats. Of er op 14 juli uitspraak in de zaak tegen de twee verdachten zal worden gedaan, zoals gepland, is onzeker. Het zou kunnen dat de rechters meer tijd nodig hebben. Over de nieuwe stukken is weinig bekendgemaakt. Het Parool meldde dinsdagavond dat justitie beschikt over verklaringen van een getuige die de vermoedelijke uitvoerders van de moord in verband brengt met de organisatie van Ridouan T., hoofdverdachte in het liquidatieproces Marengo. Een ingewijde heeft dat aan de Volkskrant bevestigd. Volgens deze bron is de getuige een vriend van Krystian M. Krystian M. (27) werd maandag aangehouden in zijn cel. De Pool zou de uitvoerders van de aanslag op Peter R. de Vries hebben aangestuurd; hij stond in het strafdossier van deze zaak onder codenummer NN4229. M. stuurde volgens justitie dwingende berichten naar de veronderstelde schutter en diens medeplichtige, Delano G. en Kamil E., zoals ‘knal op zijn hoofd’ en ‘deze hond moet je hebben’. Uit berichten in het dossier rijst het beeld op dat M. werd bedreigd door zijn opdrachtgever. Hij appte een van de verdachten dat hij dit moest doen. Zo niet, dan zou M. ‘onder de groene zode liggen’. De nieuwe getuigenverklaring kwam woensdag kort ter sprake tijdens een pro-formazitting in Lelystad, waarin M. een van de verdachten is. De zaak draait om drie Polen die verdacht worden van betrokkenheid bij een poging tot moord in Zeewolde in oktober 2021. Tijdens de zitting bleek dat het gaat om een getuige die onder codenummer 5089 meerdere verklaringen heeft afgelegd, eind vorig jaar en begin dit jaar. Die verklaringen gaan onder meer over de moord op De Vries en een poging tot moord in Zeewolde: daar zou een Pool in zijn knie zijn geschoten omdat hij een schuld niet had afbetaald. Volgens de ingewijde is de nieuwe getuige in grote problemen gekomen nadat hem was gevraagd mee te werken aan louche klussen. Weigeren bleek geen optie: de druk werd zo opgevoerd dat de man uiteindelijk besloot naar de politie te stappen. Naar aanleiding van zijn verklaringen zou hij een beschermde status hebben gekregen. Het OM in Amsterdam wilde woensdag weinig vragen beantwoorden over de getuige en zijn verklaringen. ‘Ons standpunt in de moordzaak van De Vries is er niet door veranderd’, zegt een woordvoerder. ‘We hebben deze stukken gisteren ontvangen en die vanwege de transparantie verstrekt aan de rechtbank, de verdediging en de nabestaanden. We hopen dat de uitspraak 14 juli nog kan doorgaan, dat is aan de rechters.’ Dinsdag werd bekend dat nog meer verdachten zijn aangehouden in het rechercheonderzoek naar de moord op De Vries. Op Curaçao en in Spanje zijn twee mannen opgepakt die ten tijde van de aanslag ter plaatse video’s zouden hebben gemaakt, om die op sociale media te verspreiden. Woensdag was het een jaar geleden dat De Vries werd neergeschoten in het centrum van Amsterdam. Hij overleed negen dagen later in een ziekenhuis. De veronderstelde uitvoerders, Delano G. (22) en Kamil E. (36), werden kort na de aanslag aangehouden, in een auto op de A4. Het inhoudelijke proces, in juni, nam twee dagen in beslag. De rechtbank heeft het onderzoek onlangs formeel gesloten, maar wil toch kennisnemen van de nieuwe informatie en vindt dat de advocaten en het OM de gelegenheid moeten krijgen erop te reageren. Dat kunnen zij doen op de extra zitting. Tegen Ridouan T. is vorige week levenslang geëist, in de strafzaak Marengo. De Vries was vertrouwenspersoon van de kroongetuige in dat proces, Nabil B. In 2018 werd B.’s broer doodgeschoten, in 2019 zijn advocaat Derk Wiersum. Volgens het OM heeft het er alle schijn van dat deze liquidaties te maken hebben met het proces tegen T. en zijn organisatie.||https://www.volkskrant.nl/nieuws-achtergrond/rechtbank-heropent-behandeling-moordzaak-peter-r-de-vries-vanwege-nieuwe-stukken~baebd429/
2022-07-06||Staatscommissie buigt zich over de gevolgen van de bevolkingsgroei||Dat schrijft minister Van Gennip van Sociale Zaken en Werkgelegenheid aan de Tweede Kamer. Zij komt daarmee tegemoet aan een wens die breed leeft in het parlement. Afhankelijk van het geboortecijfer en de migratiecijfers groeit het aantal inwoners tot 18-, 19- of 20 miljoen inwoners in 2050. De bevolkingsgroei raakt aan alle belangrijke dossiers, zoals woningbouw, sociale zekerheid, zorg, onderwijs en integratie. Al in 2018 droeg de Tweede Kamer het kabinet op scenario’s te ontwikkelen voor de gevolgen van de verwachte groei. Dat leidde niet tot een visie van het toenmalige kabinet, maar het debat kreeg onlangs nieuw momentum door de oproep van de Nederlandse Arbeidsinspectie om niet langer te streven naar de komst van meer arbeidsmigranten. De woningmarkt kan dat niet aan, er is te veel uitbuiting en de druk op het onderwijs is te groot, stelde inspecteur-generaal Rits de Boer. De Boer verwees naar de Wetenschappelijke Raad voor het Regeringsbeleid (WRR), die ook al in 2018 opriep tot een herbezinning op de gewenste bevolkingsomvang. Kabinet en Kamer zouden veel dieper moeten nadenken over wat dat op termijn betekent voor de inrichting van het land. ‘De aanvaarding van migranten in een samenleving groeit naarmate hun komst een bewuste keuze is en niet de uitkomst van controleverlies’, aldus hoogleraar Paul Scheffer destijds, de auteur van het WRR-stuk. In haar brief met de aankondiging van de commissie neemt Van Gennip geen stelling in het debat. De commissie krijgt een open opdracht. Het uitgangspunt is dat Nederland ook in 2050 een ‘goed functionerende democratische rechtsstaat’ wil zijn – een land dat veilig en duurzaam is, waar mensen ‘eerlijk en veilig werk doen’, bestaanszekerheid hebben en gelijkwaardige kansen hebben om zich te ontplooien. Ook moeten Nederlanders dan ‘kunnen wonen in een goede verhouding tot de natuur’. Van Gennip wil nadrukkelijk van de commissie horen hoe het verder moet met de vergrijzing en de krimpende beroepsbevolking. Ze raadt de commissie aan niet te sturen op meer kinderen. Dat is volgens haar ‘geen bruikbare route’ om de effecten van de vergrijzing te compenseren. ‘Een hoger kindertal leidt namelijk pas op zeer lange termijn (na 2050) tot een substantiële toename van de beroepsbevolking. In de tussentijd resulteert het zelfs in extra krapte op de arbeidsmarkt aangezien de arbeidsvraag in de kinderopvang en het onderwijs toenemen.’ Sturing op het migratiebeleid is kansrijker, suggereert de bewindsvrouw, aangezien immigranten veruit de grootste bijdrage leveren aan de bevolkingsgroei. Daarmee lossen zij enerzijds de nijpende tekorten op in de arbeidsmarkt, maar ze dragen ook bij aan de krapte in veel sectoren, zoals de woningmarkt. Van Gennip vraagt de commissie daarom advies over de effecten van immigratie op ‘huisvesting, zorg, onderwijs, openbare orde en veiligheid, maar ook op het draagvlak voor migratie en de sociale cohesie in gemeenten en wijken’. De commissie gaat na de zomer van start. De leden zijn nog niet bekend.||https://www.volkskrant.nl/nieuws-achtergrond/staatscommissie-buigt-zich-over-de-gevolgen-van-de-bevolkingsgroei~bf013928/
2022-07-06||Drietal Friese boeren vrijgelaten en niet langer verdacht van poging tot doodslag||De drie verdachten waren dinsdagavond betrokken bij een trekkerprotest op de A32 bij Heerenveen. Vlak voor hun aanhouding schoot een agent op de tractor waarop de 16-jarige zou hebben gezeten. Volgens de politie gebeurde dat vanwege een dreigende situatie. De demonstranten zouden hebben geprobeerd in te rijden op agenten en dienstauto’s, maar in een video van het incident is dat niet te zien. Het is mogelijk dat er iets voorafging aan de video en dat de boerenjongens al gewaarschuwd waren. Even voor het incident had de politie al waarschuwingsschoten gelost. Er raakte niemand gewond. Of de drie alsnog vervolgd gaan worden, en zo ja waarvoor, heeft de officier van justitie nog niet besloten. Maar uit de voorlopige resultaten van het opsporingsonderzoek geven volgens het OM geen aanleiding om de drie te vervolgen voor poging tot doodslag, het vergrijp waar ze eerder voor vastzaten. Voorman Mark van den Oever van Farmers Defence Force (FDF) zei woensdagmiddag in een videoboodschap: ‘Ik roep ook onze boeren en onze strijders op om achter elkaar naar Leeuwarden te rijden om te zorgen dat die jongen bevrijd wordt. Onze steun te betuigen daar en een nette demonstratie te houden. (...) Mensen, we zien jullie in Leeuwarden.’ Het is opvallend dat de boerenactiegroep zo expliciet oproept tot een demonstratie. Dat deden ze eerder niet, waarschijnlijk om schadeclaims te voorkomen. In kanalen op berichtendienst Telegram werden deelnemers ook opgeroepen om naar Leeuwarden te trekken. Daar verzamelden boeren en sympathisanten zich bij het provinciehuis. Enkele betogers gingen naar binnen. Ook bij het politiebureau aan de Holstmeerweg stonden demonstranten en trekkers. Aan het eind van de middag vertrokken zij weer. Volgens de actievoerders deden ze dat op verzoek van de ouders van de 16-jarige jongen. De actievoerende boeren vinden dat de politie niet gericht had mogen schieten op de tractor. Het was de eerste keer sinds het begin van het boerenprotest dat de politie op de boeren schoot. De Rijksrecherche doet, zoals gebruikelijk bij schietincidenten waarbij agenten betrokken zijn, onderzoek. De politie heeft een persconferentie aangekondigd, maar het is nog niet bekend wanneer die plaatsvindt. De politie Fryslân heeft woensdagmiddag opgeroepen om te stoppen met het delen van persoonsgegevens van agenten. Actievoerders zouden zich op sociale media richten op agenten die dinsdagavond aanwezig waren bij het incident op de A32. ‘Er verschijnen berichten die erg intimiderend en bedreigend zijn waarin er persoonsgegevens van betrokken collega's worden gedeeld’, meldt de politie aan het ANP. De politie benadrukt dat het delen van de gegevens strafbaar is. Dinsdag beëindigden gemeenten en politie vrijwel overal in het land blokkades door boeren die met name gericht waren op distributiecentra van supermarkten. Dat verliep vrijwel overal geweldloos. In de loop van de avond gingen boeren op enkele plekken toch opnieuw de straat op, waaronder in Heerenveen, waar het alsnog tot een confrontatie kwam.||https://www.volkskrant.nl/nieuws-achtergrond/drietal-friese-boeren-vrijgelaten-en-niet-langer-verdacht-van-poging-tot-doodslag~b9d8121d/
2022-07-06||Splendid Isolation is doordrongen van spanning, maar naar motieven is het gissen ★★★☆☆||Daar zijn ze weer: de gekwelde vrouwen in het multiversum van Urszula Antoniak, die op gepaste afstand van de bewoonde wereld zoeken naar bouwstenen voor een nieuw bestaan. Hannah (Anneke Sluiters) en Anna (Khadija el Kharraz Alami) dwalen in Splendid Isolation over een verlaten, mogelijk zelfs postapocalyptisch Terschelling zoals Lotte Verbeek door de Ierse natuur doolde in Nothing Personal (2009) en Hannah Hoekstra met haar ex nog één keer de Slowaakse bergen probeerde te bedwingen in Magic Mountains (2020). Suggesties richting de reden van hun vertrek zijn ditmaal vrijwel afwezig. Wel is Splendid Isolation doordrongen van spanning en onheil, zonder dat daar een voelbaar fundament voor bestaat. We vinden Hannah in winterjas in zee, even later vliegt een drone voorbij en stuit het tweetal op een hypermoderne villa in de duinen met een geparkeerde auto voor de deur. Op de soundtrack klinkt unheimisch gegons. We bekijken de personages kortstondig via een beveiligingscamera. Binnen is alles zo hoekig ontworpen dat het angstaanjagend wordt. Een kunstwerk aan de muur met een variatie op het yin-en-yangsymbool ligt niet veel later brandend in het zand. Veel meer nog dan in haar vorige werk levert de Pools-Nederlandse Antoniak in Splendid Isolation een blanco canvas waarop de kijker naar hartelust interpretaties kwijt kan. Haar personages laten zich bekijken als archetypen, het eiland en alles wat daar wordt aangetroffen ogen als metaforen. Mogelijk zitten we samen met Hannah en Anna opgesloten in een gedachtenwereld waarin het leed van een stukgelopen relatie wordt verwerkt. Wellicht zijn ze op de vlucht geslagen voor een pandemie, is de één besmet geraakt en moet de ander voor haar zorgen. De komst van een derde vrouw drijft de nauwelijks vast te pinnen spanning verder op. Is ze een nieuwe liefde? De dood? Antoniak houdt alle kaarten tegen de borst, op het hardnekkige af. Wie toch mee op pad wil in de ondoorgrondelijke wereld van het dialoogarme, zorgvuldig gestileerde Splendid Isolation, doet er goed aan geijkte verwachtingen omtrent plot en verhaal bij de ingang van de bioscoopzaal achter te laten. Dan landen vermoedelijk nog steeds niet alle bespiegelingen over surveillance, ziekte, contact en intimiteit, maar ontvouwt zich in ieder geval op gevoelsniveau een film die, hoe zonderling en in zichzelf gekeerd ook, een gedurfde poging doet het ongemak te verbeelden van de tijd waarin we leven.||https://www.volkskrant.nl/cultuur-media/splendid-isolation-is-doordrongen-van-spanning-maar-naar-motieven-is-het-gissen~b673d490/
2022-07-06||Ben & Jerry’s wil geen ijs verkopen op de Westelijke Jordaanoever en sleept Unilever voor de rechter||De verkoop ‘strookt niet met de waarden en schaadt de integriteit van het merk’, stelt Ben & Jerry’s. Het ijs wordt in Israël onder licentie verhandeld door American Quality Products van zakenman Avi Zinger. Hij weigerde vorig jaar een aangepaste overeenkomst met Ben & Jerry’s te tekenen. Daarin stond dat het ijs niet naar de bezette gebieden mocht gaan. Vanwege die weigering verlengde Ben & Jerry’s het licentiecontract niet. Unilever maakte recent bekend de Israëlische activiteiten van Ben & Jerry’s uitgerekend aan Zinger te verkopen. Op de verpakking zou de naam van het ijs dan in het Hebreeuws en Arabisch staan in plaats van het Engels. Ben & Jerry’s, in 1978 opgericht door Ben Cohen en Jerry Greenfield, draagt graag een progressief imago uit. Zo had het concern aandacht voor het homohuwelijk, Occupy Wallstreet en Black Lives Matter. Dat past bij de ‘sociale missie’ die de oprichters aan het bedrijf gaven. ‘Wij zijn Ben & Jerry. Mannen van ijs, mannen van principes’, schreven Cohen en Greenfield vorig jaar in een opiniestuk in The New York Times waarin ze de terugtrekking uit de bezette Palestijnse gebieden verdedigden. Toen Ben & Jerry’s in 2000 aan Unilever werd verkocht, bedong het zeggenschap over zijn sociale missie. Die wordt nu ingezet om juridische stappen te ondernemen. Het bestuur van Ben & Jerry’s stemde met vijf tegen twee voor het aanspannen van een rechtszaak tegen Unilever. De twee tegenstemmen komen van bestuursleden die door Unilever zijn benoemd. Unilever heeft nog niet gereageerd, maar liet in het verleden weten Ben & Jerry’s sociale missie te verdedigen. Israël bezet de Palestijnse gebieden op de Westelijke Jordaanoever sinds 1967. De internationale gemeenschap bestempelt de nederzettingen, waarin bijna 700 duizend Israëlische kolonisten wonen, als illegaal.||https://www.volkskrant.nl/economie/ben-jerry-s-wil-geen-ijs-verkopen-op-de-westelijke-jordaanoever-en-sleept-unilever-voor-de-rechter~bee9f261/
2022-07-06||De krachten in de zorg zijn groot. De prikkels pervers. De belangen tegenstrijdig. Laat de burger kiezen||Twee jaar geleden schreef ik een column over een hoogbejaarde man bij wie uitgezaaide longkanker werd vastgesteld. De kanker was in een dusdanig vergevorderd stadium dat hij naar verwachting nog maar enkele weken te leven zou hebben. Totdat hij startte met immunotherapie, een behandeling waarbij het eigen afweersysteem wordt ingeschakeld tegen de kankercellen. Hij leefde daardoor, tegen alle verwachtingen in, nog ruim een jaar. Ik was blij voor hem en zijn familie, maar ik realiseerde mij ook dat hij dankzij een behandeling van ruim 100 duizend euro in plaats van 88 jaar, 89 jaar is geworden. Mocht dat eigenlijk wel zoveel kosten? En wie bepaalt dat? Het zijn vragen die ik twee jaar geleden nauwelijks hardop durfde te stellen, maar die zich inmiddels aan ons opdringen. We hebben te dealen met oplopende zorgkosten, vergrijzing, personeelstekorten en steeds langere wachtlijsten in de zorg. We moéten dus wel keuzes gaan maken om ervoor te zorgen dat gezondheidszorg ook in de toekomst beschikbaar en betaalbaar blijft. De centrale vraagt blijft: Wie gaat die keuzes maken? En in welke vorm? Momenteel wordt hard gewerkt aan een zogenaamd Integraal zorgakkoord (IZA). Dat is een multidisciplinair-sectoroverstijgend-meerjarenplan voor de zorg. Voorheen werden zorgakkoorden steeds voor een periode van vier jaar en per sector gesloten, bijvoorbeeld voor de thuiszorg of de huisartsenzorg. Maar dit ‘eilanddenken’ stond samenwerking en langetermijnplanning in de weg. Voor de IZA zitten een veertiental partijen aan tafel. Onder andere de Federatie Medisch Specialisten, Patiënten federatie Nederland, MIND, De Nederlandse ggz, Landelijke Huisartsen Vereniging, Nederlandse Vereniging van Ziekenhuizen en Zorgverzekeraars Nederland. Belangenpartijen die elkaar moeten gaan vinden in ‘passende zorg’. En op zoeken moeten naar manieren om 1,5 miljard euro per jaar te bezuinigen. Vooropgesteld, het vormen van dit integrale zorgakkoord is een enorme kluif. Ik neem mijn petje af voor iedereen die zich daarvoor inzet. Wat ik mis, is een belangrijke partij aan de onderhandeltafel, de burger zelf. Laat ik uitleggen waarom. De machten en krachten in de zorg zijn groot. De prikkels pervers. De belangen, ook aan de IZA-tafel, volstrekt tegenstrijdig. Blijven we vasthouden aan het neoliberale idee van marktwerking, dat alle eigenbelangen leiden tot een evenwichtig, gezamenlijk en daarmee publiek belang? Ik betwijfel dat. Ja, we moeten nu keuzes maken als we ook in de toekomst allemaal op goede zorg willen kunnen blijven rekenen, maar waarom heeft de burger daar geen stem in? We willen dat burgers meer zelfredzaamheid tonen en verantwoordelijkheid nemen over hun eigen gezondheid, maar ze hebben geen inspraak in de verdeling van zorggelden. Waarom sturen we burgers niet eerst per regio de paskamers in om ‘passende zorg’ te objectiveren? Het is geen one size fits all. Naar schatting zullen de zorgpremies de aankomende vijf jaar jaarlijks gemiddeld met 35 euro per maand stijgen. Ook de inkomensafhankelijke bijdrage neemt toe. Van 28,3 miljard dit jaar naar 35,1 miljard in 2027. Een stijging van bijna 25 procent. Er wordt gesproken over het verhogen van het eigen risico en het schrappen van te vergoeden medicijnen uit het basispakket. Het doorvoeren van bovengenoemde veranderingen vereist een breed maatschappelijk draagvlak én een sterk solidariteitsgevoel. Aan beide schort het en dat is niet zo gek. De zorg is steeds meer weggeorganiseerd van de burger. De burger is een object geworden van zorgbeleid. Eva Rovers legt in haar boek Nu is het aan ons glashelder uit dat goed geïnformeerde burgers in staat zijn afgewogen beslissingen te nemen over complexe maatschappelijke problemen. Zoals in de gezondheidszorg. Regiogebonden burgerraden met gelote burgers die een afspiegeling vormen van de samenleving, winnen vooraf advies in bij experts uit het zorgveld. Bestuurders in de zorg, van zorginstellingen, verzekeraars en toezichthoudende instanties, worden hierdoor direct gedwongen om maatschappelijke verantwoording af te leggen. Burgers kunnen helpen bij het maken van pijnlijke beslissingen, zelfs bij impopulaire maar onvermijdelijk te maken keuzes die door belangenpartijen tot nu toe steeds vooruit zijn geschoven. Burgerberaden kunnen niet alleen bijdragen aan concrete oplossingen en draagvlak voor lastige keuzes, maar ook aan een groter vertrouwen en solidariteitsgevoel. De gezondheidszorg is tenslotte niet van de politiek, niet van de zorgverleners, niet van de zorgverzekeraars, niet van de toezichthouders, zelfs niet van de patiënten. De zorg is van de burgers. Betrek die dan ook, maar nu écht.Danka Stuijver werkt als huisarts. Zij schrijft om de week een wisselcolumn met Harriet Duurvoort.||https://www.volkskrant.nl/columns-opinie/de-krachten-in-de-zorg-zijn-groot-de-prikkels-pervers-de-belangen-tegenstrijdig-laat-de-burger-kiezen~b5b103f8/
2022-07-06||Wie begint er met deze kleine, maar o zo nobele daad voor mens en milieu?||Camperts gedicht ‘Verzet begint niet met grote woorden’ eindigt met: ‘Jezelf een vraag stellen daarmee begint verzet en dan die vraag aan een ander stellen.’ Ik bijt de spits af: als al die goedbedoelende boomers met leeg nest hun onbewoonde kamers nu eens te huur zouden aanbieden? Aan een buitenlandse student, een statushouder of een jongere die nog thuis woont. Zou de woningmarkt daar niet lucht mee krijgen, en zou de roep om steeds meer te bouwen dan verzwakken? De eerste woorden van Camperts ­gedicht zijn: ‘Verzet begint niet met grote woorden, maar met kleine daden.’ Laat iemand voordat de zomer aanbreekt nu alvast een kamer aanbieden. Wie begint er met deze kleine, maar o zo nobele daad voor mens en milieu? Het goede voorbeeld zal vast navolging krijgen. Gewoon doen.Fettie Mollema, Groningen Op de cover van V van 5 juli stond Remco Campert met fiets, net als op de cover van de verhalenbundel die in 1971 verscheen. Begin november 1971 werd deze fiets gestolen. In Propria Cures, Vrij Nederland en Het Parool (die werden volgens directeur Lubberhuizen het meest door dieven gelezen) verscheen een advertentie waarin degene die de fiets terugbezorgde 123,50 gulden werd beloofd: 23,50 gulden in de vorm van de verhalenbundel en een briefje van honderd. Wanneer de dief zelf verscheen, kreeg hij alleen het boek met de fiets op de omslag als herinnering. De voorkant van de fiets staat op de achterzijde van het boek. Een racefietsje is het niet, zoals zijn biograaf meent.Jacob Hilbrand, Eelderwolde ‘Bij Albert Heijn, Lidl en Jumbo zitten geen pussy’s in de boardroom, dus dat wordt uitkijken naar de schadeclaims’, schreef Sheila Sitalsing in haar column van 5 juli over de blokkades van supermarktdistributiecentra door boeren. Maar ik mag toch hopen dat er tegenwoordig wél vrouwen in die boardrooms zitten? Waarom het woord ‘pussy’ zo denigrerend gebruiken? Is er soms iets mis met het hebben van een vagina? Blijkbaar wel, lezen we keer op keer. Zo vindt Mac van Dinther in zijn opiniestuk over de stikstofcrisis (O&D, 28 juni) dat de oplossing vraagt om ministers met ballen. De boodschap: mensen met ballen zijn dapper en mensen met pussy’s zijn laf. Laten we alsjeblieft ophouden met al die seksistische taal.Mariek Hilhorst, Amsterdam Theo Maassen stelt dat hij de vraag of je overal grappen over mag maken verwerpelijk vindt (Geachte redactie, 6 juli). Ik vind het geen verwerpelijke vraag, omdat er genoeg mensen zijn die vinden dat je niet overal grappen over mag maken. Die mensen maken de vraag relevant. Het is dus interessant om te weten hoe de directeur van de Kleine Komedie daar over denkt, aan welke kant van de discussie hij staat. Uitgerekend Theo Maassen, wiens beroep is om grappen te maken, zou benieuwd moeten zijn naar zijn antwoord en dus naar de vraag. Als je het antwoord op een vraag verwerpelijk vindt, maakt dat een vraag nog niet verwerpelijk.Just Pallandt, Amsterdam Theo Maassen gaat er blijkbaar vanuit dat grappen maken in alle gevallen een kunstvorm is. Dat is niet zo. Net zo min als een hakenkruis op een muur spuiten een vorm van schilderkunst is of het op Twitter zetten dat een bepaalde bevolkingsgroep dood moet een vorm van poëzie is. Het is mij niet duidelijk waar precies de grens ligt. Ik begrijp dat er een glijdende schaal is, maar bij bepaalde uitingen weet je echt wel dat het niet deugt. En dit geldt ook voor het maken van grappen.Henry Burgers, Den Haag Rond de eeuwwisseling werkte ik als vervoersmanager in opdracht van de provincie Gelderland. Taak: gesprekken bij bedrijven en organisaties met als doel minder mensen in de auto, meer mensen in ov of op de fiets. Als cadeautje konden werknemers een elektrische fiets uitproberen. Niemand maakte daar gebruik van. De teneur was: nog niet dood wil ik op zo’n fiets gevonden worden. Het is een waar mirakel wat er is gebeurd.Inge Jager, Deventer Volgens een recente opgave beschikken de ministeries gezamenlijk over 123 communicatieadviseurs, ander­soortige voorlichtingsfunctionarissen niet meegerekend. Hoe kan het dan zijn dat keer op keer, ook nu weer in het stikstofdebat, wordt aangenomen dat tekortkomingen in de communicatie de voornaamste oorzaak zijn van mankerend overheidsbeleid?Hans van den Heuvel, oud-directeur voorlichting ministerie van Defensie, Zoetermeer||https://www.volkskrant.nl/columns-opinie/wie-begint-er-met-deze-kleine-maar-o-zo-nobele-daad-voor-mens-en-milieu~bb8fb9bd/
2022-07-06||Als lofzang op het dansende, veerkrachtige lichaam is Encore een genot om naar te kijken ★★★★☆||Een harde grens tussen twee werelden, zo filmt de Franse regisseur Cédric Klapisch het toneelgordijn, wanneer ballerina Élise (Marion Barbeau) in Encore vanaf het podium naar de volstromende zaal gluurt. Haar vader en zussen zijn net gaan zitten; de hal baadt in warm, geel licht, de bühne oogt juist hard donkerblauw. Het splitscreen-achtige shot suggereert al iets van de kloof die zich in Élises bestaan zal openbaren. Tijdens de opvoering van Ludwig Minkus’ klassieke ballet La bayadère, waarin twintiger Élise de heldin vertolkt, ziet ze iets vreselijks. Haar vriend, eveneens lid van het gezelschap, staat in de coulissen te zoenen met een ander. Kan Élise vervolgens genoeg professionele concentratie opbrengen voor haar veeleisende solo’s? Mooi hoe Klapisch (L’auberge espagnole, Retour en Bourgogne) je meevoert in die worsteling door close-ups van Élises gezicht af te wisselen met uitvoerige totaalshots: van dichtbij spreekt de stille paniek, op afstand lijkt Élise elke pas en pirouette onder controle te hebben. Tot die ene duivelssprong. Daar gaat de veelbelovende balletcarrière van Élise, die zozeer hoopte in de spitzensporen van haar overleden moeder te treden. In ieder geval is het voor een aantal maanden gedaan, misschien voor altijd. Maar Élises lijf vraagt, smeekt om te dansen. Ook dat brengt Klapisch uitstekend over, zeker dankzij hoofdrolspeler Barbeau, die zelf prima ballerina is in het ballet van de Parijse opera. Met haar naturelle spel overtuigt Barbeau ook als Élise een nieuwe invulling van haar leven moet vinden. Ze gaat werken voor vrienden die de catering van kunstprojecten verzorgen. Zit ze daar worteltjes te raspen, uitkijkend op de ruimte waar het moderne dansgezelschap van een gevierde choreograaf (Hofesh Shechter als zichzelf) aan een nieuwe, aardse voorstelling werkt. Natuurlijk waagt Élise zich dan toch weer voorzichtig op de dansvloer, dit keer zonder tutu. Hopelijk heeft haar arts ongelijk en moet ze, zoals de stiekem op haar verliefde fysiotherapeut (François Civil) suggereert, vooral naar haar lichaam leren luisteren in plaats van het als een dure auto in de garage te stallen. Klapisch onderzoekt het op gemoedelijk tempo, in een film die evenveel tijd voor de dansscènes neemt als voor Élises nieuwe vriendschappen en liefdes. De relatie met haar emotioneel geblokkeerde vader (Denis Podalydès) komt er wel wat bekaaid van af, en de flashbacks naar Élises jeugd liggen niet helemaal lekker in het geheel. Maar als lofzang op het dansende, veerkrachtige lichaam is Encore een genot om naar te kijken.||https://www.volkskrant.nl/cultuur-media/als-lofzang-op-het-dansende-veerkrachtige-lichaam-is-encore-een-genot-om-naar-te-kijken~b1a54880/
2022-07-06||Renze Klamer opende een interessant journalistiek offensiefje tegen fraude in de zorg||Voor de een is het een nachtmerrie, de ander begint er zijn nieuwe latenight-talkshow mee. Voormalig VVD-bewindsman Fred Teeven, de mediagenieke (want prototypische) melkveehouder Dolf Heikoop en programmamaker annex provocateur in perifere kwesties Maxim Hartman aan één tafel. De nachtmerrie nam dinsdag stoffelijke vormen aan bij Renze Klamer, die deze week debuteert als praatshowgastheer bij RTL4. Laten we reuring veroorzaken, dat zet onze Renze op de kaart, moet de redactie hebben gedacht. Een streven waaraan de drie gasten, hun mening brullend over het boerenprotest, ruimschoot voldeden. Op decibellen won Heikoop, op inhoudelijkheid Teeven (‘Het overleg had beter gekund’), Hartman op jennen: ‘Boeren mogen niet door, je moet je laten omscholen’, zei hij tegen de melkveehouder. Het verhaal van de keurige D66-burgemeester van Deventer Ron König over de perikelen rondom de blokkade van een distributiecentrum ging verloren in het verbale kooigevecht van zijn tafelgenoten – hoewel ook de beste luisteraar er geen nieuwe inzichten in zou ontdekken. Hoog spel van de redactie om juist drie brulboeien als sirenen te laten optreden, omdat er nog altijd een publiek is voor serieuze informatie. Een publiek dat bij show openers als deze met de oren dichtgedrukt wegrent. Wie desalniettemin bleef kijken, zag Klamer een interessant journalistiek offensiefje openen tegen fraude in de zorg. In een item dat vagelijk deed denken aan de manier waarop Arjen Lubach vermeend onrecht in luttele minuten fileert, legde Klamer uit dat iedereen die zich bij de Kamer van Koophandel laat inschrijven met een zorgbedrijf als hulpverlener aan de slag kan. Wie een snackbar wil openen heeft diploma’s nodig, de oprichter van een zorgbedrijf kan zelfs zonder zwemdiploma aan het werk. Alleen de oplichter die het heel bont maakt, loopt het risico onterecht geïnde declaraties te moeten terugbetalen. ‘Risicoloos frauderen’, noemde een van de deskundige gasten het. Er verdwijnen miljarden in de zakken van oplichters, geld dat niet wordt besteed aan de bewoners van zorginstellingen voor wie het is bestemd. In de vier weken dat zijn avondshow deze zomer is geprogrammeerd wil Klamer tegen dergelijke misstanden ten strijde trekken. Een lovenswaardig initiatief, met naar te vrezen valt ingebouwde teleurstellingsgarantie. Het laatste item van Renze was voor Maxim Hartman. Op zijn Instagramaccount (60 duizend volgers) fulmineert die tegen ‘de overmaat aan make-up’, de ‘troep waarmee vrouwen hun muil ondersmeren’. Met name de verzinnebeelding van die misstand, influencer Nikkie Tutorials, moet het bij Hartman ontgelden. ‘Ze ziet eruit als een ordinaire Poolse hoer.’ Het verbaasde Klamer hogelijk hoe Hartman tekeer ging: ‘Je kunt je woorden toch wel zorgvuldiger kiezen?’ Daar had Hartman geen behoefte aan: ‘Waar staat dat ik redelijk moet zijn?’ De relevante vraag in deze kwestie kwam nota bene van Fred Teeven: ‘Is dit niet een verdienmodelletje?’ Kwetsende veronderstelling, vond Hartman. Klamer concludeerde dat ‘ik je toch iets beter heb leren kennen’. Zou het?||https://www.volkskrant.nl/columns-opinie/renze-klamer-opende-een-interessant-journalistiek-offensiefje-tegen-fraude-in-de-zorg~bda35fe9/
2022-07-06||Met Thor: Love and Thunder doet Waititi waar hij goed in is: superhelden in hun hemd zetten ★★★★☆||Thor, de dondergod, was lange tijd een ultrasaaie superheld. Hij was sterk en had een magische hamer, veel meer viel er over hem niet te zeggen; zijn slechte halfbroer Loki was een stuk interessanter, net als de meeste andere helden uit de stal van strip- en filmimperium Marvel. De eerste twee Marvelfilms met Thor in de hoofdrol, uit 2011 en 2013, waren dan ook geen groot succes. Het verklaart waarom de eigenzinnige Nieuw-Zeelandse regisseur Taika Waititi (Hunt for the Wilderpeople, Jojo Rabbit) het volledig anders mocht aanpakken in Thor: Ragnarok (2017), een deels flauwe, deels briljante komedie waarin niemand de hamerzwaaiende held nog serieus nam. Acteur Chris Hemsworth (die altijd de indruk wekt dat hij de gelukkigste man op aarde is) vond het allemaal prima en maakte zichzelf goedmoedig belachelijk: de overdreven spierballen en het lange blonde haar waren niet langer sexy, maar mikpunt van spot. Thor knapte er flink van op en Thor: Ragnarok geldt als een van de beste, of in elk geval grappigste films uit het inmiddels 29 titels tellende Marvel-universum. Met de opvolger Thor: Love and Thunder doet Waititi opnieuw waar hij goed in is: superhelden in hun hemd zetten, zonder hun aantrekkingskracht volledig te ondermijnen. Waititi onderzoekt superheldenclichés en geeft er een draai aan, maar heeft onmiskenbaar hart voor het genre. Bij hem is Thor een kwetsbare god met liefdesverdriet én een zegevierende held. In Thor: Love and Thunder krijgt iedereen een menselijk gezicht, ook de uit steen gebouwde krijger Korg (met de stem van Waititi) en de grote vijand van dienst, de godenslachter Gorr (Christian Bale, goed als altijd). Om Gorr te verslaan krijgt Thor hulp uit onverwachte hoek. Zijn oude liefde Jane Foster (Natalie Portman) duikt op, net als de verloren geachte hamer Mjölnir, Thors favoriete wapen. Een groot deel van de film is te beschouwen als een ode aan klassieke screwballcomedy’s uit de jaren dertig, met Portman en Hemsworth als kibbelend stel dat en passant de wereldorde herstelt. Daarnaast vallen in Waititi’s absurde universum goden bij bosjes van hun troon, mogen bijfiguren uitgebreide onemanshows opvoeren (Russell Crowe als Zeus!) en krijgen huiselijke details evenveel aandacht als grootse vechtpartijen. Een prettige bijkomstigheid is dat de film goed op zichzelf kan staan. Je hoeft niet ingevoerd te zijn in Marvels steeds gecompliceerdere verhaallijnen om Thor: Love and Thunder te begrijpen – voor zover dat nodig is in een komedie over ruziënde ruimtegoden.||https://www.volkskrant.nl/cultuur-media/met-thor-love-and-thunder-doet-waititi-waar-hij-goed-in-is-superhelden-in-hun-hemd-zetten~bc4cfe90/
2022-07-06||Amazon gaat samenwerken met Takeaway-dochter Grubhub, beleggers reageren positief||Onder druk van de aandeelhouders moet maaltijdbezorger Just Eat Takeaway ‘het zwaar onderpresterende’ Grubhub verkopen. Met Amazon als nieuwe partner stijgt in elk geval de marktwaarde van de Amerikaanse dochteronderneming. Webwinkel- en techgigant Amazon neemt een belang van 2 procent in Grubhub, de Amerikaanse dochteronderneming van Just Eat Takeaway, dat kan oplopen tot 15 procent. Zogeheten Prime-leden van Amazon krijgen een gratis jaarabonnement op de maaltijdbezorger en hoeven geen bezorgkosten te betalen. De overeenkomst viel goed bij de beleggers, het aandeel Just Eat Takeaway schoot woensdag op de Amsterdamse beurs met 19 procent omhoog. Just Eat Takeaway (JET) worstelt al sinds de overname vorig jaar met het matig presterende Grubhub. Eind vorige maand kelderde het aandeel tot een schamele 14,57 euro, het laagste niveau ooit na een nieuw verkoopadvies voor Grubhub. In 2021 betaalde JET nog 7,3 miljard dollar voor het Amerikaanse bedrijf, dat nu volgens analisten nog geen 1 miljard waard zou zijn. In mei werd JET-topman Jitse Groen tijdens een hectische aandeelhoudersvergadering stevig de oren gewassen door Alex Captain van de activistische aandeelhouder Cat Rock Capital. Groen zou zich hebben vertild aan de Amerikaanse markt en moest zich verantwoorden voor het ‘zwaar onderpresteren’ van Grubhub. JET kon zich volgens de aandeelhouders beter concentreren op de Europese landen, waar het wel marktleider is. Het was bijltjesdag bij Just Eat Takeaway. President-commissaris Adriaan Nühn stelde zich niet verkiesbaar, operationeel directeur Jörg Gerbig werd na een klacht over grensoverschrijdend gedrag op non-actief gesteld. Ceo en oprichter Groen moest door het stof en de directie meldde woensdag in het persbericht over de samenwerking met Amazon dat het nog steeds aanstuurt op een – eventueel gedeeltelijke – verkoop van Grubhub. In die zin is de alliantie met de sterkste speler in Amerika een ‘strategische zet’, zegt analist Nico Inberg van De aandeelhouder.nl. ‘Grubhub mag nu schieten op het bestand van Amazon, ze zijn met 148 miljoen Primeleden de absolute nummer één in Amerika om zaken mee te doen. Grubhub hoopt bovendien dat veel restaurants in Amerika nu bij hen bestellen, omdat ze er in potentie miljoenen nieuwe leden bij hebben. Het mes snijdt aan twee kanten.’ Amazon bedong een optie op een deel van de aandelen van Grubhub, met een maximum van 15 procent. Daarmee loopt Groen vooruit op de belofte aan de aandeelhouders om Grubhub van de hand te doen, stelt Inberg. ‘Straks heeft Just Eat Takeaway al 15 procent van Grubhub verkocht aan Amazon. Met zo’n partner aan boord ben je aantrekkelijker voor andere partijen.’ Groen moest ook wel, aldus Inberg. De beurswaarde van Just Eat Takeaway was dermate ingezakt dat het concern volgens hem ‘aangeschoten wild’ werd. Nu krijgt JET weer een steuntje in de rug. In het persbericht van Just Eat Takeaway van woensdag wordt de marktwaarde van Grubhub alweer op 6,5 miljard dollar geschat. ‘Toch blijft het moeilijk om dat onderdeel winstgevend te krijgen’, zegt Inberg. ‘Het is nu zaak om Grubhub operationeel weer aan de gang te krijgen, dat is beter dan het nu voor een habbekrats te verkopen. En met Amazon als partner krijgt Grubhub een nieuwe impuls.’||https://www.volkskrant.nl/economie/amazon-gaat-samenwerken-met-takeaway-dochter-grubhub-beleggers-reageren-positief~bd36f28a/
2022-07-06||De boodschap van Coppelia valt te prijzen, maar de losse elementen komen nooit tot een geheel ★★☆☆☆||In een lieflijk, pastelkleurig dorpje waar iedereen danst in plaats van spreekt worden de zwierige versierpogingen van Zwaantje (Michaela DePrince) en Frans (Daniel Camargo) verstoord door een kwaadaardige plastisch chirurg. Die hoopt zijn creatie, een vrouwelijke robot met een bijkans perfect uiterlijk, volwaardig leven in te blazen door de liefde van Zwaantje en Frans te stelen. Ambitie valt Coppelia niet te ontzeggen. De film is gebaseerd op de uitvoering van Ted Brandsen met Het Nationale Ballet uit 2008, dat op haar beurt een variatie was op het oorspronkelijke 19de-eeuwse balletstuk van Arthur Saint-Léon. Het resultaat is een ongebruikelijke combinatie van echte dansers in een getekend decor, aangevuld met (bewust lelijke) computergeanimeerde tegenspelers. De niet te missen boodschap over uiterlijke perfectie valt te prijzen, maar de losstaande elementen komen nooit tot een geheel.||https://www.volkskrant.nl/cultuur-media/de-boodschap-van-coppelia-valt-te-prijzen-maar-de-losse-elementen-komen-nooit-tot-een-geheel~b674a91b/
2022-07-06||Met Zwanger & co levert Johan Nijenhuis opnieuw een aardige ensemblekomedie af ★★★☆☆||Een film opgedeeld in zwangerschappen en bevallingen, dat is Zwanger & co, waarmee Johan Nijenhuis vlak na Marokkaanse bruiloft opnieuw een aardige ensemblekomedie aflevert. Verloskundige Merel (Lieke van Lexmond) heeft net bij een commerciële spermabank geshopt om zwanger te raken, wanneer ze de charmante ambulancemedewerker Luuk (Waldemar Torenstra) ontmoet. Ook Merels oudere zus Annet voelt een vurige kinderwens, terwijl haar dochter onverwacht zwanger blijkt. Architect Piet, de altijd afwezige vader van Merel en Annet, leert intussen met vallen en opstaan te zorgen voor het dochtertje dat hij onlangs heeft gekregen met zijn tweede vrouw. Iets wezenlijks over kinderwens of beginnend (groot)ouderschap heeft de film niet te zeggen, maar Nijenhuis en scenaristen Aliefka Bijlsma en Jacqueline Epskamp husselen de verhaallijntjes ontspannen door elkaar en de acteurs doen gezellig mee.||https://www.volkskrant.nl/cultuur-media/met-zwanger-co-levert-johan-nijenhuis-opnieuw-een-aardige-ensemblekomedie-af~b827f821/
2022-07-06||Opeens leek het me aangenaam de Nederlandse ambassadeur in Turkmenistan te worden||Zeker vijf keer heb ik Louis Buñuels film Le charme discret de la bourgeoisie, ooit in Nederland uitgebracht als De verholen charme van de kleinburgerlijkheid, gezien. Twee keer viel ik in slaap, dat lag niet aan de film. Geleidelijk aan ben ik de film beter gaan begrijpen. Voor zover begrijpen het doel is, ondergaan is voldoende. Het leven begrijp je ook niet, je ondergaat het, al dan niet tegenstribbelend. Eén personage in de film is ambassadeur, het mooiste personage, en Buñuel meent dat de burgerij waarin die ambassadeur verkeert geobsedeerd is door eten. Eten blijkt weer eens beter dan seks, orale bevrediging dankzij een zalmmoot. Kijkend naar de film in Film Forum op Houston Street in New York, een bioscoop waar ik al decennia kom en waar ik vaak gelukkig ben geweest – ik ben graag gelukkig in het donker – besefte ik weer hoezeer men spreken over klasse in Nederland vermijdt. Klasse in Nederland is wat religie is in Amerika, vermijd het onderwerp. In Nederland identificeert men zich met seksuele geaardheid, etniciteit, het beroep (boer), de regio, maar klasse, nee. Buñuel zegt: het ware leven vindt plaats in onze dromen. Hopelijk niet altijd, wel blijven discretie en de donkerte van de bioscoop een groot goed. Wie niets kan, kan altijd nog discreet zijn, ook daar is geld mee te verdienen. De film was afgelopen, bezoekers stommelden naar de uitgang, de hitte was moordend, hier en daar een rat. Frankrijk had de gewoonte schrijvers te benoemen tot ambassadeur. Een prachtige traditie. In Amerika kun je ergens ambassadeur worden als je veel geld hebt gegeven aan de president. Het leek me opeens aangenaam de Nederlandse ambassadeur in Turkmenistan te worden en hitte of geen hitte, ik besloot BZ te schrijven. Je kunt wachten tot ze je vragen, je kunt je ook aanmelden.||https://www.volkskrant.nl/mensen/opeens-leek-het-me-aangenaam-de-nederlandse-ambassadeur-in-turkmenistan-te-worden~b1d66385/
2022-07-06||De Volkskrant-huisdichter over Remco Campert (2)||In de campertVerkeerde ik met Campert Met zicht op veldenVol zonnebloemen Op een plek geurendNaar versgebakken brood Als een Savoy-plaatVan Charlie Parker Kon je zijn poëzieOneindig omdraaien Er kan nu worden ingetekendOp zijn Verzameld Werk. (Sedert 2014 maakt Johnny Ceres Jr. zijn zomerse variant als huisdichter van de Volkskrant, In de campert, over belevenissen dan wel poëtische inzichten onderweg, in de camper. Door hem de campert genoemd, als ode aan Remco Campert.)||https://www.volkskrant.nl/cultuur-media/de-volkskrant-huisdichter-over-remco-campert-2~bb7fca67/
2022-07-06||Wat zouden mijn eigen  katten daarvan vinden? Niet veel goeds, maar dan hadden ze pech gehad||Ik was ziek geweest, echt ziek. ‘Ze kóókt niet eens meer’, zeiden mijn zoons ongerust, maar een priester hadden ze toch niet laten komen. Wel pizza’s, eerst Italiaanse, toen Turkse, waarna ze via de Noord-Amerikaanse keuken (McDonald’s) afzakten naar de Hollandse pot (Febo). Vader sneed er een tomaatje bij, dat moet ik hem nageven. Toen was ik weer beter, besloot ik. Broos stapte ik op de fiets en ging boodschappen doen, terwijl de jongens zich verheugden op het geroosterde schaap dat hun Verloren Moeder die avond ongetwijfeld zou bereiden. Ik had wat goed te maken, hè? Maar eenmaal in de supermarkt werd ik zó door doffe uitputting bevangen dat ik niet verder kwam dan een bakje sushi. Terug naar bed moest ik. Ik stapte weer op de fiets en zwoegde zwetend door Zuid. De Ruysdaelstraat was voor de gelegenheid geplaveid met dikke stroop die zich aan mijn houten banden vastzoog. Daar hoorde ik, op kniehoogte, piepend gemiauw. Ik stapte af. Vanuit een struikje kwam een kleine kat getuimeld, een kleuter nog, zes, zeven weken misschien. Zijn staartje bibberde. Op zijn gitzwarte pyjamaatje droeg hij een keurig wit befje. Hij keek me verwijtend aan en miauwde zijn naaldscherpe tandjes bloot. Vergeten was mijn eigen leed. ‘Waar is je moeder dan?’, vroeg ik stompzinnig. In de struiken trof ik, behalve een leeg ijshoorntje, niets of niemand. Het katje schreeuwde maar door. Ik haalde de sushi tevoorschijn en pulkte er stukjes zalm uit. Hij slokte ze naar binnen. Ik tilde hem op en aaide hem, waarna hij daverend begon te spinnen. Ach gos! ‘Moet ik je maar mee naar huis nemen?’, zei ik. ‘Ja baazz, lieve baazz’, ronkte hij. Wat zouden mijn eigen twee katten daarvan vinden? Niet veel goeds, maar dan hadden ze pech gehad. Jong leven in huis! Zomaar op mijn pad geworpen! Hier, lieverdje, nog een stukje zalm. Hoe ging ik hem vervoeren? In mijn fietstas? Of zou die kleine schat dat eng vinden? De klep open, natuurlijk... Toen zwaaide er een deur open. Er verscheen een meisje van een jaar of 10. Ze schreeuwde: ‘Mama! Amalia is weer op straat!’ En tegen mij, nuffig: ‘Amalia mag geen sushi. Dat is niet goed voor katten.’ Amalia!? In het halletje zag ik Amalia’s drie broertjes en zusjes stoeien. En daar was de moeder van het meisje. Ze plukte mijn schat uit mijn armen. ‘Die ene loopt steeds weg’, zei ze. ‘Doodeng, met die auto’s... Nou bedankt hè! Dag!’ Thuis, in bed, at ik ontgoocheld van de sushi. Ik proefde niks, maar ja, dat hoort erbij.||https://www.volkskrant.nl/mensen/wat-zouden-mijn-eigen-katten-daarvan-vinden-niet-veel-goeds-maar-dan-hadden-ze-pech-gehad~b02b50af1/
2022-07-06||The Real Charlie Chaplin is een taaie en oppervlakkige biografie van de meesterkomiek ★★☆☆☆||Iedereen kent (of kende) hem als The Tramp, het onvergetelijke zwerverspersonage dat zwierig stuntelend de show steelt in meesterwerken als The Kid (1921) en Modern Times (1936). Maar wie was meesterkomiek Charles Chaplin (1889-1977) nu écht? Een intrigerende vraag, die door de Amerikaanse documentaire The Real Charlie Chaplin wisselvallig wordt behandeld. De film is sporadisch bevlogen, zoals in de gedetailleerde uitweiding over een briljante scène uit City Lights (1931); kritisch ook, wanneer Chaplins vaak giftige relaties met veel jongere geliefden ter sprake komen (wat zou MeToo voor zijn carrière hebben betekend?). Maar verder blijft het een taaie, oppervlakkige Chaplin-biografie, die hapert door enkele bizarre regiekeuzen. Onbegrijpelijk vervreemdend bijvoorbeeld, die scènes waarin antieke audio-opnamen van interviews en persconferenties woord voor woord worden geplaybackt door acteurs in kostuum.||https://www.volkskrant.nl/cultuur-media/the-real-charlie-chaplin-is-een-taaie-en-oppervlakkige-biografie-van-de-meesterkomiek~ba447dd0/
2022-07-06||Het Transitieteam wantrouwt iedereen die zich over wat dan ook opwindt ||Het Transitieteam is verbijsterd over de manier waarop boeren het land plat mogen leggen, terwijl activisten van Extinction Rebellion al lang zouden zijn opgepakt. Wat niet wegneemt dat het wonderlijk is hoe milieuactivisten in de media worden gezien als jongeren die vechten voor onze toekomst terwijl bij Black Lives Matter (BLM) steeds werd gedaan alsof dat alleen over de VS ging. Al vroegen we ons vaak bij BLM wel af waarom we die BN’ers nooit horen over het lot van de Oeigoeren. Dat Arjen Lubach wel aandacht besteedde aan de Oeigoeren klinkt sympathiek, maar ook totaal ongeloofwaardig omdat hij zich nooit over het lot van de Palestijnen heeft uitgelaten. Hoeveel onderwerpen moeten ze daar op de redactie afwerken voor ze dat durven? Tegen degenen die in het verleden wel massaal de straat op gingen omdat ze zich het lot van de Palestijnen aantrekken, zeggen we: waarom horen we jullie eigenlijk nooit over de Koerden? Die zouden maar wat graag een eigen land hebben. En als het een keer over de Koerden gaat, waarom dan niet over Congo? Is dat soms omdat we Afrika niet meetellen? En als mensen zo inzitten over de vraag of het wel of geen genocide is daar, waarom moeten we dan zo moeilijk doen over Israël? Willen die niet gewoon dat hun niet overkomt wat de Jezidi’s overkomt? Of moeten ze eerst afwachten tot ze opnieuw worden vernietigd? En als we het dan toch over de vernietiging van de Joden hebben, waarom komt Stalin er altijd beter van af dan Hitler? Tellen de miljoenen mensen die Stalin over de kling joeg soms niet mee? En als ze wel tellen, waarom hebben we het dan nooit over de oorlogsmisdaden die Amerika heeft begaan in Korea en Vietnam? En tegen de anti-Amerikanen die zich daar wél over opwinden, zegt het Transitieteam: verdiep je eens een keer in wat de Rode Khmer in Cambodja allemaal heeft uitgevreten. Wie zich daarin verdiept, moet zichzelf trouwens de vraag stellen waarom niet eerst eens stil wordt gestaan bij ons eigen koloniale verleden. Wat natuurlijk vrij potsierlijk is als je bedenkt dat er nu nog steeds slavernij en uitbuiting nodig is om onze mobiele telefoons te maken. Is het in dat licht trouwens niet een beetje potsierlijk om het over een woningcrisis te hebben? Het Transitieteam wantrouwt iedereen die zich, op wat voor manier dan ook, over wat dan ook opwindt.||https://www.volkskrant.nl/cultuur-media/het-transitieteam-wantrouwt-iedereen-die-zich-over-wat-dan-ook-opwindt~bd1fa7af/
2022-07-06||Lang en verhit debat beslecht: investeringen in gas en nucleair gelden in Europa toch als groen||Een minderheid van 278 parlementariërs keerde zich tegen het voorstel van de Europese Commissie om deze energiesoorten een groen label te geven. Om het voorstel te verwerpen was een absolute meerderheid van 353 parlementariërs nodig. Omdat de lidstaten ook akkoord gaan, is de groene indeling voor gas en nucleair nu definitief. GroenLinks-europarlementariër Bas Eickhout sprak over ‘een rampzalig signaal naar investeerders en de rest van wereld’. Zijn PvdA-collega Paul Tang noemde de stemming ‘een pijnlijke en beschamende terugval voor Europa als aanvoerder in de strijd tegen klimaatverandering’. Tom Berendsen (CDA) daarentegen prees de groene labels als een teken van ‘verantwoordelijkheid nemen’. Volgens de christen-democratische europarlementariër is kernenergie schoon en brengt gas als vervanger van kolen de klimaatdoelen van Parijs dichterbij. Naar de stemming in het parlement werd met spanning uitgekeken. Niet alleen binnen het parlement, maar ook bij de Commissie, de lidstaten en landen buiten Europa. De taxonomie, zoals de indeling officieel heet, moest de ‘gouden standaard’ worden voor investeerders. Maar volgens Eickhout en Tang ondermijnt de uitslag van de stemming de geloofwaardigheid van zowel de groene labels als de EU. De taxonomie is een praktische gids voor grote financiële beleggers zoals pensioenfondsen. De taxonomie legt criteria vast voor wat als groene investeringen aangemerkt kan worden. Dat maakt het investeerders gemakkelijker om hun geld in duurzame projecten te beleggen. Op hun beurt kunnen bedrijven die aan de criteria voldoen goedkoper lenen. Over het opnemen van investeringen in gas- en kerncentrales in de taxonomie is lang en verhit gediscussieerd in de EU. Mede onder druk van Frankrijk (afhankelijk van kernenergie) en Duitsland (afhankelijk van gas) gaf de Commissie investeringen in deze twee sectoren toch een groen label. Volgens de Commissie is gas weliswaar vervuilend, maar nodig in de overgang naar duurzame energie (zon, wind, water, waterstof). Tot 2030 zijn investeringen in gascentrales daarom als groen aan te merken, aldus Brussel. Voor kerncentrales (geen CO2-uitstoot) geldt als eis voor het groene label dat er een plan komt voor de veilige opslag en verwerking van het radioactieve afval. Europees Commissaris McGuinness (Financiën & Kapitaalmarkten) verdedigde dit als een ‘pragmatische en realistische’ aanpak in tijden van grote energie-onzekerheid. Ze bestreed dat er sprake is van ‘greenwashing’, het als groen verkopen van vervuilende activiteiten. Milieuorganisaties en linkse politieke partijen zetten de laatste weken alles op alles om de benodigde meerderheid tegen het Commissieplan bij elkaar te halen. Zij hamerden op de klimaatdoelen van Parijs maar wezen ook op de invasie van Oekraïne door Rusland en de noodzaak om zo snel mogelijk van Russische gas af te komen. Verder investeren in gascentrales verlengt volgens deze organisaties de energieafhankelijkheid van Rusland en is daarmee een cadeautje voor de Russische president Poetin. De conservatieve krachten in het parlement bleken sterker. De christen-democraten en liberalen kregen deze week onverwacht steun van de Oekraïense energieminister die de EU opriep zelf gas te produceren om de import uit Rusland te kunnen stoppen. Luxemburg en Oostenrijk, landen met een regering die tegen kernenergie is, zullen de taxonomie vermoedelijk bij het Hof van Justitie in Luxemburg aanvechten. Greenpeace kondigde eveneens een rechtszaak aan.||https://www.volkskrant.nl/nieuws-achtergrond/lang-en-verhit-debat-beslecht-investeringen-in-gas-en-nucleair-gelden-in-europa-toch-als-groen~b3b63560/
2022-07-06||Debutant Gu Xiaogang maakt cinema in de traditie van de grootste hedendaagse Chinese filmers ★★★★★||Terwijl oma met de volledige familie Yu haar 70ste verjaardag viert, in een weelderig restaurant waar de stroom zo vaak uitvalt dat de koks onder kaarslicht werken, vangt de kalm door de ruimte bewegende camera terloopse gesprekjes op. We zijn in Fuyang, een Chinees stadje aan een rivier onder de rook van metropool Hangzhou, en het is een paar jaar voor de Olympische Spelen van 2022. Iedereen lijkt in de ban van een allesoverheersend vooruitgangsgeloof. De nieuwe metrolijn brengt je binnenkort in slechts een half uur van Fuyang naar Hangzhou, horen we iemand buiten beeld zeggen. ‘Hoog tijd dat hier eens wordt gemoderniseerd.’ ‘Maar de huizenprijzen moderniseren óók’, moppert een ander. En dan eindigt de openingsscène van Dwelling in the Fuchun Mountains – de titel verwijst naar een fameuze 14de-eeuwse rolschildering van een berglandschap – met een hartaanval van oma. Vrijwel alles wat dit debuut van de Chinese regisseur en scenarist Gu Xiaogang (hij moest tijdens de opnamen nog 30 worden) zo krachtig maakt, schuilt direct in die eerste minuten. Zijn tweeënhalf uur durende familiedrama, verteld aan de hand van fascinerende personages in langdurige, veelal opzichzelfstaande scènes, verbeeldt grote maatschappelijke ontwikkelingen op individueel niveau. De hartaanval van oma is een persoonlijk drama, maar heeft hier ook symbolische waarde. Kijk hoe de film tot stand kwam – Gu volgde geen filmopleiding en werkte vooral met ongeschoolde acteurs – en de prestatie van het Chinese supertalent wordt alleen maar indrukwekkender. Dwelling in the Fuchun Mountains richt zich op de keerzijde van het toekomstdenken, zonder dat dit een eenduidige blik oplevert. Waar de oudste zoon van de familie Yu met zijn vrouw een restaurant bestiert en zich het hoofd breekt over een potentiële echtgenoot van hun dochter, slaapt een andere zoon na de sloop van zijn huis noodgedwongen op zijn vissersboot. Tegelijk heerst er onder iedereen in Fuyang – de geboortestad van de maker, zijn ouders hadden er een restaurant dat inmiddels is gesloopt – een vergelijkbare existentiële onrust. De film toont hoe vernieuwingsdrang tradities verdrijft, soms zo snel dat een hele gemeenschap haar identiteit en ziel dreigt te verliezen. Het is cinema in de traditie van de grootste hedendaagse Chinese filmers. Net als in Still Life van Jia Zhang-ke vinden overal sloopwerkzaamheden plaats, en je voelt tot in je vezels hoezeer de lokale psyche hierdoor wordt ontwricht. Gu bekijkt zijn personages met een vriendelijke blik: de scène waarin de restaurantdochter langs de rivier wandelt terwijl haar geliefde zo overloopt van speelse bewijsdrang dat hij het hele stuk zwemt, is hier een van de vele parels. Hij filmt met een aan arrogantie grenzende zelfverzekerdheid, zonder zich te vertillen. Een close-up van het klassieke schilderij waaraan hij de titel van zijn film heeft ontleend laat hij zonder blikken of blozen opvolgen door beelden van precies die fraaie natuur rond Fuyang. Die bergen, oevers en eeuwenoude bomen keren voortdurend terug in het schitterende Dwelling in the Fuchun Mountains, als getuigen van een voortdenderende tijd.||https://www.volkskrant.nl/cultuur-media/debutant-gu-xiaogang-maakt-cinema-in-de-traditie-van-de-grootste-hedendaagse-chinese-filmers~ba3da596/
2022-07-06||Johnson wankelt, maar tuimelt nog niet van het pluche. ‘Je moet hem bijna fysiek uit de ambtswoning slepen’||‘Tot dinsdag was het kabinet unaniem in zijn steun voor Johnson. Dat is nu niet meer het geval. Als twee ministers weggaan, is dat normaal gesproken het einde van een premier. Dan is het voorbij. Zeker als het om dit soort posten gaat: de minister van Financiën is erg belangrijk en de minister van Volksgezondheid was ook een zwaargewicht. ‘De brieven van de twee vertrokken ministers waren bovendien genadeloos over Johnson. Die ministers dienden niet beleefd hun ontslag in, maar brandden de premier helemaal af. Daar komt nog bij dat niet alleen de ministers, maar ook de vicevoorzitter van de partij en een stuk of drie lagere leden van de regering zijn opgestapt.’ ‘Niet zo heel gemakkelijk. Als er twee ministers in de regering waren met wie Johnson moeite had, dan waren het deze twee wel. Minister van Financiën, Rishi Sunak, wordt vaak genoemd als toekomstig premier. Daarom was hij voor Johnson een gevaar. Tussen de premier en de minister van Financiën bestaat sowieso vaak spanning, omdat het allebei machtige mensen zijn. ‘Ook inhoudelijk had Johnson een probleem met Sunak. Johnson geeft namelijk heel veel geld uit: de miljarden stromen weg. Hij ziet geld uitgeven als een manier om populair te blijven. Maar de minister van Financiën probeert toch altijd de economische realiteit te blijven zien en de uitgaven niet te veel te verhogen. Johnson zei dinsdag al: nu Sunak weg is, kan ik eindelijk de belasting verlagen. ‘De minister van Volksgezondheid, Sajid Javid, was een oude rivaal van Johnson. Ze waren drie jaar geleden allebei kandidaat voor het leiderschap van de Conservatieve Partij. Ze waren redelijk goede collega’s, al is Javid wel op een gegeven moment door Johnson opzijgezet als minister van Financiën. Dat zal Javid niet zijn vergeten.’ ‘Als je afgaat op de peilingen van de laatste tijd, niet zo. Johnson is niet meer de alom geliefde premier die hij ooit was. Het laatste half jaar liepen tussentijdse verkiezingen voor Johnson allemaal dramatisch af. Die stembusnederlagen waren al een teken aan de wand. ‘Toch is er ook een grote groep die nog achter Johnson staat. Zij beschouwen al deze affaires als een manier om Brexit te frustreren.’ ‘Ze schrijven allemaal dat Johnsons einde nabij is. De krant die hem doorgaans het meest steunt, de Daily Mail, vraagt zich op zijn voorpagina af of ‘het ingevette biggetje’ dit kan overleven. Omdat hij voortdurend aan zijn vijanden ontsnapt, is dat Johnsons bijnaam geworden. De oude term voor zo iemand was ‘de man van teflon’. ‘Bij Johnson moet je niet denken in klassieke politieke wetten. Normaal gesproken had hij een maand geleden al weg moeten zijn, toen bij een vertrouwensstemming relatief veel mensen zich tegen hem keerden. Johnson is een nieuwe politicus, die enorm strijdvaardig is en lak heeft aan politieke regels. Je moet hem bijna fysiek uit de ambtswoning slepen.’ ‘Binnen de partij worden allerlei manieren bedacht om Johnson weg te krijgen, maar dat is nog niet zo eenvoudig. Waarschijnlijk komen er nieuwe mensen in het fractiebestuur. Die willen het mogelijk maken dat er nog voor het zomerreces weer een vertrouwensstemming komt. Eigenlijk kan dat maar één keer per jaar, maar nu willen ze de regels veranderen. ‘Dat plan zou weleens kans van slagen kunnen hebben. Bij de vorige stemming waren bijna 150 Lagerhuisleden uit zijn fractie tegen Johnson. Er zijn er ongeveer dertig meer nodig om hem weg te krijgen. De kans is groot dat die dertig er inmiddels wel zijn.’ ‘Dan krijg je eerst een leiderschapsverkiezing binnen de Conservatieve Partij. Dat kan een paar maanden duren. Omdat de Conservatieven nog steeds een grote meerderheid in het parlement hebben, wordt die partijleider automatisch ook premier. Stel dat Johnson binnen twee weken vertrekt, dan heeft het Verenigd Koninkrijk waarschijnlijk in de loop van september een nieuwe premier. ‘Het is gebruikelijk dat die nieuwe premier verkiezingen uitschrijft, zodat hij een eigen mandaat krijgt. Theresa May wachtte daar een jaar mee, Johnson een half jaar. In het voorjaar van 2023 zouden er dus misschien wel verkiezingen kunnen komen.’ ‘Voor de Britse opstelling in de oorlog in Oekraïne zijn die gevolgen klein, denk ik. De hele regering steunt Johnson daar namelijk in. Het is vanuit Brits oogpunt een succes. ‘Met Brexit zou het bij een nieuwe premier weleens beter kunnen gaan. In Brussel en in andere Europese steden is een soort afkeer tegen Johnson ontstaan. Ze vinden hem een leugenaar. Een nieuwe premier zou de verhoudingen kunnen verbeteren. ‘Voor de voorstanders van een Schotse onafhankelijkheid is het misschien beter als Johnson aanblijft. In Schotland wordt hij namelijk gehaat. Zolang Johnson premier is, hebben de Schotten iemand tegen wie ze kunnen ageren.’||https://www.volkskrant.nl/nieuws-achtergrond/johnson-wankelt-maar-tuimelt-nog-niet-van-het-pluche-je-moet-hem-bijna-fysiek-uit-de-ambtswoning-slepen~bd3f2af2/
2022-07-06||Reacties op de column van Eva Hoeke: ‘Ouders hebben geen zin in gezeur’ en ‘dit verwijt van ouderlijk falen is van alle tijden’||Ik voelde me niet aangevallen, maar wel aangesproken door de column van Eva. Ik ben het volledig met haar eens. Helaas ben ik zelf niet altijd zo consequent, maar hoor mezelf nu roepen tegen stralend middelpunt, zoonlief van 6 jaar: ‘‘s avonds is het stil!’ Ik ga nu (al twee dagen!) niet meer mee in een half uur rekken nadat hij in bed ligt. En dit lijkt te werken, in ieder geval voor mijn gemoedstoestand.Ook probeer ik wat minder toegeeflijk en dienstbaar te zijn, waar ik natuurlijk al veel langer genoeg van had maar nu weer wat bewuster van ben omdat ik inderdaad denk dat hij daar niet leuker van wordt.Bedankt dus voor deze column, deze scheur ik uit en gaat op de ijskast!Anna Vinkenoog Er wordt gesteld dat ouders een ‘raar soort ontzag’ voor hun kinderen hebben. Dat oordeel zegt waarschijnlijk meer over de schrijfster dan over de ouders over wie ze praat. Het is een heerlijk stukje sensatiemakerij. En het is ook van alle tijden. Ook lang geleden werden ouders dezelfde vormen van ouderlijk falen verweten.Wat mij zelf opvalt is dat kinderen veel dingen vanzelf leren, zonder dat dit geforceerd hoeft te worden. Ze volgen eigenlijk automatisch ‘het goede voorbeeld’. De een wat eerder dan de ander, maar ik heb nog nooit een 18-jarige om een pleister horen vragen op een niet-bestaande wond.Daarmee wil ik ook zeggen: niet alles is de strijd waard. Onnodig verspilde energie. Ook je druk maken over wat andere ouders doen. Relax.Linda Door de column voel ik me gesterkt om weer wat strenger te zijn. Ik heb het gelijk dit weekend in de praktijk gebracht waardoor ik me ook weer meer in charge voel thuis. Ik denk dat twee oorzaken aan te wijzen zijn voor het verslappen van de opvoeding:- tweeverdieners. Als beide werkende ouders wordt de tijd die je doorbrengt met je kinderen kostbaar en speciaal - in plaats van normaal. Je voelt je misschien ook soms schuldig er niet altijd te zijn. Daardoor ga je je kind extra adoreren en minder begrenzen. Ik denk dat het zonde is, want grenzen is ook liefde en hebben ze ook nodig.- tijdsgeest/ consultatiebureau. Je krijg tegenwoordig adviezen om je kind vooral niet te lang te laten huilen, in draagdoek te laten, héél voorzichtig afbouwen met dingen etc. En bijvoorbeeld het boek ‘Het boek waarvan je had gewild dat je ouders het hadden gelezen’ van Phillipa Perry, inspireert door steeds weer je kind te begrijpen en zich begrepen te voelen, in plaats van meer grenzen opleggen. Ook zijn we zelf steeds reflectiever en liever, al generaties geen oorlog meegemaakt, dus draait het allemaal meer om genieten in plaats van overleven. Marisha, moeder van twee kinderen en huisarts Hier een moeder die zich aangesproken voelt door deze mening. Ik vind het een eenzijdige kijk en het geeft me het gevoel van de ´mamamafia´.Ikzelf vind duidelijkheid belangrijk voor kinderen maar bevind me de afgelopen jaren in een overleven-toestand. Net zoals elke mama heb ik bepaalde dingen waar ik niet van wijk, zoals respect hebben. Maar als mama die al jaren enorm slaapgebrek heeft (leidend naar een burnout) kan ik eerlijk zeggen dat er momenten zijn geweest waarin toegeven de enige optie leek om te kunnen blijven voortgaan. En daarin heb ik ook gemerkt dat kinderen hierin enorm kunnen verschillen. Waar ik bij mijn zoon een grens één week uitoefende en nadien enkel positief moet bekrachtigen, heb ik een dochter die grenzen ziet als een spel: je gaat er over en zegt nadien sorry.Dus als mama die wel kinderen heeft die jengelen en zeuren en hysterisch kunnen huilen (omdat er zonnebrand op hun haren gekomen is), die gesprekken onderbreken, die er af en toe in slagen toch een dessertje te krijgen hoewel ze niet flink gegeten hebben, voel ik me enorm aangesproken.Ik heb namelijk klote omstandigheden die maken dat die duidelijkheid geven soms niet lukt omdat het voor mij ook niet meer duidelijk is (probeer maar eens logisch na te denken over wat je belangrijk vindt als je al zes maanden vijf keer per nacht bent wakker geschreeuwd). Daarnaast heb ik ook nog eens pech dat mijn kinderen soms slimmer dan mij lijken in het vinden van redenen om die grenzen niet te hoeven volgen.Tjörven Janssens Mijn idee is dat ouders uit het oog verloren zijn wat hun taak is: dat het kind een vriendelijke, doorpakkende, empathische volwassenen wordt, met oog voor mens, milieu, relaties, omgangsvormen en ga zo maar door. En rond kunnen komen met een modaal salaris. Het belangrijkste is het goede voorbeeld geven, en waar je ook bent corrigeren of aanmoedigen of prijzen. Alles wat je later ook niet bij een partner/baas/ schoonouders/klanten/vrienden hoeft te flikken moet je als ouders ook niet tolereren. Maar ouders die te weinig tijd hebben, fysiek of mentaal, willen het altijd gezellig hebben, en dan kun je niet consequent zijn, want dat is niet altijd gezellig. Wat een kind zelf kan, laat dat zelf doen, daar krijgt het zelfvertrouwen van. Dat betekent dus niet een half uur in een kleuterklas zitten, zodat juf je eruit moet jagen. School is de wereld van het kind, zo ook de sport, dus daar hoef je niet altijd bij te zijn.Ik ben zelf de jongste van 11 kinderen en er was nooit een ouder bij afzwemmen. Nu moet iedereen erbij en alles moet gefilmd worden. Ik zou zeggen: wie is er beter af? We kweken egocentrische kinderen en daar wordt de wereld niet leuker van. Maar........ Als steun voor veel ouders: we worden onzeker gemaakt, en reageren niet meer vanuit ons zelf. Consequent zijn, met liefde maar zonder het kind de hemel in te prijzen. Er zijn al genoeg prinsessen en prinsen.Liselotte Fischer moeder van 3 volwassen kinderen. Oei, dacht ik, dit is ernstig herkenbaar… wat betreft onszelf. We zijn best streng. Niet praten met volle mond, niet spelen met eten, er niet doorheen praten. Tegelijkertijd gaat het gedrag gewoon door: niets lijkt binnen te komen.Het is een leuk, lief, enthousiast, autonoom kind, maar ook demanding. Hij mag niet zeggen: jij moet. Dan reageer ik niet. Maar het lijkt zo weinig te beklijven. Ik heb zo’n hekel aan ‘straf’, en aan gedoe op de avond. Ik buig er liever omheen, of leid hem af. En het wordt zo’n strijd als we hem op de trap zetten. Maar soms bekruipt mij het gevoel: hij is pas vier. Wat als hij zometeen zes of acht is?Gedroegen wij ons als kind nu echt zo anders? Was ik ‘bang’ voor m’n ouders en gedroeg ik mij daarom goed? Volgens mij niet, er was meer natuurlijk respect. Nooit echt straf. Een blik van m’n moeder was genoeg. Ze probeert het soms bij haar kleinzoon, nou, hij wordt alleen maar razend als ze streng wordt. Hoe kom je tot dat punt van respect?Brenda Ik vond het een hele rake en herkenbare column. Privé, maar ook tijdens mijn werk als leerkracht in het primair onderwijs, zie ik voorbeelden genoeg.In onze huidige maatschappij valt me op dat opvoeden ondergewaardeerd wordt. Opvoeden wordt in Nederland toch gezien als iets simpels en zonder aanzien. Vrouwen die thuis blijven zijn deeltijdprinsesjes die de hele dag een beetje zitten te knutselen, kleuterjuffen idem, in de opvang werken eigenlijk alleen mbo-ers, in het onderwijs staan onbevoegden en onderwijsassistenten voor de klas en vergeleken met andere banen zijn de lonen in het onderwijs en de kinderopvang lang lager geweest. Veel jonge ouders denken dat ze dat opvoeden er wel een beetje bij kunnen doen. Dat ze door de natuur, hun eigen opvoeding of het lezen van een boekje, wel weten wat ze moeten doen. Maar opvoeden kost gewoon heel erg veel tijd en aandacht omdat het een doorlopend proces is. Kinderen ontwikkelen zich razendsnel, situaties veranderen, ouders veranderen. Wil je dat een beetje in goede banen leiden dan moet je daar tijd en aandacht aan besteden zodat je dingen voor bent en kunt bijsturen. Alleen als je volledig overzicht en controle hebt kun je ook iets loslaten en juist dat is het uiteindelijke doel van opvoeden: dat je kind zelfstandig en zonder jou kan functioneren.Daarom vind ik ook dat het opvoeden van kinderen weer moet worden gezien als een full-time baan. En dat betekent niet dat moeders weer thuis moeten gaan zitten, maar wel dat ouders van de opvoeding een prioriteit moeten maken en het niet moeten zien als iets erbij. Wat weer niet betekent dat we ons de hele dag met onze kinderen moeten bemoeien, maar wel dat we ze observeren, dat we reflecteren en nadenken over de opvoeding. Dat we aandacht voor ze hebben op de momenten dat het nodig is en niet van alles van ze eisen op momenten dat het ons uitkomt. Want dat laatste valt me ook erg op. De disbalans in de opvoeding van kinderen. Kinderen van 10 jaar die niet hun veters kunnen strikken of zelf hun tas willen dragen, maar wel opblijven tot middernacht in het weekend en dan 16+ film of games spelen. Kinderen die niet op sport zitten, omdat ze dat niet willen (?!), maar wel uren per dag zonder toezicht op YouTube en TikTok zitten.Martje van der PolMoeder van 3 kinderen en onderwijsassistent en invalleerkracht in het basisonderwijs Als opvoedcoach kon ik me helemaal vinden in de column van Eva waarbij de nuancering vooral tussen de regels door te lezen was. Vele van mijn collega’s waren echter boos over deze column. Al jaren heb ik te maken met ouders die de regie kwijt zijn en geen stelling durven nemen ten opzichte van hun kinderen. Als we het hebben over het geven van duidelijkheid waarbij ze zelf aangeven dat het werkt, krijg ik nog regelmatig de vraag: ‘Maar mag ik dat wel doen?’ Mijn antwoord is dan meestal” “Je MOET het doen want jij bent de grote.’Eva heeft het over de duidelijkheid en grenzen die een kind veiligheid geven en een veilig kind hoeft niet te claimen, te dreigen en te miepen. Die weet gewoon wat de grens is en houdt zich eraan. Uiteraard nadat het enkele malen heeft getest en door heeft gekregen dat het geen zin heeft.Bovendien is het mijn ervaring dat waar ouders te weinig regie en duidelijkheid geven (en dus te weinig veiligheid en structuur) kinderen boos of bang gaan worden doordat ze onzeker zijn en zoeken naar hun reikwijdte. Steeds opnieuw merk ik als opvoedcoach dat angst en boosheid van kinderen hanteerbaar worden als ouders de regie nemen.Ik kom net terug van een paar dagen camping waar het weer geweldig observeren was van ouders met peuters die om het half uur in jammeren uitbarsten. Wat opvalt is dat papa op een gegeven moment zegt dat hij er klaar mee is en dat de kinderen daar natuurlijk niets van begrijpen. Als ouders ook eens wat kortere codes (lees meer commando’s zouden geven in plaats van eindeloze verhandelingen die hun kind nog niet kan begrijpen zou dat ook al een stuk schelen.) Ouders hoeven zich niet te verantwoorden voor hun besluiten tegenover hun jonge kind. Tea Adema Heerlijk stukkie van Eva Hoeke! Ik dacht dat ik zo’n beetje de enige nog was die er zo over dacht. Ik denk dat de meeste ouders denken het goed te doen door niet op te treden tegen vervelende kinderen. Maar zoals Eva zegt, die ouders en kinderen krijgen nog wel een keer het deksel op de neus. In de huidige permissive society is alles mogelijk en zijn kinderen vaak de baas. Ik vrees dat ze daarom later minder te zeggen krijgen en ook niet weten hoe de echte wereld in elkaar steekt.Helaas kun je er niks van zeggen omdat je je niet met de opvoeding van andere kinderen mag bemoeien. Maar de handen blijven jeuken! Peter van Straaten Zo herkenbaar vrees ik voor heel veel moeders, onder wie ikzelf! Waarom? Wellicht omdat mensen nu minder kinderen krijgen dan vroeger en op oudere leeftijd. De super gewenste kinderen worden tot op het bot verwend. In China had je door de één-kind-politiek ook alleen maar verwende prinsjes. En natuurlijk is er de invloed van al die fulltime-woke-influencer moeders die de hele dag posten over dure draagzakken, wasbare luiers, borstvoeding geven tot het kind bijna pubert, co-sleeping en anti-consultatiebureau-advies geven.K.H. Uit mijn hart gegrepen. Ik ben zelf inmiddels een opa van 72, maar ik kijk soms met verbijstering naar de nieuwe ouders. Waar ik me het meest aan stoor:- kinderen die pertinent weigeren je te begroeten, ook niet naar aansporing van een ouder. Het heeft geen enkele consequentie. Ze kunnen gewoon doorgaan met hun eigen ding.- Kinderen die op hun verjaardag bedolven worden onder de kadootjes en alles achteloos op een hoop gooien.- Manipulerende kinderen, waar de ouders uiteindelijk aan toegeven om er vanaf te zijn.- Kinderen die de aandacht opeisen en weigeren op hun beurt te wachten.- Kinderen en blagen die het woord ‘U’ niet meer kennen. Ik kan nog wel even doorgaan, maar wat zullen die kinderen het straks moeilijk krijgen als ze merken dat de maatschappij wel eisen stelt. Ze weten niet eens waaraan en aan wie ze zich moeten aanpassen.Ferdie Peters Herkenbaar?? Oh ja! Ik ben ooit eens op de camping vermanend toegesproken door een yuppen-vader dat ik mijn kinderen liet afwassen! Zijn zoon hoefde dat echt niet, dat leerde hij wel in het ‘studentenhuis’. Het enige wat ik kon denken was: ‘Oh my.. wat een rotkind ben jij van je zoon aan het maken.’ Zo een die nooit een poot uitsteekt, op feestjes altijd blijft zitten en op kantoor nooit eens bedenkt om ook een keer de vaatwasser leeg te ruimen. Het is ook een vorm van mishandeling om je kind niet leren hoe je sociaal kan meedraaien.Hoe het komt? Ik denk altijd dat deze ouders zelf ook al behoorlijk gepamperd zijn door hun ouders. Kleine gezinnen en alle focus op het wel en wee van de kinderen. Voor elke tegenslag een therapeut in plaats van een stukje nuchterheid en weerbaarheid.Eva schrijft dat deze groep zelf ook weer nare mensen worden, vast, maar wat als ze niet zoveel geluk hebben als hun ouders, het vinden van een huis niet zo makkelijk gaat? Dan krijgen we straks een hele generatie die volledig vastloopt in ‘tegenslagen’ die eigenlijk geen tegenslagen zijn, maar een weerspiegeling van het gewone leven.Zelf zijn we vrij consequent. Onze kinderen slapen gewoon ’s nachts, eten wat er op hun bord ligt, en als je het niet lekker vindt dan eet je vandaag maar iets minder. En ze spelen lekker buiten en met andere kinderen. Heel normaal volgens ons. Altijd als wij een kinderfeestje geven, verbaas ik me er over dat dat dus niet zo normaal is. Alle handleidingen, pillen, beschrijvingen en aandachtspunten die we mee krijgen. Wat kinderen allemaal niet lusten, niet durven en niet willen. Je moet bijna twee soorten feestje organiseren.Rian Zeer herkenbaar, de column van Eva Hoeke. Mijn vermoeden is dat dit komt omdat deze ouders geen energie hebben voor gezeur. Beide werken en hebben een druk leven en willen dan als ze vrij zijn en met hun kinderen gewoon geen gezeur.Vooral als je met vrienden bent en eigenlijk je vrienden ook een beetje wil spreken. Er staat een kaasplankje en een vriendin heeft al drie keer ‘laatste!’ gezegd tegen haar peuter, waarop de peuter steeds lachend nog een stuk kaas van het plankje grist. Ze moet veel strenger optreden denk ik, weg met die kinderen, laat ons rustig kletsen en kaas zonder slijm erop eten.Rose-Anne Dotinga||https://www.volkskrant.nl/beter-leven/reacties-op-de-column-van-eva-hoeke-ouders-hebben-geen-zin-in-gezeur-en-dit-verwijt-van-ouderlijk-falen-is-van-alle-tijden~b0c16e0c/
2022-07-06||Opinie: Met starre aanpak van stikstofprobleem komen we er niet||Het kabinet heeft ambitieuze doelen gepubliceerd voor de regionale aanpak van stikstof. De politiek heeft erover gesproken en de plannen in grote lijnen overgenomen. De bal ligt nu bij de provincies. Die kunnen naar een verbeterde natuurkwaliteit toewerken door in lijn met de kabinetsdoelen maximaal in te zetten op stikstofreductie. Maar ze kunnen ook breder kijken naar mogelijke natuurmaatregelen, zoals de inrichting en omvang van natuurgebieden en de waterbeschikbaarheid. Stikstofreductie blijft ook dan nodig, maar die zal op veel plekken naar verwachting een minder grote rol spelen en ingebed zijn in een breder en betekenisvoller natuurbeleid. Wat is verstandig? Duidelijk is dat het wettelijk gezien uiteindelijk gaat om de kwaliteit van de natuur in Natura 2000-gebieden. De natuur moet naar een ‘gunstige staat van instandhouding’. Het stikstofdoel behelst dus een middel-doel. Duidelijk is ook dat we van doen hebben met een ‘Startnotitie’ waarin ook (aanvullende) doelen voor de waterkwaliteit en het klimaatbeleid een plek krijgen. Samen vormen die doelen straks de kaders waarbinnen provincies verder kunnen werken aan gebiedsagenda’s. Die gebiedsagenda’s moeten midden volgend jaar, na de provincialestatenverkiezingen, worden aangeleverd aan het Rijk om vervolgens beoordeeld te worden op het nationale doelbereik voor stikstof. De Startnotitie benadrukt het belang van maatwerk. Zo mogen regio’s ook andere stikstofbronnen terugdringen dan alleen die vanuit de landbouw. Bovendien, en dat is van belang: wanneer dat onderbouwd kan worden aan de hand van de regionale natuurkwaliteit (te beoordelen door een ecologische autoriteit) mogen provincies afwijken van de ‘richtinggevende stikstofreductiedoelen’. De uitdaging is daarmee helder. Hoe gaan we per regio de verslechtering van de natuurkwaliteit tegen? Hoe komen we op termijn tot de gunstige staat van instandhouding? En welke maatregelpakketten zijn daarvoor nationaal-lokaal nodig? So far, so good. Maar vervolgens benadrukt de Startnotitie ook dat er hoe dan ook moet worden voldaan aan het in het coalitieakkoord opgenomen, aan het advies van de commissie-Remkes ontleende en vijf jaar naar voren gehaalde nationale stikstofdoel. In 2030 moet 74 procent van de hectares stikstofgevoelige Natura 2000-natuur onder de kritische depositiewaarde (kdw) liggen, de waarde waarboven specifieke natuurtypen risico’s lopen als gevolg van stikstof. Het middeldoel wordt hoofddoel. En daarmee sluipt de verwarring binnen. Wat is het nu? Welke ruimte krijgen provincies daadwerkelijk om een eigen invulling aan de natuuropgaven te geven? Hoe moeten straks de maatregelpakketten die mogelijkerwijs wél de regionale natuurkwaliteit verbeteren maar níét de regionale stikstofneerslag onder de kritische depositiewaarde brengen, beoordeeld worden? Leidt dit er dan toe dat andere regio’s of provincies hierdoor extra stikstofreductie moeten gaan aandragen om toch met z’n allen die 74 procent te halen? Dat nodigt niet uit tot een bredere natuurinzet. Van een echt ‘omwisselbesluit’, zo succesvol bij de planologische aanpak van ‘Ruimte voor de Rivier’, (met als doel het tegengaan van overstromingen van de grote rievieren, red.) waarbij stikstofmaatregelen en andere natuurmaatregelen onderling kunnen worden afgewogen, is zo – in tegenstelling tot wat de Startnotitie beweert – feitelijk geen sprake. Het is alleszins begrijpelijk waarom de politiek heeft gekozen voor een robuust stikstofreductiedoel. Het onderlinge wantrouwen tussen de agrarische wereld en natuurwereld is groot. Er is behoefte aan een streng, want afrekenbaar en onontkoombaar beleidsdoel. Omdat er tot op heden onvoldoende natuurdata en -analyses bestaan voor een robuuste en eenduidige beoordeling van natuurkwaliteit, komen we dan uit bij stikstof en de kdw’s. Maar daarmee sluipt mogelijk een weeffout in het beleid. Die zal onderweg moeten worden gerepareerd: begin met stikstofbeleid, maar werk snel naar breder en robuust onderbouwd natuurbeleid. Anders loopt de beleidsmachine straks vast in een al te rechtlijnige dadendrang. Creëer perspectief door meerdere mogelijke maatregelen in combinatie met elkaar gebiedsgericht in te zetten. Dan hinken we niet de toekomst in, maar maken we het mogelijk om stevige stappen voorwaarts te zetten.||https://www.volkskrant.nl/columns-opinie/opinie-met-starre-aanpak-van-stikstofprobleem-komen-we-er-niet~bfb3314d4/
2022-07-06||Nog eens twee Britse regeringsleden stappen op, Johnson wacht urenlange ondervraging||Het nieuws volgde op het opzienbarende vertrek, dinsdagavond, van twee belangrijke ministers, Sajid Javid (Volksgezondheid) en Rishi Sunak (Financiën). Maar Boris Johnson vecht tot het bittere einde door. Quince beweerde in zijn ontslagbrief geen keuze te hebben gehad, nadat Johnson niet de waarheid had gesproken in de affaire over fractiemanager Chris Pincher die was beticht van grensoverschrijdend gedrag. Afgelopen dagen had Johnson tegen beter weten in volgehouden dat hij niet op de hoogte was gesteld van eerdere aantijgingen tegen Pincher. Quince was een van de bewindslieden die naar de televisiestudio’s was gestuurd om het gelogen verhaal van Downing Street te verkondigen. In de vroege dinsdagavond bood Johnson eindelijk zijn excuses aan, maar voor steeds meer partijgenoten is de maat nu vol. Voor het eerst begint nu ook het kabinet te morren. Later vandaag zal Johnson worden gegrild tijdens het wekelijkse vragenuurtje in The House of Commons. Daarna wacht hem een urenlange ondervraging in het parlement door de voorzitters van alle parlementaire commissies. Politiek waarnemers vragen zich af of hij het einde van de dag haalt als premier.||https://www.volkskrant.nl/nieuws-achtergrond/nog-eens-twee-britse-regeringsleden-stappen-op-johnson-wacht-urenlange-ondervraging~bf9b4eba/
2022-07-06||Een stukje eigen land op vreemd terrein||Toen Louis van Gaal het presteerde om bij Barcelona soms met zeven Nederlanders een wedstrijd in te gaan, werd er wel gesproken van een Nederlandse ‘enclave’ in Spanje. Daar moest het taalloket aan denken toen een lezer erop wees dat gevallen als Kaliningrad (een stukje Rusland tussen Litouwen en Polen) en Melilla (een stukje Spanje in Marokko) in de Volkskrant soms als ‘enclave’ en soms als ‘exclave’ worden bestempeld. Wat is het verschil tussen die twee? Volgens Van Dale hangt het af van de invalshoek: het noemt Baarle-Hertog (een stukje België in Nederland) ‘vanuit Nederlands perspectief een enclave’, maar ‘vanuit Belgisch perspectief een exclave’. VRT Taal is het daarmee eens: ‘Een enclave is een stuk vreemd grondgebied dat door eigen grondgebied wordt ingesloten. Een exclave is een stuk eigen grondgebied dat door vreemd grondgebied wordt ingesloten.’ Zo zijn de twee dus min of meer hetzelfde én het omgekeerde van elkaar. Opvallend genoeg druist die lezing deels in tegen wat Wikipedia erover te vertellen heeft. De Engelstalige pagina, die zich baseert op wetenschappelijke literatuur, legt tot in detail uit wat precies het verschil is. We rennen er even snel doorheen. 1) Een enclave is een gebied dat geheel wordt omringd door één ander land. (Lesotho! Middener in Zuid-Afrika kan haast niet.) 2) Een exclave is een stukje land dat los van de rest ligt, zoals Baarle-Hertog, dat los van België ligt. Wordt dat deel (zoals Baarle-Hertog) omringd door één ander land, dan is het tegelijk óók een enclave (zie 1); grenst het aan meerdere landen, dan geldt het alleen als exclave. 3) Gebieden als Kaliningrad en Melilla worden niet geheel omringd door vreemd land, maar liggen ook aan zee. Officieel zijn het daarom een ‘semi-enclave’ (Melilla, dat alleen grenst aan Marokko) en een ‘semi-exclave’ (Kaliningrad, dat grenst aan twee landen). Wat doet de krant: gaat die mee in het perspectief van Van Dale, of volgt ze Wikipedia? Het woord ‘exclave’ blijkt online veertig keer voor te komen en ‘enclave’ duizend(en), dus dat zegt al wel genoeg: de strikte Wikipedia-definitie is in de Volkskrant ver te zoeken. En de constatering van de lezer klopt: gebieden als Melilla worden zowel exclave als enclave genoemd – maar vooral dus het laatste, waarschijnlijk ook omdat dat woord nu eenmaal het bekendst is. Dat we daarmee niet voldoen aan wetenschappelijke definities wordt blijkbaar voor lief genomen; bovendien kunnen we ons altijd nog verschuilen achter het woordenboek. Over een Nederlandse exclave in Spanje (of zelfs een semi-exclave, als de voetballers aan zee trainden) hoorde je destijds overigens niemand, terwijl dat misschien toch juister was geweest.||https://www.volkskrant.nl/cultuur-media/een-stukje-eigen-land-op-vreemd-terrein~b4af6f94/
2022-07-06||Kabinet wil tweede aanmeldcentrum asielzoekers in Flevolands dorp Bant, maar gemeente sputtert tegen||Het kabinet is al maanden op zoek naar een geschikte plek voor een tweede aanmeldcentrum, omdat het centrum in Ter Apel (in de Groningse gemeente Westerwolde) voortdurend overbelast is. Volgens Van der Burg heeft het Centraal Orgaan opvang asielzoekers (COA) nu Bant als ‘kansrijke locatie’ in beeld. Het centrum moet komen op een kavel ‘op loopafstand van het bestaande asielzoekerscentrum te Luttelgeest’. De locatie zou 250 tot 300 opvangplekken moeten opleveren, veel minder dan de 2.000 plekken die Ter Apel heeft. ‘De succesvolle realisatie van de beoogde locatie valt of staat met de bereidheid van de gemeente Noordoostpolder (waarin Bant ligt, red.)’, liet Van der Burg in een brief aan de Kamer weten. Hij schreef dat ‘zorgvuldige voorbereiding’ is vereist. ‘Ik hecht eraan om te benadrukken dat het perspectief van omwonenden en hun behoeften zonder meer wordt betrokken bij deze ontwikkeling.’ De gemeente Noordoostpolder noemde het plan van Van der Burg ‘niet wenselijk’. Er zou onder de lokale bevolking veel weerstand zijn tegen vluchtelingen in de omgeving. De gemeenteraad gaat de komende tijd in gesprek met inwoners en neemt onder meer op basis daarvan een standpunt in over de komst van het aanmeldcentrum. De staatssecretaris zei in reactie daarop dat hij dit proces ‘rustig afwacht’ en na een aangekondigde bewonersavond in gesprek zal gaan met burgemeester en wethouders. Volgens hem is er vooraf overleg geweest met de gemeente. Het COA kocht de grond waarop het aanmeldcentrum moet komen van de provincie Flevoland. Die verwierf het kavel op haar beurt door in maart een boer uit te kopen. Suggesties als zou er een verband tussen die twee transacties zijn, noemde Van der Burg ‘totale onzin’. Het kabinet heeft de opvang van asielzoekers vorige maand tot ‘nationale crisis’ uitgeroepen. In opvanglocaties verspreid over het land (41 duizend bedden) zitten 15 duizend statushouders die niet kunnen doorstromen naar een woning. Van der Burg heeft na overleg met gemeenten en provincies bedongen dat zij deze zomer voor 7.500 statushouders tijdelijk onderdak regelen. De Tweede Kamer vervolgde woensdagmiddag een debat met de bewindsman dat vorige week vanwege tijdnood werd afgebroken. Daarin zegde Van der Burg toe de juridische mogelijkheid te onderzoeken van een tijdelijke ‘asielstop’. Hij herhaalde die toezegging woensdag, maar liet VVD-Kamerlid Ruben Brekelmans wel weten dat diens suggestie om een beroep te doen op artikel 111 van de Vreemdelingenwet (dat verwijst naar ‘buitengewone omstandigheden') hiervoor niet houdbaar zal zijn. ‘Voor een asielstop kan de strekking en toepassing van een nationaal artikel niet afdoen aan verdragsrechtelijke verplichtingen of asielrecht.’ Fractieleider Joost Eerdmans van JA21 concludeerde daarop dat Van der Burg helemaal geen asielstop wil. ‘Er is een instroomcrisis, maar de staatssecretaris ziet geen grenzen.’ Die zei Van der Burg wel te zien: ‘Ik hoor van de veiligheidsregio’s dat we met wat we nu bieden, in combinatie met de opvang van Oekraïners, wel grenzen aan het bereiken zijn. Het is daarom zaak dat we instroom, uitstroom en opvang in balans brengen.’||https://www.volkskrant.nl/nieuws-achtergrond/kabinet-wil-tweede-aanmeldcentrum-asielzoekers-in-flevolands-dorp-bant-maar-gemeente-sputtert-tegen~b3c5ff09/
2022-07-06||Rip: met een afkorting het ongemak verdoezelen||Requiescat in pace, daar staat de afkorting voor, beter bekend als rest in peace, en hoewel ze vooral op zerken en stèles prijkt, hoor je bij het verscheiden van deze of gene, vooral als het geen naaste betreft, haar ook wel als zodanig worden uitgesproken, met een rollende r, als in: ‘Heb je het gehoord? Campert is overleden.’ ‘Och, ik was dat nog niet aan de weet gekomen. Rip.’ De milde ironie van het uitspreken van de afkorting verdoezelt, het zal weer eens niet, het ongemak van het spreken over ‘de stilte in de zaal/ nadat het laatste woord geklonken heeft’, zoals Campert de dood omschreef in Poëzie is een daad. Ik had Het leven is verrukkulluk tot voor kort nog niet gelezen, maar het stond wel in mijn kast, wat voor vele boeken van wel of niet in vrede rustende schrijvers geldt. De taal van dit verhaal is, ik weet dat inmiddels, op een prettige manier eigenaardig. ‘Wie teerst kwam ook teerst maalde’, ‘het seksjuwelen verkeer’, ‘tachtigers die naar ttwinkelen, trinkelen en tblinkelen van twater keken’. Een bejaarde ‘baliekluiver’ (nietsnut) met ‘puilpuilende’ ogen die ‘een beetje sunnyle’ wordt genoemd, naar eigen zeggen een ‘hongerhalsje’ en een ‘basvetter’, betoogt al ‘roggullund’ dat de jeugd niets anders doet dan ‘rokkenrollen’ en ‘dzjojrijden’. Verrukkulluk, had ik hier ook boven kunnen zetten, maar het werd rip. Campert schreef een gedicht met die titel, R.I.P.: ‘Eens is het vrede/ en hoeven wij ons niet meer in te graven/ in zolderkamer of kantoor/ en wat een rust:/ het woord blijft in de loop/ waar wij het langzaamaan vergeten/ eindelijk tijd om in het gras te liggen’. Aan R.C., vanuit de zolderkamer: rip.||https://www.volkskrant.nl/cultuur-media/rip-met-een-afkorting-het-ongemak-verdoezelen~b276c261/
2022-07-06||Een wreed matras||Marjolein Rotteveel: ‘In het jaar 2000, toen ik voor het eerst naar een festival ging (Lowlands), was er een prachtige nieuwe kampeeruitvinding. Je hoefde niet langer moeite te doen om je luchtbed op te blazen, nu waren er ‘self-inflating matjes’. Die matjes hadden alleen één groot nadeel, naast het feit dat ze niet zo lekker sliepen: de naam lag niet zo lekker in de mond. Maarten, de toenmalige vriend van een goede vriendin, wist veel van Japan en hij bedacht een betere naam: kamikazematjes. Want net als een kamikazepiloot blaast het matje zichzelf op. Destijds als student vonden we kamikazematje vooral heel grappig klinken. Tegenwoordig gebruik ik het nog steeds, omdat het lekker praktisch is en veel compacter dan ‘zichzelf opblazend matje’. Het werkt ook aanstekelijk, diverse mensen uit mijn omgeving hebben het woord al overgenomen. ‘Heb je een luchtbedpomp nodig?’ ‘Nee, ik heb een kamikazematje!’’||https://www.volkskrant.nl/cultuur-media/een-wreed-matras~bf1fa040/
2022-07-06||Dit is er te beleven in de Franse Ardennen||De Franse Ardennen zijn enorm gastvrij, authentiek en dichtbij. Ze vormen een ideale bestemming voor een ontspannende of juist actieve vakantie. Het afwisselende landschap, de sprookjesachtige dorpen, en het historische erfgoed zorgen ervoor dat je je niet snel zult vervelen. Al kun je ook prima ontspannen in dit veelzijdige stukje Frankrijk. Of je er nu bent als stel, met vrienden of met het hele gezin. Het mooie is dat de Franse Ardennen nog niet overspoeld worden met toeristen en de plek zich prima leent voor duurzaam toerisme. Wat zijn de leukste activiteiten en bezienswaardigheden? “Als we de Ardennen verkennen, ontdekken we niet één bos maar duizenden bossen”, zei de Franse dichter André Dhôtel ooit. De bosrijke Ardennen zijn fantastisch voor wandelaars, avonturiers en fietsers. Laatstgenoemde zullen zeker hun hart ophalen met de vele mooie fietsroutes, waarvan de Maasfietsroute een van de bekendste is. Benieuwd naar alle routes? Bekijk dan deze speciale route-pagina. Naast de bossen staat de omgeving bekend om de prachtige heuvels en de Maas. Enorm geliefd is de Maaslus bij Monthermé, waar je van een schitterend uitzicht geniet. Ook de legendarische rotsen van de 4 Heemskinderen bieden een spectaculair uitzicht. De adembenemende vergezichten en heuvellandschappen die menig Toscaans dorp doen verbleken, worden gecomplementeerd door fantastische meren. Dankzij recreatiemeren als Lac de Vieilles Forges en Lac de Bairon beleef je in de Franse Ardennen ook de ideale strandvakantie. Ook op watersportgebied zijn de mogelijkheden haast eindeloos. Als je wel van een beetje actie houdt, zijn er ook op het land (of in de lucht) genoeg opties die je hart sneller doen slaan. Zo zijn er spannende klimparken die erop wachten ontdekt te worden. Parc Argonne Découverte, met een wolvenmeute, en de Fantasticable in het park Terraltitude zijn absolute aanraders. Naast talloze buitenactiviteiten op het land, het water of in de lucht, is er ook genoeg ruimte om even heerlijk bij te komen en wat cultuur te snuiven. Bezoek een van de vele gezellige pleinen, zoals het Place Ducale in Charleville-Mézières, geniet van kostelijke streekproducten tijdens een diner aan het water of geniet van de stilte, de ruimte en van een heerlijke sterrenhemel. Ook liefhebbers van cultuur en erfgoed kunnen in dit prachtige gebied hun hart ophalen. Zo vind je in Sedan het grootste kasteel van Europa. Ook een bezoekje aan de Stervormige vestingstad Rocroi en/of het Museum van Oorlog en Vrede in Novion-Porcien is absoluut de moeite waard. Ben je benieuwd geworden en wil je de Franse Ardennen graag met eigen ogen bekijken? Bekijk dan hier alle gebieden, verblijven en activiteiten.||https://www.volkskrant.nl/nieuws-achtergrond/dit-is-er-te-beleven-in-de-franse-ardennen~b4c5f9c8/
2022-07-06||Langs het lange diepe water dat ik dacht||Ook kunstenaar Linda Verkaaik eert de maandag overleden dichter Remco Campert. Ze zag op tv ‘allerlei mensen, ook hijzelf, gedichten voordragen. En alsmaar dacht ik: waar blijft-ie nou, dat ene, die allermooiste: Lamento? En ja hoor, vanochtend op de voorpagina van de Volkskrant: Langs het lange diepe water... Ik heb met dit gedicht grote projecten gedaan in 1995, met zijn stem heersend, zachtvleiend over het water. En met zijn woorden gelast op stalen bamboepalen op een loopbrug op de Uithof in Utrecht.’ Op de foto niet te lezen, daarom hier nog eens het volledige gedicht: Hier nu langs het lange diepe waterdat ik dacht ik dacht dat je altijd maardat je altijd maar hier nu langs het lange diepe waterwaar achter oeverriet achter oeverriet de zondat ik dacht dat je altijd maar altijd dat altijd maar je ogen je ogen en de luchtaltijd maar je ogen en de luchtaltijd maar rimpelend in het water rimpelend dat altijd in levende stiltedat ik altijd zou leven in levende stiltedat je altijd maar dat wuivende oeverriet altijd maar Langs het lange diepe water dat altijd maar je huiddat altijd maar in de middag je huidaltijd maar in de zomer in de middag je huid dat altijd maar je ogen zouden brekendat altijd van geluk je ogen zouden brekenaltijd maar in de roerloze middag langs het lange diepe water dat ik dachtdat ik dacht dat je altijd maardat ik dacht dat geluk altijd maar dat altijd maar het licht roerloos in de middagdat altijd maar het middaglicht je okeren schouderje okeren schouder altijd in het middaglicht dat altijd maar je kreet hangendaltijd maar je vogelkreet hangendin de middag in de zomer in de lucht dat altijd maar de levende lucht dat altijd maaraltijd maar het rimpelende water de middag je huidik dacht dat alles altijd maar ik dacht dat nooit hier nu langs het lange diepe water dat nooitik dacht dat altijd dat nooit dat je nooitdat nooit vorst dat geen ijs ooit het water hier nu langs het lange diepe water dacht ik nooitdat sneeuw ooit de cipres dacht ik nooitdat sneeuw nooit de cipres dat je nooit meer||https://www.volkskrant.nl/cultuur-media/langs-het-lange-diepe-water-dat-ik-dacht~ba185899/
2022-07-06||Piccolo Corpo neemt je mee naar ongerept Italië||In Piccolo Corpo maakt de jonge moeder Agata in 1900 een uitzonderlijke en gewaagde reis door een vergeten stukje Italië: Friuli, een onbekende regio met een prachtige, ongerept natuur, een eigen cultuur, keuken en unieke tradities. De inwoners spreken er ook hun eigen taal: Friuliaans, een mengelmoes van Venetiaans, Sloveens en Duits. Maak kans op vrijkaartjes voor deze prachtige film. Hoofdpersoon Agata trekt door de ruige Friuliaanse natuur, op zoek naar een wonder voor haar pasgeboren dochtertje. Tijdens haar reis ontmoet ze de mysterieuze reiziger Lynx met wie ze een band aangaat die even bijzonder is als het landschap waarin ze zich begeven ensamen trotseren ze de elementen. Hun reis voert ze langs dichte bossen, kale, rotsachtige bergen, ijzige meren en donkere mijnen. Tijdens haar tocht ontdekt de jonge Agata een wereld die groter is dan het eilandje waar ze opgroeide, een wereld die niet zonder gevaar is. Alle informatie over deze Italiaanse film vind je hier. De indrukwekkende cinematografie en het betoverende landschap zijn het toneel voor een mythisch sprookje over moederschap, onverwachte vriendschap en de kracht van een vrouw. In anderhalf uur word je verliefd op de jonge Agata, Lynx en de unieke, onbekende Friuliaanse cultuur, taal en natuur. Regisseur Laura Samani, die met haar film in première ging op het filmfestival van Cannes en de ‘Italiaanse Oscar’ won voor beste debuut, laat zien dat ze een talent is om in de gaten te houden. Piccolo Corpo is vanaf 14 juli te zien in de bioscoop en vanaf 28 juli ook te streamen via Picl.||https://www.volkskrant.nl/nieuws-achtergrond/piccolo-corpo-neemt-je-mee-naar-ongerept-italie~bba6f1eb/
2022-07-06||Kan kunstmatige intelligentie tóch rechtvaardig zijn?||Na spelletjes als schaken, go en zelfs voetbal waagt kunstmatige intelligentie zich steeds vaker aan maatschappelijke vraagstukken. Kijk bijvoorbeeld wat onderzoekers van Google’s DeepMind deze week schrijven in het vakblad Nature Human Behaviour. Dezelfde club die eerder onder meer het computerprogramma AlphaGo ontwikkelde, bekend van zijn eigen documentaire, heeft zijn zelflerende techniek nu ingezet om publiek geld verstandig te verdelen. Een ‘democratisch AI’ bleek daarbij – in een overigens sterk vereenvoudigde versie van een samenleving – een verdelingsmethode te kunnen vinden die inkomensongelijkheid tegengaat en systeemprofiteurs aanpakt. Bovendien bleek uit het onderzoek dat veel mensen deze oplossing in een democratie zouden verkiezen. Maar pas op, waarschuwt DeepMind in datzelfde artikel: de resultaten impliceren niet dat een kunstmatig intelligente regering beter zou werken dan wanneer mensen de scepter zwaaien. De onderzoekers zouden hun systeem hooguit willen gebruiken om beleidsvoorstellen voor te bereiden, waarna regeringsleiders mogen beslissen of ze dat advies ook daadwerkelijk willen uitvoeren. Een robotambtenaar, dus, geen robotminister. Dat is wellicht wel zo prettig wanneer je de historie van kunstmatige intelligentie erbij pakt. Een historie waarbij, in tegenstelling tot wat de nogal egalitaire uitkomst van het experiment van DeepMind impliceert, kunstmatige intelligentie juist veel vaker onze verschillen vergroot dan verkleint. Neem alleen al de extremistische glijbaan waarlangs sommige youtubegebruikers steeds verder richting radicaal-rechtse denkbeelden zakken, met dank aan het voorstelalgoritme voor nieuwe filmpjes. Of kijk naar het kunstmatig intelligente politiesysteem in de VS, dat prompt 56 procent van de zwarte mannen tussen 20 en 29 in Chicago op een lijst zette met mensen ‘die het grootste risico lopen betrokken te zijn bij een schietpartij’. Of pak gewoon de casus van de oorspronkelijk wat bleue twitterrobot Tay, die een paar jaar geleden binnen een dag door andere gebruikers werd opgevoed tot seksistische, racistische Holocaustontkenner en toen maar door maker Microsoft werd uitgeschakeld. De boodschap die uit al die voorbeelden spreekt, lijkt helder. In een wereld waarin racisme, seksisme en alle overige onwenselijke -ismen nog welig tieren, houden zelflerende systemen de mensheid een spiegel voor die ons steevast confronteert met onze meest verwerpelijke trekken. Gelukkig doet niet alleen DeepMind zijn best om die trend te doorbreken. Eind vorige maand presenteerden onderzoekers van de Amerikaanse universiteit MIT op een vakconferentie bijvoorbeeld een systeem dat de Amerikaanse huizenmarkt eerlijker moet maken. Dat doet die kunstmatige intelligentie door beleidsadvies te geven dat de balans helpt herstellen tussen witte en zwarte huizenkopers, onder meer door extra gemeenschapsgeld beschikbaar te maken voor die tweede groep. Zwarte mensen hebben in de VS immers een historische bezitsachterstand, die zonder verder ingrijpen nauwelijks in te lopen blijkt. Opnieuw ‘slechts’ beleidsadvies, dus. Nu zelflerende systemen steeds beter worden in dit soort maatschappelijke problemen, moeten we hopen dat het ook op de langere termijn bij advies zal blijven. Zélfs wanneer de meer faire algoritmen talrijker worden dan de varianten die vooral ingekookte menselijke onderbuikgevoelens herkauwen. Zodat we ons over vijftien jaar niet plots terugvinden in een dystopische robotdictatuur.||https://www.volkskrant.nl/columns-opinie/kan-kunstmatige-intelligentie-toch-rechtvaardig-zijn~bcbb75ee/
2022-07-06||Bourgondisch genieten? Ontdek deze 6 dorpen in Bourgondië||Bourgogne is opgenomen in de Lonely Planet gids top 10 vanwege de culinaire specialiteiten (als karaktervolle kazen en rijke stoofpotjes), de wereldwijd bekende wijnen en de adembenemende natuur. Ook wat outdooractiviteiten aangaat, valt er in Bourgondië meer dan genoeg te beleven. De omgeving barst van de machtige kastelen, kloosters, burchten en prachtige dorpen. Vele daarvan staan op de lijst ‘Plus Beaux Villages’ en behoren tot de mooiste dorpen van Frankrijk. Deze 6 dorpen zijn absoluut een bezoekje waard: Morvan is een bergachtig gebied in Frankrijk dat status heeft als regionaal natuurpark. Vézelay staat op de werelderfgoedlijst van UNESCO en ligt op de top van een berg. Als je deze plek bezoekt, zorgt het dorp, terwijl het op afstand opdoemt, op weg er naar toe al voor heel wat ‘oh-en-ah-momenten’. Het dorp heeft dankzij de romaanse basiliek Sainte-Madeleine een bijzonder spirituele sfeer en is sinds jaar en dag populair bij pelgrims en uit heel Europa. Vanaf de eeuwige heuvel geniet je van een schitterend uitzicht. Dit pareltje ligt tussen rivier de Serein en een heuvel, en wordt ook wel Noyers genoemd. Als je door de prachtige stadspoorten naar binnen rijdt, lijkt het of de tijd heeft stilgestaan. Struin door de vele sfeervolle straatjes en steegjes en geniet van de rijk versierde renaissance huizen. In de zomer trekken de brocante markten en muziekfestivals ieder jaar vele bezoekers. In verband met de sfeervolle verlichting ook in het donker een aanrader. In dit dorp, bekend van de anijssnoepjes (Anis de Flavigny), werd de film Chocolat opgenomen. De kronkelende straatjes, stadsmuren en vestingpoorten en met zorg onderhouden middeleeuwse huizen geven het dorp een bijzondere sfeer. Op minder dan 10 kilometer van het dorp ontspringt de Seine, in een ongerepte natuuromgeving waar wandelaars en fietsers het hart op kunnen halen. Liefhebbers van cultuur mogen dit pittoreske dorp met historisch kasteel niet missen. Maak een historische wandeling en/of ga door naar de Charolais-Brionnais. In dit landelijke gebied vind je elegante kastelen, schitterende romaanse kerken en rustige kanalen. Het centrum van Semur-en-Brionnais bevindt zich op een rotspunt. Bezoek de romaanse kerk Saint Hilaire of kasteel Saint Hugues en geniet van een fantastisch uitzicht over de wijngaarden. Liever verkennen vanuit het water? Maak dan een boottochtje op Canal du Centre. Dit historische dorp met burchtkasteel ligt langs het kanaal van Bourgondië. Het dorp en het schitterende fort zijn van veraf te zien. Chateauneuf-en-Auxois staat vol met prachtige huizen die door rijke handelaren zijn gebouwd. Je kunt er heerlijk wandelen en fietsen en het water op. De meeste gebouwen kunnen worden bezocht dus stap vooral eens binnen. Ook in Saint-Sauveur-en-Puisaye, geboortedorp van schrijfster Colette, valt er genoeg te ontdekken. In de nabije omgeving is er het fietsspoor van Puisaye (Cyclorail). Als je even bij wil komen: er rijdt zelfs een toeristisch treintje. Erg leuk is artiestendorp La Poèterie. Met café-cultuur, concerten, exposities, voorstellingen en verschillende workshops. Dankzij de vele mooie wandel- en fietstochten kun je Bourgondië perfect te voet of op de fiets ontdekken. Bourgondië ontdekken langs kanalen of rivieren of tijdens een georganiseerde paardrijtocht is ook een goed idee. Ontdek hier wat Bourgondië je nog meer te bieden heeft en plan je reis vandaag nog.||https://www.volkskrant.nl/nieuws-achtergrond/bourgondisch-genieten-ontdek-deze-6-dorpen-in-bourgondie~b6df647a/
2022-07-06||Toeristen maken selfies met kapot Russisch oorlogstuig in Warschau||Tussen de gebutste rupsbanden van de Russische tank zit nog modder en gras: vers van het slagveld. Sinds een week prijkt dit door het Oekraïense leger onschadelijk gemaakte vehikel op het Kasteelplein in het centrum van Warschau. Behalve de tank staan er ook een houwitser en enkele Russische projectielen. Het is de bedoeling dat het kapotte militaire materieel een rondtocht door Polen en andere landen in Europa maakt. De Poolse hoofdstad is de eerste stop. Toeristen lopen nieuwsgierig langs de vernietigde tank, die ruw afsteekt tussen de vrolijk gekleurde panden van het oude stadscentrum. ‘De tentoonstelling laat zien dat de Russen verslagen kunnen worden’, zei Michał Dworczyk, stafchef van de Poolse premier, bij de opening. De Oekraïense onderminister van Defensie, Hanna Maliar, voegde toe dat al 1.500 van zulke tanks (T-72’s om precies te zijn) zijn vernietigd. ‘Het is de bedoeling dat Russische tanks enkel als museumstukken via ons territorium Europa binnenkomen’, valt te lezen op de borden die bezoekers in het Oekraïens, Pools en Engels van enige context voorzien. Zonder het Oekraïense leger, is de niet al te impliciete boodschap, stond deze tank met soldaten en al op dit plein. ‘Het Oekraïense leger verdedigt terwijl het zijn eigen land verdedigt ook Polen’, aldus Dworczyk. De titel van de tentoonstelling is de Poolse lijfspreuk ‘Voor onze en jullie vrijheid’. Deze gaat terug tot de 19de eeuw en stak elke keer als Polen voor zijn vrijheid moest vechten de kop op. Dit was de afgelopen twee eeuwen eerder regel dan uitzondering. De tank staat dan ook op een symbolische plek. De gebouwen eromheen zien er misschien eeuwenoud uit, maar ze stammen van na de oorlog. Aan deze kant van de rivier werd 85 procent van de stad door de nazi’s vernietigd. Niet heel anders dan de vernietiging die we nu in Oekraïne zien, aldus Dworczyk. Het is niet de eerste keer dat de Poolse historische ervaring doorklinkt in de steun voor Oekraïne. Andersom koos Oekraïne juist Warschau als eerste locatie voor de tentoonstelling vanwege de vele hulp die het uit Polen heeft ontvangen. Deze week gaan de tankwrakken op reis. Welke route ze precies zullen afleggen, is nog niet duidelijk. ‘Het is werk in uitvoering.’ Mogelijk is Wrocław, in het westen van Polen, de eerstvolgende bestemming. Het Oekraïense ministerie van Defensie koestert de ambitie om de roestende voertuigen ook naar andere Europese steden te sturen: Berlijn, Praag, Parijs, Lissabon. Naast propaganda voor de Oekraïense militaire successen heeft de gesloopte tank namelijk nog een boodschap: vergeet ons niet. Het Oekraïense leger levert elke dag strijd tegen de Russische invasiemacht en betaalt daarvoor met mensenlevens en materieel. Na ruim vier maanden oorlog is men bang dat de aandacht verslapt. ‘Onze soldaten, alsook onze burgers, sterven. Oekraïne heeft meer zware wapens nodig’, staat op een van de borden. Een toerist maakt een selfie met de tank en loopt met een tevreden blik de stad in.||https://www.volkskrant.nl/nieuws-achtergrond/toeristen-maken-selfies-met-kapot-russisch-oorlogstuig-in-warschau~b9d723d1/
2022-07-06||Shell bouwt enorme fabriek voor groene waterstof: ‘Groot signaal, en grote stap vooruit’||De benodigde elektriciteit komt deels van het windpark Hollandse Kust Noord, dat gedeeltelijk in handen is van Shell. Alhoewel de fabriek de grootste van Europa zal zijn, is de opbrengst dus relatief beperkt. De huidige vraag naar waterstof is in Nederland alleen al 1,5 miljoen ton per jaar. De fabriek van Shell, de Holland Hydrogen 1, kan hiervan maximaal 1,5 procent leveren. Dat percentage lijkt gering, maar volgens Marjan van Loon, president-directeur van Shell Nederland, is het heel veel. ‘Deze fabriek is twintig keer groter dan de vorige grootste groenewaterstoffabriek. Het is dus zowel een groot signaal als een grote stap vooruit.’ Er is nog veel meer productiecapaciteit nodig, erkent ze. ‘Maar door elke keer op te schalen en grotere fabrieken te bouwen, kun je uiteindelijk dat hele grote energiesysteem vergroenen.’ Er wordt al lang gesproken over waterstof, zegt Van Loon. ‘Er zijn vooral veel plannen. Dit is het eerste gigantische project, en hopelijk de aanzet tot de vergroening van de Nederlandse economie en die van Noordwest-Europa.’ De waterstof die op dit moment wordt geproduceerd, wordt bijna helemaal gemaakt uit aardgas en dat proces stoot veel CO2 uit. De waterstof van Shell is in principe klimaatneutraal. De groene waterstof is bestemd voor industrieën in de Rotterdamse haven. Onder meer Shell zelf gaat een deel van de opbrengst gebruiken in een van zijn raffinaderijen, waar de waterstof wordt gebruikt bij het vergroenen van de productie van fossiele brandstoffen als diesel en benzine. Het concern werkt verder aan een Europees netwerk van tankstations. Met de productie van de fabriek kunnen volgens Van Loon dagelijks 2.300 zware vrachtwagens de weg op. Doordat Shell zijn eigen vraag creëert zegt het energieconcern een deel van het kip-ei-vraagstuk rond waterstof op te lossen: doordat er geen vraag is naar groene waterstof, komt er geen aanbod, en doordat er geen aanbod is, ontstaat er geen vraag. Doordat Shell de hele keten bezit, van stroomopwek tot waterstofproductie tot vraag, kan het naar eigen zeggen de opmars een zetje geven. Greenpeace zegt dat elke waterstofinstallatie die erbij komt winst is voor het klimaat, ‘ook al is het er een van Shell’. De milieuorganisatie vindt het jammer dat de groene waterstof wordt gebruikt om fossiele brandstoffen te vergroenen, in plaats van te vervangen. ‘Dat is niet de toekomst als we de klimaatcrisis willen stoppen.’ Waterstof wordt gezien als een belangrijke bouwsteen voor de energietransitie, en bedrijven investeren volop in de ontwikkeling van productie, opslag en transport. Naast Shell wil ook BP waterstof gaan produceren in de haven van Rotterdam, dat zichzelf wil transformeren van oliehaven naar ‘waterstofhub'. Ook de Eemshaven moet een belangrijke waterstofhaven worden. Zo maakte energieconcern RWE in februari bekend dat het op de Noordzee groene waterstof gaat produceren met een offshore windpark. De waterstof moet vervolgens met pijpleidingen naar land worden gebracht, wat volgens RWE goedkoper is dan de aanleg van elektriciteitskabels over een grote afstand. RWE kocht onlangs de Magnumcentrale van Vattenfall en wil deze gascentrale ombouwen naar waterstof. Om alle waterstof die aan de kust aan land komt verder te kunnen transporteren, wil Gasunie de komende jaren een netwerk van pijpleidingen aanleggen door Nederland, vergelijkbaar met het aardgasnetwerk.||https://www.volkskrant.nl/nieuws-achtergrond/shell-bouwt-enorme-fabriek-voor-groene-waterstof-groot-signaal-en-grote-stap-vooruit~beb73770/
2022-07-06||Gecrowdfunde gevechtsdrone op weg naar Oekraïne •  ‘Russische export energie aan China en India explodeert na Europese sancties’||Lees hier het liveblog van dinsdag 5 juli terug.||https://www.volkskrant.nl/nieuws-achtergrond/gecrowdfunde-gevechtsdrone-op-weg-naar-oekraine-russische-export-energie-aan-china-en-india-explodeert-na-europese-sancties~bd549c02/
2022-07-06||De Volkskrant tv-selectie voor woensdag 6 juli||Arte, 13.45 uur (Drama, Robert Mulligan, 1978) Een wilde nacht tussen George (Alan Alda) en Doris (Ellen Burstyn), beiden getrouwd met een ander, is per ongeluk zo behaaglijk dat ze besluiten om elkaar jaarlijks gedurende één weekend te ontmoeten, in een huisje aan zee. Dit in de filmgeschiedenis wat onderbelichte liefdesdrama doet denken aan klassiekers als Brief Encounter (1945) en Before Sunrise (1995). Mooi hoe de opgewekte onbevangenheid van de stiekeme ontmoeting gaandeweg plaatsmaakt voor melancholie, terwijl we met het verstrijken van de jaren de veranderende mores in de samenleving zien teruggebracht tot individueel niveau. REPORTAGE NPO 2, 20.25 uur Een afscheid van het aardgas maakt ons minder afhankelijk van Rusland, is goed voor het klimaat én voor de nachtrust van veel Groningers. De meeste Nederlanders zijn niet blind voor deze voordelen, maar vragen zich af: hoe? Ze zien de energieprijzen stijgen en worden in de toekomst ook nog geconfronteerd met extra kosten, zoals de verplichte aanschaf van een hybride warmtepomp als de cv-ketel het begeeft. Hollandse zaken kijkt vanavond welke praktische gevolgen gewone burgers ondervinden van de energietransitie. Is ‘off the grid’ leven een oplossing? Veronica, 20.30 uur (Fantasy, Robert Zemeckis, 1990) In de derde aflevering van Robert Zemeckis’ befaamde tijdreistrilogie zijn de gevolgen van al die tijdsprongen zo ingewikkeld dat de plot niet is na te vertellen zonder een schoolbord. Toch is dit slotstuk geslaagd, vooral omdat de wildwestsetting (Doc Emmett Brown is per ongeluk in 1885 beland, Marty McFly besluit hem terug naar het heden te halen) zo liefdevol wordt verbeeld en tegelijk zo naadloos aansluit op de vorige films. Er zijn niet alleen fraaie verwijzingen naar Once Upon a Time in the West, deze Part III biedt óók een vliegende stoomtrein. En een cameo voor ZZ Top als lokale cowboyband op een dorpsbraderie. DOCUMENTAIRE NPO 2, 22.19 uur De Amerikaanse oplichter Matthew Cox ging door gesjoemel met hypotheekleningen met vele miljoenen aan de haal. Na een celstraf van twaalf jaar vond Cox een andere manier om geld te verdienen. In zijn podcast en op zijn youtubekanaal vertelt hij verhalen over zijn oplichterspraktijken, en daarnaast is hij een graag geziene gast in talkshows. Deze week wandelt hij als eerste proefpersoon binnen bij In het brein van de bedrieger. In deze serie proberen drie onderzoekers via psychologische testjes en EEG-scans te achterhalen wat bedriegers beweegt. Veronica, 22.50 uur (Komedie, Peter Jackson, 1996) Voordat Peter Jackson met zijn Lord of the Rings-trilogie het grote succesnummer van Hollywood werd, werkte hij in zijn geboorteland Nieuw-Zeeland aan een bescheiden maar verrassend oeuvre, met lowbudget-horrorfilms als Bad Taste en Braindead en het meesterlijke meisjesdrama Heavenly Creatures. The Frighteners was Jacksons eerste Hollywoodproductie. Een kassucces werd het niet, deze griezelkomedie met Michael J. Fox als een oplichter die paranormale gaven voorwendt. Misschien dat de combinatie van horror en komedie niet goed viel. Niettemin een geestige, knappe film, zichtbaar met lol gemaakt. SERIE Canvas, 23.10 uur De tv-serie Das Boot is net als de gelijknamige film uit 1981 gebaseerd op de boeken van Lothar-Günther Buchheim. De serie is echter geen remake van de bioscoophit en ook niet echt een vervolg, maar wisselt scènes aan boord van de onderzeeër af met de inspanningen van het verzet. Het tweede seizoen borduurt voort op die formule. Als commandant van de U-822 krijgt Johannes Von Reinhartz een nieuwe geheime missie, maar eigenlijk heeft hij genoeg van de oorlog. Kapitein Klaus Hoffmann van de U-612 probeert ondertussen terug te keren naar Duitsland. DOCUMENTAIRE NPO 2, 23.19 uur De Schotse landschapsschilder James Morrison heeft beroemde bewonderaars, zoals J.K. Rowling en leden van het Britse koningshuis, maar bij het grote publiek was zijn naam niet erg bekend. Dat veranderde toen de BBC de documentaire Eye of the Storm uitzond en er opeens een grote vraag ontstond naar zijn werk. In de film wordt Morrison gevolgd gedurende zijn laatste levensjaar. Terwijl zijn gezichtsvermogen hem in de steek laat, schildert Morrison in de buitenlucht het veranderende Schotse landschap en de verdwijnende schoonheid van het noordpoolgebied.||https://www.volkskrant.nl/cultuur-media/de-volkskrant-tv-selectie-voor-woensdag-6-juli~b7967ea2/
2022-07-06||Boeren zeggen de acties niet te organiseren. Wie kan er dan verantwoordelijk worden gehouden?||‘Jullie weten wat jullie te doen staat.’ Met die vage woorden spoorde Mark van den Oever, voorman van Farmers Defence Force, in een video de boeren deze week aan in groten getale op te komen dagen. De roep in de achterban is volgens Van den Oever groot om ‘de beuk erin te gooien’. ‘Wij als FDF hebben besloten ons daar niet aan te verbinden, ons terug te trekken uit de strijd.’ Het zijn inmiddels bekende formuleringen. ‘Uiteraard organiseert FDF helemaal niets’, zei Van den Oever een paar dagen eerder. Ook de organisatie Agractie zegt niets te maken hebben met de boerenprotesten die het land ontwrichten. ‘We hebben oprecht geen weet van de omvang van de acties. We weten dat er van alles aankomt, maar het gaat allemaal via appgroepen van mensen onderling.’ In appgroepen als Boeren in Opstand, Boeren, vissers en burgers verenigd! en Freedom Convoy NL, bestaande uit vrachtwagenchauffeurs die zich in navolging van de coronaprotesten in Canada verenigden, worden berichten gedeeld over locaties voor acties. De gebruikers lijken zich bewust dat er buitenstaanders meelezen en zijn veelal voorzichtig met het plaatsen van oproepen of berichten die als opruiing kunnen worden gekwalificeerd. Een bewuste juridische strategie, lijkt het dus, vooral in reactie op de uitspraak van de rechter in 2019: FDF mocht vanaf toen geen distributiecentra van supermarkten meer platleggen. Als de organisatie dat wel doet, moet ze een dwangsom van 100 duizend euro per centrum betalen. Maar is de huidige strategie ook houdbaar als blokkerende boeren nu voor de rechter zouden verschijnen? ‘Het zou kunnen dat die strategie werkt’, zegt Willem Jebbink, als advocaat gespecialiseerd in het demonstratierecht. ‘De organisatoren van een demonstratie moeten bekend zijn om ze aan te spreken in een civiele rechtszaak. Op het moment dat ze vaag blijven, zal de aansprakelijkheid verlegd worden naar de uitvoerders ter plekke. Maar dan moeten die wel opgepakt of geïdentificeerd worden.’ Achteraf bewijzen dat er toch coördinatie van bovenaf was, is ook een optie. Maar, zegt Jebbink, dat is nog niet makkelijk. In een civiele zaak, bijvoorbeeld van de branchevereniging van supermarkten tegen FDF, geldt: wie stelt, bewijst. ‘Er is geen recherche die helpt met het onderzoek. Dus dat zal de eisende partij zelf moeten doen.’ Centraal Bureau Levensmiddelenhandel (CBL), de brancheorganisatie van de supermarkten, beraadt zich momenteel op juridische stappen tegen de boeren. ‘We denken bijvoorbeeld aan het verhalen van de schade, want die loopt nu al in de miljoenen’, zegt een woordvoerder. De boerenacties waren de afgelopen dagen te versplinterd om via een kort geding de blokkades te voorkomen. ‘We hebben te maken met losse boeren’, zegt Martis. ‘Maar dat neemt niet weg dat we nu alsnog stappen kunnen ondernemen.’ Dat protestgroepen zeggen dat ze niet verantwoordelijk zijn voor de acties van demonstranten is een reactie die steeds vaker voorkomt, zegt Jacquelien van Stekelenburg, sociaal wetenschapper die aan de VU demonstraties bestudeert. ‘Het past bij deze tijd. Vroeger waren het de vakbonden die een demonstratie organiseerden, nu zijn het vooral fluïde, digitale netwerken.’ Die nieuwe netwerken hebben hun achterban minder goed in de hand, volgens Van Stekelenburg. ‘Dan krijg je dat een woordvoerder zegt: ik heb dit niet gewild. Kijk naar de groep die ging ‘koffie drinken’ op Museumplein. Iedereen wist: dit is een anticoronademonstrantie. Maar de organisator zegt: nee hoor, we drinken alleen koffie.’ Met deze organisatoren is minder goed afspraken te maken, zegt Van Stekelenburg. ‘Het gevolg is dat de demonstraties vaker uit de hand lopen.’ Ook het samenvoegen van protestgroepen, zoals truckers of vissers die zich bij de boeren aansluiten, hoort bij deze tijd, zegt Van Stekelenburg. ‘Of het nou gaat over de anticoronademonstranten, de gele hesjes, of de toeslagenouders – ze delen een sterk anti-overheidsgevoel. En sluiten zich dus makkelijk aan bij anderen die tegen de overheid vechten.’ Het demonstratierecht is een groot goed, zegt Jebbink. ‘Iemand die een mening heeft en die wil uiten in openbare ruimte moet die mogelijkheid krijgen, ook als dat gaat in de vorm van een blokkade. Maar dat betekent niet dat je dagenlang een distributiecentrum mag blokkeren. De burgemeester zou duidelijk moeten zeggen: tot hier en niet verder.’ Als de boeren daarna alsnog doorgaan, plegen ze een strafbaar feit, zegt Jebbink. ‘Tot dusver lijkt de politiek bang de boeren te criminaliseren. Terwijl voor een protest van klimaatactivisten of anti-coronademonstranten geregeld een noodbevel wordt afgekondigd, zoals op het Museumplein vaak gebeurde. Als je zo’n bevel overtreedt, pleeg je een misdrijf.’ Daarmee komt het gelijkheidsbeginsel in het geding, zegt Jebbink. ‘De overheid heeft wel wat uit te leggen.’ De politie zit in een lastig parket, zei Berend Roorda, universitair hoofddocent, gepromoveerd op een onderzoek naar demonstratierecht, eerder in de Volkskrant. ‘Steviger optreden is lastig als er landbouwvoertuigen bij zijn. Ook wil de politie de-escalerend optreden.’ Als de politie bang voor escalatie is, zegt Jebbink, betekent dat ‘dat een boer met een trekker maar z’n gang kan gaan en dat het geweldsmonopolie van de staat verplaatst naar degene die het grootste materieel heeft. Dat moeten we niet willen.’||https://www.volkskrant.nl/nieuws-achtergrond/boeren-zeggen-de-acties-niet-te-organiseren-wie-kan-er-dan-verantwoordelijk-worden-gehouden~b391156b/
2022-07-06||Een ongekend keerpunt op de arbeidsmarkt: waarom is er opeens geen personeel meer te vinden?||Lees hier verder.||https://www.volkskrant.nl/nieuws-achtergrond/een-ongekend-keerpunt-op-de-arbeidsmarkt-waarom-is-er-opeens-geen-personeel-meer-te-vinden~b33e5a24/
2022-07-06||Net voor de zomervakantie grijpt corona op scholen weer om zich heen||Daar gáán we weer, verzuchten ouders. Mailtje van school: de besmettingen onder leraren lopen op en vanwege het lerarentekort kan er geen vervanging worden geregeld. Kind thuis, werk loopt door, stress alom. Het bekende verhaal, maar dan nu in de zomer – de tijd van het jaar dat niemand aan corona wil denken. Met de zomervakantie in zicht is het schoolrooster gevuld met eindejaarsactiviteiten zoals musicals en afscheidsborrels. Die dreigen nu, net als de afgelopen twee jaar, opnieuw te vervallen. Of kinderen komen besmet terug van schoolkamp, net voor de vakantie naar Frankrijk. Op tal van scholen grijpt het virus om zich heen. ‘Vandaag zeven collega’s met corona!’, schrijft een docent op Twitter. ‘Onze groepen 8-voorstelling voor ouders wordt geschrapt. We hebben weer mondkapjes op en morgen afscheid van twee collega’s online.’ ‘Overal corona’, constateert een moeder, ook op Twitter. ‘Kinderen uit klas oudste in alle staten; kamp (afsluiting basisschool) en eindejaarsmusical en op de valreep Covid in de school en klas.’ Dat het aantal coronabesmettingen in de samenleving toeneemt, is terug te zien op de scholen, bevestigt het ministerie van Onderwijs. Precieze aantallen weet echter niemand. Al sinds het begin van de pandemie registreren scholen besmettingen niet apart. Een groot verschil met eerdere coronaoplevingen in het onderwijs is dat er momenteel geen maatregelen gelden. Bij klachten wordt een zelftest dringend geadviseerd, maar de teststraat van de GGD is alleen geopend voor bepaalde doelgroepen, zoals zorgmedewerkers. Het gevolg is dat scholen hun eigen beleid voeren, blijkt uit een rondgang van de Volkskrant. ‘We hebben nog een voorraad zelftesten liggen, maar het is niet zo dat we nu vanuit de scholen berichten sturen naar leerkrachten en ouders van: doe er alsjeblieft thuis een’, zegt Anko van Hoepen, voorzitter van het College van Bestuur van Stichting Primair Onderwijs Utrecht, waar 38 openbare scholen onder vallen. Onder het personeel en de leerlingen lopen de besmettingen weer licht op, al leidt dit vooralsnog niet tot grote problemen. Paul Jankowski, directeur van het d’Oultremontcollege in Drunen, besloot ouders van leerlingen juist wel een brief te sturen, nadat het ziekteverzuim onder leraren en leerlingen op de middelbare school was opgelopen. ‘Daarin schrijven we dat corona weer terug is en het goed is om ons aan de basisregels te houden: handen wassen, ventileren, zelftesten afnemen. Als een collega positief test, komt die niet naar school.’ De opleving in het onderwijs werpt haar schaduw vooruit naar het najaar, als de besmettingen vermoedelijk opnieuw oplopen. Het kabinet wil de scholen voortaan koste wat kost openhouden, vanwege de impact die een sluiting heeft op kinderen en om de achterstanden die zijn opgelopen tijdens eerdere coronagolven in te halen. Zelfs in het ernstigste geval (fase ‘rood’) mogen leerlingen in het basis- en voortgezet onderwijs daarom naar school blijven komen, alleen niet elke dag en slechts met de helft van de klas. ‘Maar ook dit scenario wordt zo lang mogelijk vermeden’, schreven de ministers van Onderwijs Robbert Dijkgraaf en Dennis Wiersma maandag aan de Tweede Kamer. Nu er amper maatregelen zijn, lijkt ook de wil verdwenen om openlijk over corona-uitbraken op school te praten. Sommige directeuren willen alleen anoniem vertellen over de terugkeer van het virus. ‘Het hoeft niet zo nodig in de openbaarheid’, geeft een adjunct-directeur van een basisschool in het midden van het land als reden. Vorige week zaten twee leerkrachten en zes kleuters thuis met corona, onder wie de leerkracht van groep 8. ‘Zij is deze week gelukkig weer terug, dus de musical kan doorgaan. Inmiddels zijn wel twee andere leerkrachten besmet geraakt.’ De testbereidheid onder leerkrachten is nog altijd groot, merkt de adjunct-directeur op. ‘Die hopen zo ook gewoon op vakantie te kunnen.’ Onder ouders ligt dat soms anders. ‘In de bovenbouw zitten kinderen die zeggen: ik ga niet meer testen, want mijn ouders zeggen dat je toch niets van het virus merkt.’ Bij kinderopvangorganisatie Ska in Amersfoort, die al langere tijd kampt met personeelstekorten, is het ziekteverzuim door corona zo hoog dat contracten met ouders noodgedwongen worden opgezegd. De communicatiemedewerker van Ska wil hier verder niets over kwijt. ‘Op dit moment gaat onze focus uit naar onze ouders, kinderen en medewerkers’, mailt ze. ‘We hebben geen interesse in een verhaal over coronabesmettingen in de Volkskrant.’ Dat scholen minder happig zijn om te communiceren over corona-uitbraken, is ook data-expert Bart Bolkestein opgevallen. Hij houdt sinds het begin van de pandemie op eigen initiatief besmettingen in het onderwijs bij. Dit doet hij aan de hand van openbare bronnen, zoals mediaberichten, of via meldingen van ouders, leerkrachten en directeuren die op zijn site Scholenmeldpunt.nl binnenkomen. Maar sinds enkele weken is het opeens opvallend rustig op zijn site, wat in tegenspraak is met de oplopende cijfers. ‘Er is een geheimzinnige stilte gevallen rondom uitbraken op scholen’, aldus Bolkestein. ‘Het lijkt erop dat mensen niet meer willen horen dat het virus opkomt. Ze zijn er klaar mee, dat gevoel.’ Twee jaar corona heeft er bij directeuren van scholen ingehakt, constateert Van Hoepen van SPO Utrecht. ‘Dus je hoort wel geluiden van: het zal toch niet zo zijn dat het in het najaar weer oploopt? We drukken het een beetje weg. Ons voornaamste doel is nu om de vakantie te halen en tot rust te komen.’||https://www.volkskrant.nl/nieuws-achtergrond/net-voor-de-zomervakantie-grijpt-corona-op-scholen-weer-om-zich-heen~bac30999/
2022-07-06||Drie mannen verdacht van poging tot doodslag worden vrijgelaten • Boeren vertrekken weer bij cellencomplex Leeuwarden||Lees hier het liveblog over de boerenprotesten van dinsdag 5 juli terug.||https://www.volkskrant.nl/nieuws-achtergrond/drie-mannen-verdacht-van-poging-tot-doodslag-worden-vrijgelaten-boeren-vertrekken-weer-bij-cellencomplex-leeuwarden~bfcfd7e5/
2022-07-06||Hoe je een goed verhaal over Jacqueline Kennedy Onassis regelt ||Het augustusnummer is binnen, per FedEx. Het omslagverhaal over Jackie O levert samen met de ondergang van Michael Milken een veel commerciëlere combo op dan het julinummer. Ik had Ed Klein gevraagd het verhaal bij Jackie’s 60ste verjaardag te schrijven. ‘Wat zei ze toen je haar belde?’, vroeg ik. Hij antwoordde: ‘Ze zei: ‘Oh, Ed, give me a break’. Ed heeft zo weinig gevoel voor dit soort signalen, dat hij het opvatte als een aanmoediging. Wat waarschijnlijk ook zijn kwaliteit is. Omdat iedere schrijver bij Jackie verstijft van angst en aanbidding, heb je een Clouseau-achtige journalist als Ed Klein nodig om een omslagverhaal te krijgen dat iedereen op het strand wil lezen. Vlak voor de deadline had ik een blik geworpen op het augustusnummer van Life en tot mijn misnoegen zag ik dat ze bijna hetzelfde omslagbeeld van Jackie hadden als wij. Het was te laat om onze omslagfoto om te gooien, maar de kop konden we wél veranderen. Oorspronkelijk luidde die The Other Jackie O, zo’n luie en voorspelbare vondst dat ik me afvraag hoe die onze weerzin heeft kunnen passeren. In een vlaag van ergernis heb ik het veranderd in Jackie, Yo! You’re rich, you’re gorgeous... and along ­came Maurice (Maurice Tempelsman, haar vriend). Het piepte goedgeluimd uit de FedEx-envelop tevoorschijn.||https://www.volkskrant.nl/cultuur-media/hoe-je-een-goed-verhaal-over-jacqueline-kennedy-onassis-regelt~b1e26342/
2022-07-06||Klap voor Boris Johnson: twee kopstukken uit regering stappen op, ook vicepartijvoorzitter weg||Steeds meer Conservatieve politici beweren dat Johnsons premierschap in wezen ten einde is, maar de premier heeft eerder bewezen dat politieke wetten en regels niet voor hem gelden. Johnson gaat doodgemoedereerd door. Hij benoemde Steve Barclay, een manusje van alles binnen de regering, dinsdagavond tot nieuwe minister van Volksgezondheid. Nadhim Zahawi verhuist van Onderwijs naar Financien. ‘Met tegenzin ben ik tot de conclusie gekomen dat we op deze manier niet kunnen doorgaan,’ schreef minister van Financien Rishi Sunak in zijn ontslagbrief. Zijn collega van Volksgezondheid, Sajid Javid, zag ook geen toekomst meer voor de ooit zo populaire leider. ‘De situatie zal niet veranderen onder jouw leiderschap,’ beet hij zijn baas toe. ‘Om die reden heb je mijn vertrouwen verloren.’ Voor deze twee heeft Johnson een keer te veel gelogen. Dat gebeurde bij het jongste schandaal dat de premier trof. Afgelopen vrijdag moest de plaatsvervangend fractiemanager, Chris Pincher, aftreden wegens ongewenste intimiteiten in een herenclub. Johnson gaf Pincher begin dit jaar promotie, ondanks waarschuwingen over handtastelijkheden waar deze politicus zich eerder al aan had bezondigd. Downing Street ontkende dit aanvankelijk, maar moest daar beetje bij beetje op terugkomen. Eerder vandaag beweerde Johnson dat hij geen herinnering had aan de waarschuwingen over Pincher. Opvallend was dat zijn vrouw Carrie de pers had laten weten dat haar man wel degelijk op de hoogste was gesteld. Een bewindsman die Johnson probeerde te verdedigen, werd in zijn gezicht uitgelachen door leden van het Hogerhuis. Dat was een veeg teken. Voor Sunak en Javid was de affaire-Pincher de druppel. Tussen Sunak en Johnson botert het al een tijdje niet. Terwijl Johnson, in een poging zijn populariteit terug te winnen, enorm veel geld wil uitgeven, probeert de minister van Financiën het huishoudboekje van de staat enigszins op orde te houden. Javid was een van de kandidaten in de strijd om het leider- en premierschap dat Johnson drie jaar geleden overtuigend won. De positie van Johnson is al een ruim een half jaar precair vanwege de borrels die tijdens de lockdowns op 10 Downing Street werden gehouden, in weerwil van de coronamaatregelen. Johnson werd vooral aangewreven dat hij geen openheid van zaken gaf. Begin vorige maand kwam hij zwaar gehavend uit een vertrouwensstemming. Na twee recente stembusnederlagen zochten tegenstanders naar nieuwe manieren om hem weg te krijgen. Dat de premier zijn collega Pincher zo lang verdedigde, is typerend voor zijn leiderschap. Johnson eist loyaliteit van zijn mensen en is op zijn beurt ook loyaal als zij in de problemen komen. Zijn leiderschap is wel vergeleken met dat van een autocratische koning, compleet met een hofhouding. Ook heeft Johnson, een oud-journalist, de neiging om niet toe te geven aan druk vanuit de media. Pas als het echt niet anders kan, bindt hij in. Na het opstappen van de twee bewindslieden neemt de druk op Johnson verder toe. David Frost, de voormalige Brexit-onderhandelaar die tegenwoordig in het Hogerhuis zit, sprak in een verklaring steun uit voor de twee vertrokken ministers. Volgens Frost hebben de gebeurtenissen van de afgelopen dagen aangetoond dat Johnson niet langer geschikt is als premier. ‘Het belang van het land is gediend bij een nieuwe leider,’ verklaarde hij. Later op de avond stapte ook vicepartijvoorzitter Bim Afolami op. Hij deed dat live in een nieuwsuitzending van TalkTV. Na de recente verkiezingsnederlagen vertrok al de voorzitter van de partij, Oliver Dowden. Dowden, voorheen een trouwe volger van Johnson, zei dat iemand zijn verantwoordelijkheid moest nemen. Dat was een duidelijke hint naar zijn baas, die ooit als stemmentrekker te boek stond. Ook het conservatieve Britse parlementslid Alex Chalk treedt met onmiddellijke ingang terug als juridisch toezichthouder van het Britse kabinet. Dat schrijft hij in een op Twitter gepubliceerde brief. ‘De premier heeft een advocaat-generaal nodig die de cultuur en koers kan verdedigen waarop hij toezicht houdt’, schrijft Chalk onder meer. ‘Het spijt me dat ik dat niet langer kan.’ Steun kreeg Johnson wel van minister Dominic Raab, zijn plaatsvervanger, en minister van Binnenlandse Zaken Priti Patel. Andere leden van de regering hielden zich stil. Als mogelijke opvolgers van Johnson worden de gematigde Ben Wallace en de neo-Thatcheriaan Liz Truss genoemd. De meeste kiezers zijn hun vertrouwen in Johnson al kwijt, blijkt uit peilingen. In Oekraïne geniet de Britse premier wel volop steun.||https://www.volkskrant.nl/nieuws-achtergrond/klap-voor-boris-johnson-twee-kopstukken-uit-regering-stappen-op-ook-vicepartijvoorzitter-weg~bb79aaec/
