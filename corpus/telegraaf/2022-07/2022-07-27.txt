2022-07-27||De Volkskeuken: courgettetijdperk||Jarenlang nam de courgette in mijn hoofd zo’n beetje dezelfde plek in als in de supermarkt: aan de uiterste rand van de groente-opstelling. In de periferie van mijn groentebewustzijn lagen ze daar met hun groene schil in een groen krat onzichtbaar te wezen, naast de altijd veel potenter glanzende aubergines. De verrassing was daarom groot toen ik op de kaart van restaurant Gusto, een Rotterdamse Italiaan, pasta met courgettepesto zag staan. Wat kon courgette, de groente waarvan ik altijd had geleerd dat je er vooral smaak aan moest toevoegen, nou bijdragen aan een goede pesto? Ik kan het u eigenlijk niet precies zeggen, maar de pesto krijgt er een fijne, milde bijsmaak van die heerlijk is. Thuis sla ik aan het lezen over de courgette. En wat me vooral opvalt is dat de groente, in lijn met zijn plek in de supermarkt, in Nederland zo lang zo onbekend is gebleven. In 1962 weet mijn culinaire encyclopedie summier te melden dat ‘de kalebas’ een weinig uitgesproken smaak heeft en in Zuid-Europa weliswaar geliefd is, maar hier weinig wordt gegeten. Aubergines daarentegen krijgen twee pagina’s. Culinair allesweter Johannes van Dam vertelt dat de introductie van de courgette in Nederland in de jaren zestig onder de naam ‘kussa’ jammerlijk mislukte. En zelfs in mijn Wannée-kookboek uit 1981 wordt de courgette nog enkel gebruikt als basis voor een gourmetpannetje vol gesmolten kaas. Maar dat is verleden tijd. Met de wind in de zeilen van de pesto begint vandaag mijn courgettetijdperk. 2 courgettes, in halve maantjes van ½ cm dik 100 g ongebrande amandelen, zonder vliesje 50 g pecorino, geraspt 75 ml olijfolie een grote hand basilicum (15 g) 200 g fusilli 100 g ricotta Verwarm de oven (hetelucht) op 200 graden. Hussel de courgetteplakjes door wat olijfolie en rooster ze 25-30 minuten, tot de stukjes bruingebrande randjes hebben. Laat ze afkoelen en doe de helft van de plakjes met de helft van de amandelen, alle pecorino, de olijfolie en de basilicum in een maatbeker en pureer met de staafmixer tot een pasta. Rooster de overgebleven amandelen op middelhoog vuur in een koekenpannetje zonder olie goudgeel. Kook de fusilli al dente, houd wat van het kookwater achter en giet de pasta af. Meng 3 eetlepels kookwater door de pesto. Meng de pesto door de pasta. Schep op borden en garneer met de overgebleven plakjes courgette, de geroosterde amandelen en de ricotta.||https://www.volkskrant.nl/beter-leven/de-volkskeuken-courgettetijdperk~b62ef395/
2022-07-27||Duitse voetbalsters winnen taaie pot tegen Frankrijk en gaan naar Wembley||De Duitse voetbalsters treffen zondag op Wembley Engeland, dat wordt gecoacht door Sarina Wiegman. Als de thuisploeg Europees kampioen wordt zou het de eerste voetbaltitel zijn sinds de mannen in 1966 wereldkampioen werden. Ook dat was in het Londense stadion, waar toen West-Duitsland werd verslagen. Engeland en Duitsland hebben het hele toernooi nog geen punt verloren. Maar waar de Engelsen in de halve finale soepel wonnen van Zweden, hadden de Duitsers veel meer moeite met de Frankrijk, dat zaterdag titelhouder Nederland nog uitschakelde. De twee teams maakten er in Milton Keynes vanaf het begin een stevig potje van en gaven elkaar nauwelijks ruimte, maar de Duitsers kregen in de eerste helft langzaam iets meer grip. Vijf minuten voor rust kreeg Svenja Huth de bal bij haar Wolfsburg-ploeggenoot Alexandra Popp. De Duitse aanvoerder volleyde de bal hard achter de Franse keeper. Frankrijk had nog geen kans gecreëerd, maar kwam vlak voor rust toch nog gelijk. Kadidiatou Diani kreeg de bal iets buiten het strafschopgebied en probeerde het maar gewoon. Via de paal en de rug van Merle Frohms rolde de bal achter de lijn. Het was pas het eerste tegendoelpunt van Duitsland dit toernooi, maar na rust hadden er makkelijk nog een paar bij kunnen komen. De slordigheid aan beide kanten nam toe en dat zorgde vooral voor Franse kansen. Frohms moest eerst op de lijn redden na een kopbal van Wendie Renard en lag ook in de weg toen Diani profiteerde van Duits balverlies. Toch wist Duitsland de winst naar zich toe te trekken. Het was opnieuw Popp die scoorde, nu door een hoge voorzet knap en snoeihard binnen kopte. Het is de zesde treffer van de Duitse, die nu samen met de Engelse Beth Mead de topscorerslijst aanvoert. Engeland plaatste zich dinsdag door in de eerste halve finale Zweden te verslaan. De ploeg van Wiegman had het in het begin moeilijk, maar kwam tien minuten voor rust op voorsprong door Mead. In de tweede helft kwamen er nog drie doelpunten bij.||https://www.volkskrant.nl/sport/duitse-voetbalsters-winnen-taaie-pot-tegen-frankrijk-en-gaan-naar-wembley~ba8fed74/
2022-07-27||Bijna 340 mensen komen om door overstromingen Pakistan||Vooral in het zuidwesten van het land zijn er door moessonregens grote overstromingen ontstaan. In het gebied zijn huizen verwoest en wegen geblokkeerd. In de provincie Baloechistan zouden volgens het nationale bureau voor rampenbestrijding inmiddels zo’n 4.000 huizen zwaar beschadigd zijn door de overstromingen. Woensdag probeerden reddingswerkers met boten en helikopters vele duizenden mensen te evacueren. Er zouden nog zo’n 50 duizend mensen vastzitten door de overstromingen. Zij kunnen niet wegkomen doordat bruggen en wegen zijn weggeslagen. Ook Karachi, met bijna 15 miljoen inwoners de grootste stad van Pakistan, is zwaar getroffen door de overstromingen. Veel infrastructuur is verwoest en huizen zijn ingestort. Op veel plekken in de stad wordt geregeld de stroom uitgezet om elektrocutie te voorkomen. Door de overstromingen neemt ook het risico op cholera toe omdat veel mensen geen toegang hebben tot schoon drinkwater. In de afgelopen maanden zijn er al zeker 28 mensen overleden aan de gevolgen van cholera in de getroffen provincie Baloechistan. Al vele duizenden mensen werden ziek. Om een snelle verspreiding van de ziekte te voorkomen heeft de Wereldgezondheidsorganisatie medische kampen opgezet in het getroffen gebied. Deze week is begonnen met een vaccinatiecampagne. Tijdens het moessonseizoen, van juli tot september, valt er in het gebied altijd veel regen, maar volgens de Pakistaanse hoofdmeteoroloog gaat het dit jaar om ‘de grootste hoeveelheid regen’ die ooit in het gebied is gevallen. De Pakistaanse minister voor klimaatverandering Sherry Rehman koppelde eerder deze maand al de grote hoeveelheid regen aan de klimaatcrisis. Ze noemde de regenval van dit jaar ‘een nationale ramp’. Dit jaar is het regenseizoen zo’n 87 procent zwaarder dan het gemiddelde. Pakistan geldt als een van de landen die volgens de Global Climate Risk Index het meest kwetsbaar zijn voor de gevolgen van klimaatverandering. Minister Sherman verwacht dat de overstromingen in haar land de komende jaren zullen verergeren als klimaatverandering onverminderd doorzet.||https://www.volkskrant.nl/nieuws-achtergrond/bijna-340-mensen-komen-om-door-overstromingen-pakistan~b901e040/
2022-07-27||Opruimwerkzaamheden boerenblokkade A1 gestopt vanwege bedreigingen, snelweg waarschijnlijk ook donderdagochtend dicht||De bedrijven zouden zich hebben teruggetrokken vanwege de bedreigingen. Het is niet duidelijk wie verantwoordelijk is voor de dreigementen aan hun adres. Het is moeilijk om een nieuwe aannemer te vinden die de opruimwerkzaamheden over kan nemen, vooral omdat er materiaal met asbest werd achtergelaten wat alleen kan worden weggehaald door een gespecialiseerd bedrijf. Woensdagavond laat was dat nog niet gelukt waardoor de snelweg in de buurt van de afrit bij het Gelderse Voorst waarschijnlijk ook donderdagochtend nog noodgedwongen dicht blijft. Boeren die protesteren tegen het stikstofbeleid versperden woensdagochtend in alle vroegte wegen met mest, puin, tractorbanden en brandende hooibalen. Ook bij opruimacties op andere plekken zijn er volgens Rijkswaterstaat aannemers lastiggevallen. Op een oprit naar de A32 botste woensdag een auto op een puinblokkade, voor zover bekend zijn er geen gewonden. In een gezamenlijke verklaring hebben onder andere de Politie Oost-Nederland, Rijkswaterstaat en verschillende veiligheidsregio’s de boeren opgeroepen om te stoppen met de ‘onveilige’ acties, die ‘levensgevaarlijke’ verkeersongelukken en brand kunnen veroorzaken. Vooral in het midden en het oosten van het land ontstond grote hinder door de blokkades. Op verschillende plekken zijn nog altijd wegen dicht omdat de opruimacties uren duren. Zo was de A50 bij Apeldoorn tot 16.00 uur in beide richtingen afgesloten vanwege de protestacties. ‘Rijkswaterstaat werkt hard om de wegen weer begaanbaar te maken, maar voorlopig lukt dat nog niet overal', schrijft minister van Infrastructuur Mark Harbers op Twitter. Volgens Harbers zijn er door de blokkades 'gevaarlijke verkeerssituaties ontstaan’ en hebben de demonstranten wegen beschadigd. ‘De brandstichting was door de droogte gevaarlijk voor de gehele omgeving', aldus de minister. Ook het ministerie van Landbouw, Natuur en Voedselkwaliteit heeft de blokkades veroordeeld. ‘Protesteren mag maar binnen de grenzen van de wet. Dat is dit niet.’ Het ministerie hoopt dat boeren de komende dagen om tafel willen gaan met de door het kabinet aangestelde stikstofbemiddelaar Johan Remkes. De politie weet niet wie de blokkades heeft opgeworpen en heeft geen aanhoudingen verricht. Politie Midden-Nederland liet woensdagochtend weten in afstemming met gemeenten alsnog op te zullen treden ‘wanneer het uit de hand loopt’ bij acties. Justitieminister Dilan Yeşilgöz waarschuwde woensdag de boeren die zich schuldig hebben gemaakt aan vernieling, brandstichting en bedreiging. ‘Een strafblad heeft gevolgen. Gebruik je verstand.’ Tot nu toe willen de boerenorganisaties niet in gesprek met Remkes. Zo zegt Land- en Tuinbouworganisatie Nederland (LTO) niet op de uitnodiging van de stikstofbemiddelaar in te gaan zolang er geen onderhandelingen mogelijk zijn over de stikstofdoelen en het tempo waarin die moeten worden gehaald. Agractie Nederland verwacht later deze week, of begin volgende week, te besluiten over deelname aan de gesprekken. Net als Farmers Defence Force is de protestgroep sceptisch over de onafhankelijkheid van Remkes, omdat hij het kabinet in 2020 adviseerde de stikstofuitstoot fors terug te dringen. Aangezien de veehouderij de grootste uitstoter is van ammoniak, een van de stikstofverbindingen die schade aan de natuur berokkenen, zullen de stikstofmaatregelen die het kabinet in juni presenteerde een grote impact hebben op de sector. Uit protest blokkeerden veehouders de afgelopen weken onder meer snelwegen en distributiecentra van supermarkten. Ook zochten ze politici thuis op, onder wie minister Van der Wal (Natuur en Stikstof). Sindsdien is de omgekeerde Nederlandse vlag uitgegroeid tot protestsymbool. De provincie Zuid-Holland kondigde woensdag aan zulke vlaggen en spandoeken te verwijderen die langs wegen en aan viaducten hangen, omdat ze een gevaar kunnen vormen voor de verkeersveiligheid. De gemeente Winterswijk besloot diezelfde dag om omgekeerde vlaggen uit de openbare ruimte weg te halen omdat sommige inwoners ze als ‘kwetsend en onwenselijk’ ervaren. Nederland is verplicht zich te houden aan Europese natuurbeschermingswetten, maar doet dit op het gebied van stikstof al jaren niet. Daarom vernietigen rechters regelmatig vergunningen voor activiteiten die tot meer stikstofuitstoot leiden, zoals woning- en wegenbouw. In een eerdere versie van dit stuk stond dat Voorst in Overijssel ligt. Het ligt in Gelderland.||https://www.volkskrant.nl/nieuws-achtergrond/opruimwerkzaamheden-boerenblokkade-a1-gestopt-vanwege-bedreigingen-snelweg-waarschijnlijk-ook-donderdagochtend-dicht~b216cdb8/
2022-07-27||Fel wetenschappelijk debat: was de T. rex een drie-eenheid van keizer, koning en koningin?||Afgelopen februari ging een schokgolf door de paleontologie: onderzoekers ontwaarden in de fossielen van de T. rex drie verschillende diersoorten in plaats van één. Ze stelden ook meteen nieuwe namen voor. Een oudere soort doopten ze Tyrannosaurus imperator: de keizer. Deze werd opgevolgd door een zwaar gebouwde variant, T. rex (koning), en een slankere, T. regina (koningin). Tijd om wereldwijd de museumbordjes aan te passen? Niet zo snel, reageerden andere paleontologen direct. In Evolutionary Biology, hetzelfde vakblad waarin de oorspronkelijke studie stond, weerlegt een aantal van hen nu uitgebreid de argumenten. Ze maken duidelijk dat zelfs over de beroemdste dinosaurussen nog veel onduidelijk is: dieren van tientallen miljoenen jaren geleden bestuderen op basis van weinig meer dan droge botten is nou eenmaal niet eenvoudig. Dat er drie soorten zouden zijn geweest, is voor een belangrijk deel gebaseerd op verschillen in de dikte van de dijbenen en de verhouding tussen de breedte van de tweede en derde tand. Maar volgens het nieuwe onderzoek zijn deze verschillen niet duidelijk genoeg om van meerdere soorten te spreken. Zo analyseerden ze de botten van meer dan honderd soorten vogels, om te kijken of de variatie in dijbenen van de dino’s echt zo opmerkelijk is. Binnen sommige vogelsoorten bleek deze variatie drie keer groter dan die van T. rex. Ook waren tanden in de dinokaken in meerdere gevallen afgebroken of afwezig, wat de metingen kan verstoren. De onderzoekers wijzen er verder op dat sommige exemplaren niet tot een van de nieuwe voorgestelde soorten kunnen worden gerekend, omdat ze eigenschappen hebben van meerdere tegelijkertijd. Bovendien zijn er fossielen van minder dan veertig individuen geanalyseerd en dat is gezien de subtiele verschillen te weinig om te spreken van meerdere soorten, schrijven ze. Charles Marshall, paleontoloog aan de Universiteit van Californië en niet betrokken bij een van beide studies, vindt dat de bodem onder de these van de drie soorten geheel is weggeslagen. Er moeten eerst maar duidelijkere verschillen tussen de skeletten worden aangetoond, meent hij. Ook Philip Currie, paleontoloog aan de Universiteit van Alberta in Canada, vindt de tegenargumenten overtuigend. Wel blijft het knagen dat de ene T. rex duidelijk anders gebouwd was dan de andere, mailt hij. Alleen zijn hier ook andere verklaringen voor mogelijk, zoals verschillen tussen mannetjes en vrouwtjes, of ondersoorten die op andere plekken leefden. ‘Ik ben er niet zeker van dat we ooit kunnen bewijzen dat er meer dan één soort was.’ Een vondst van meerdere verwante T. rexen bij elkaar, tegelijk begraven door een aardverschuiving bijvoorbeeld, zou uitsluitsel kunnen bieden. ‘Dit is niet onmogelijk, want we hebben al plekken gevonden waar andere tyrannosaurussen (Albertosaurus, Daspletosaurus, Tarbosaurus) massaal zijn gestorven’, volgens Currie. Wat volgens hem hoe dan ook nodig is: meer botten en meer onderzoek. ‘Ik zie dit debat voorlopig niet eindigen.’ En dan te bedenken dat dit verre van de enige discussie is die woedt rond de T. rex. Want waren het wel de vervaarlijke jagers uit de films, of aten ze in werkelijkheid vooral aas? En leefden ze alleen, of trokken ze ook weleens in groepen op? ‘T. rex is niet alleen de bekendste dinosaurus, maar ook een van de meest geavanceerde carnivoren die ooit het land hebben geterroriseerd’, aldus Currie. ‘Daarom blijven we gefascineerd door dit dier en blijven we er onderzoek naar doen.’||https://www.volkskrant.nl/wetenschap/fel-wetenschappelijk-debat-was-de-t-rex-een-drie-eenheid-van-keizer-koning-en-koningin~b820867f/
2022-07-27||Wie verplicht Annefleur om op een podium haar blote bips in het gezicht van Karel-Jurriaan te beuken? ||Op veel zomerse rituelen kun je de klok gelijk zetten. Zoals onvermijdelijk de gierzwaluwen van de ene dag op de andere zijn vertrokken, duikt schrijver Philip Huff op in een tv-studio. ‘Ik word elke zomer gevraagd hierover iets te zeggen’, zei hij dinsdag in Nieuwsuur. Het was weer bal: nieuwe shit bij de kakkers van het corps. Tijdens een gezellig etentje van de Amsterdamse studentenvereniging hadden vier sprekers zondag alle vrouwen ‘hoeren’ en ‘sperma-emmers’ genoemd. Hardop fantaseerden ze dat ze de nekken van vrouwen zullen breken, om hun lul erin te kunnen stoppen. Zijn de studenten in de leer bij de Taliban? Een onnavolgbare beeldspraak over die nekken trouwens, maar misschien moet je een medische studie hebben gedaan om het precies voor je te zien. Mijn oog bleef hangen op een braakbal in deze kwestie: Charles Huijskens. ‘Hier valt niet tegenop te pr’en’, zei hij in de Volkskrant tegen verslaggevers Anneke Stoffelen en Irene de Zwaan. Charles Huijskens. Ooit was hij politiek verslaggever bij De Telegraaf en het NOS-Journaal, inmiddels is hij afgegleden tot de zondagse koffietijd van Harry Mens, waar alle cachet moet komen van zijn corporale vlinderstrikje. Als ‘crisismanager’ verkocht hij zijn ziel aan gladjakkers als crematiekoning Henry Keizer, die – vergeefs – gehoor hadden gegeven aan les één van de spindoctor: huur een spindoctor. Nu ‘ondersteunt hij met zijn communicatiebureau het studentencorps strategisch’, schreef de krant. In mijn boekenkast staat nog een vergeeld exemplaar van Het Media Handboek, dat Huijskens ooit met compaan Dig Istha schreef voor ‘slachtoffers’ van de media. Gratis citaat: ‘Het slechtste advies ten tijde van een crisissituatie is: ‘Wie geschoren wordt, moet stil zitten.’ Doe altijd iets, kom in actie.’ En nu weet Huijskens het niet meer. Er is echt iets mis, als zelfs de spindoctor geen paardenmiddel meer in zijn keukenkastje heeft staan om het met sperma-emmers bevuilde straatje voor de Amsterdamse studentenvereniging schoon te vegen. Wel had hij zijn studenten nog geleerd dat door mobieltjes en sociale media weinig meer binnenskamers blijft. ‘Je kunt er blind van uitgaan dat tijdens zo’n diner iedereen filmpjes maakt’, doceerde Huijskens. Studenten die dat anno 2022 niet begrijpen, zijn sowieso te dom om te poepen. Het zal je chirurg over tien jaar maar wezen. Intussen blijft het mysterie waar de aantrekkingskracht van het corps in schuilt. Dat stokoude machocultuurtje is om te kotsen, vooral de volgende ochtend. Maar wie verplicht Annefleur en Quirine om ontkleed het podium op te klimmen en hun blote bips in de gezichten van Karel-Jurriaan en Bart-Floris te beuken? De geschiedenis van de corpsen is geplaveid met incidenten, van ‘Dachautje spelen’ tot roetkap-incidenten en alcoholvergiftigingen. Verrast kan dus niemand zijn. Er mijlenver vandaan blijven is de beste remedie; ook buiten het corps is leven. Maar ja, thuis in Het Gooi zei paps natuurlijk dat je studententijd ‘de mooiste tijd van je leven is’. In het corps maak je vriendschappen voor eeuwig. Mij lijkt zo’n aanbeveling nieuw bewijs dat paps al snel na zijn studiejaren een oersaaie burgerlul is geworden die in de decennia daarna nooit meer iets van zijn leven wist te maken. Een slimme meid is op zo’n slechte raad voorbereid en gaat haar eigen weg. Een slimme vent trouwens ook. Ook prinses Amalia wil bij het corps, zei ze vorig jaar tegen Claudia de Breij. Driemaal raden wie haar dat moet hebben aangepraat. Beetje dom, weer. In een eerdere versie van deze column werd de naam van Charles Huijskens ten onrechte in verband gebracht met die van oud-bankier Dirk Scheringa. Huijskens heeft niet gewerkt voor Scheringa, maar was ten tijde van het faillissement van de DSB-bank woordvoerder voor de curatoren.||https://www.volkskrant.nl/columns-opinie/wie-verplicht-annefleur-om-op-een-podium-haar-blote-bips-in-het-gezicht-van-karel-jurriaan-te-beuken~b00288ba/
2022-07-27||Duitsland akkoord met megadeal voor wapenlevering aan Oekraïne||Duitse media spreken van een ‘megadeal’, omdat die de waarde van alle tot nu toe door Duitsland aan Oekraïne geleverde wapens, zo’n 600 miljoen euro, bijna verdrievoudigt. De Oekraïners hebben houwitsers besteld van het type Pantzerhaubitze 2000, een van de modernste wapens in zijn soort, dat doelen tot op 40 kilometer afstand kan raken. Al op 13 juli zou de Duitse minister van Economische Zaken Robert Habeck (Groenen) stilletjes zijn fiat hebben gegeven aan wapenfabrikant Krauss-Maffei Wegmann (KMW) om de Oekraïense bestelling te produceren. Dat onthulde Der Spiegel woensdag op gezag van bronnen binnen de regering en KMW. De wapenfabrikant bevestigde het nieuws. Binnen de regering bevestigen alleen anonieme bronnen de berichten aan verschillende Duitse media, waarschijnlijk omdat de kwestie om meerdere redenen gevoelig ligt. Tot nu toe kreeg het Oekraïense leger wapens uit de voorraden van de Bundeswehr, maar daar is de bodem van het arsenaal in zicht. De materiële tekorten bij de Duitse krijgsmacht zijn al jaren een politiek hoofdpijndossier en defensieminister Christine Lambrecht (SPD) waarschuwt sinds het begin van de oorlog dat het leger de eigen landsgrenzen niet meer kan verdedigen als het zijn wapens weggeeft. Daarom zet de regering nu in op directe deals tussen Oekraïne en de industrie. Daarnaast staat bondskanselier Olaf Scholz (SPD) internationaal onder druk om het tempo van de Duitse wapenleveringen op te voeren. Na de Russische inval in Oekraïne kondigde Scholz een historisch keerpunt in het Duitse defensiebeleid aan. Duitsland was door zijn eigen verleden lang terughoudend in het leveren van wapens aan landen in oorlog (al levert de Duitse wapenindustrie direct en minder direct wel aan allerlei ondemocratische regimes.) Maar nu beloofde Scholz ruimhartige militaire steun aan Oekraïne. Die belofte kreeg onder meer gestalte in de zogenaamde Ringtausch, de afspraak tussen Duitsland en Oost-Europese Navo-partners dat landen als Polen, Tsjechië en Roemenië een deel van hun oude Sovjetwapens aan Oekraïne zouden geven. In ruil daarvoor zouden zij modernere wapens krijgen uit de voorraden van de Bundeswehr. Maar volgens met name Polen komt Duitsland met die vervangende wapens maar tergend langzaam over de brug en zijn de aangeboden wapens bovendien veel ouderwetser dan beloofd. Het Oekraïense leger kreeg van de Bundeswehr overigens al wel de tien moderne houwitsers die ze nu zelf hebben besteld. Op sociale media circuleren video’s van soldaten die er laaiend enthousiast over zijn. Houwitsers zijn een soort kanonnen, alleen schieten ze hun kogels niet horizontaal, maar in een kromme baan, waardoor ze over obstakels heen kunnen schieten. Volgens wapenleverancier KMW staat niets het begin van de productie nog in de weg. Maar omdat het om een grote bestelling gaat en grondstoffen niet vanzelfsprekend meer beschikbaar zijn op de wereldmarkt, zal het vermoedelijk jaren duren voordat alle houwitsers worden geleverd. Bovendien moet de Duitse regering voor de uitlevering opnieuw toestemming geven.||https://www.volkskrant.nl/nieuws-achtergrond/duitsland-akkoord-met-megadeal-voor-wapenlevering-aan-oekraine~bf071ac2/
2022-07-27||‘La petite blonde’ Marion Rousse is maar mooi de baas van de Tour voor vrouwen||In het telefoongesprek met Christian Prudhomme begin vorig jaar kwam het pas op het laatst, quasi terloops, ter sprake. De directeur van de Tour de France had voormalig wielrenster Marion Rousse eerst gevraagd zitting te nemen in een jury die aanvragen beoordeelt van de steden die graag start- of finishplaats wilden zijn in het grootste wielercircus ter wereld. Om er aan toe te voegen: maar, eh, nog even tot slot, wij denken eraan om jou te vragen directeur te worden van de Tour de France Femmes. Lijkt je dat wat? Hij was aan het juiste adres. In het peloton (ze was prof van 2011 tot 2015) had Rousse ervaren dat er een wereld te winnen was voor vrouwen die op de racefiets een bestaan wilden opbouwen. Zelf had ze in die tijd nog een bijbaantje op het gemeentehuis van een plaatsje onder de rook van Parijs. Minder dan een handvol van haar ploeggenoten redde het in die periode op een minimumloontje. Nu is 30-jarige Nordiste, geboren in Saint-Saulve, niet ver van de Belgische grens, deze dagen naast de rensters (‘die zijn het allerbelangrijkst’) de ambassadrice van het moderniserende vrouwenwielrennen. Prudhomme had ook zijn redenen. Dat ze uit het peloton kwam, was al een voordeel, Maar ook als commentator en analist voor aanvankelijk Eurosport en later France Télévisions had ze zich onderscheiden. Ze was in 2017 de eerste vrouw die live mannenkoersen duidde – razendsnel identificeert ze renners, naar eigen zeggen niet op basis van hun shirts, maar op hun stijl van fietsen. Prudhomme: ‘Voor ons was er maar één kandidaat. Ze is nieuwsgierig en scherp. We hadden het zeer betreurd als ze nee had gezegd.’ Dat ze vrouw is, heeft hopelijk geen rol gespeeld, zei ze tegen L’Équipe. ‘Omdat het een vrouwenrace is, moet je dan een vrouw aanstellen? Het is geen genderkwestie. Je moet de juiste mensen op de juiste plek zetten.’ Ze voelt grote verantwoordelijkheid. ‘Het is bijna meer een plicht dan een baan.’ Haar opgave: het bewijs leveren dat het vrouwenwielrennen een grote koers met een lange levensduur als de Tour verdient. Daar zullen niet alleen de sportieve prestaties bij gedijen, maar het zal ook een toestroom van sponsoren teweeg brengen, is haar overtuiging. Ze komt uit een familie van fietsers. Haar vader was een fanatieke amateur, drie neven hadden een profcontract. Nog in de kinderwagen ging ze mee naar de koers. Maar haar vader stond niet te juichen toen ze aankondigde te willen racen. Het was te zwaar voor een meisje. Ze schreef zich stiekem in via haar moeder. Uiteindelijk fietste hij in trainingen achter haar aan, met adviezen over hoe te sturen en wanneer te remmen. Haar wielerhelden waren mannen: de Australische sprinter Robbie McEwen en de Belgische klassiekerkoning Tom Boonen. In 2011 was er een eerste profcontract bij Vienne Futuroscope, waarna ze 2013 werd ingelijfd door het Belgische Lotto Belisol. Het grootste succes was al geweest: nationaal kampioen in 2012 bij de elite. De bekendheid kwam vooral toen ze in 2014 voor het oog van de camera’s haar vriend en latere echtgenoot Tony Gallopin om de nek vloog, toen deze in de negende etappe de Tour de France de gele trui had gepakt. Rousse was vanaf dat moment enige tijd ‘het mooie blondje van de kampioen’. Ze zijn gescheiden. Ze heeft nu een relatie met wereldkampioen Julian Alaphilippe. Vorig jaar werd zoon Nino geboren. Toen ze op 25-jarige leeftijd stopte met wielrennen en voluit voor haar werk voor de tv koos, sloot ze niet uit dat ze weer wat barrières moest slechten als vrouw. Tegen de Vlaamse krant De Morgen zei ze vorige week: ‘Ik vreesde het etiket van la petite blonde die er enkel bij is omdat ze een knap gezichtje heeft. Maar ik werd heel snel in de armen gesloten door mijn collega’s en ik was vooral heel trots dat ik het kon waarmaken.’ In een column vorig jaar noemde de pas afgezwaaide Sporza-collega Michel Wuyts haar stijl ‘sober en welluidend’. ‘Niet in de kirrende stijl die de Fransen adoreren. Ze neemt geen bad in oppervlakkigheid.’ Er was ook een kanttekening. In de zes jaar dat ze bij elkaar in de buurt zaten, heeft ‘de speelse verschijning’ hem niet één keer gegroet. De grens wordt soms nog opgezocht, zo niet overschreden. De krant L’Humanité publiceerde in 2020 een cartoon waarop Alaphilippe in bed ligt en zij slechts gestoken in jarretelles vraagt of hij France TV te woord wil staan. Rousse ontstak in woede. Dit was een spotprent die niet eens grappig was, maar alleen wilde kwetsen. Het dagblad haalde de tekening snel van de site en ging door het stof ‘voor dit gebrek aan waakzaamheid’. Dat ze wedstrijden becommentarieert waaraan Alaphilippe deelneemt, geldt niet als bezwaar. Zodra de koptelefoon opgaat is, zegt ze, beoefent ze louter haar vak. ‘Voor de kijker maakt het toch niet uit met wie ik samen ben.’ Maar er is geen ontkomen aan: bij valpartijen van de wereldkampioen, zoals in 2020 in de Ronde van Vlaanderen toen hij op een motor botste, verschijnen er al snel shots van Rousse achter de microfoon - niet zozeer als de blonde van de kampioen maar als diens bezorgde vriendin. Deze week in Frankrijk stellen de camera's vooral scherp op de directeur. Woensdag poseert ze in Troyes, voor de start van de vierde etappe tussen de statige panden in de Rue de la République naast lokale notabelen, voordat ze plaatsneemt op de achterbank van de elektrisch aangedreven rode directieauto. Waar haar mannelijke collega Prudhomme in hemdsmouwen nog wel eens in het open dak gaat staan voor een armzwaai, blijft Rousse gewoon zitten. Ieder zijn eigen stijl. Vier onverharde stroken en een aantal venijnige klimmetjes waren in de vierde etappe van Troyes naar Bar-sur-Aube niet toereikend om het algemeen klassement op te schudden. De Zwitserse Marlen Reusser van SD Worx bekroonde een solo van 23 kilometer met ritwinst. Marianne Vos, op 1.40 vijfde, bleef in de gele leiderstrui. Het grootste slachtoffer in het klassement was de Spaanse Mavi García, die naast pech ook nog eens ondersteboven werd gereden door haar ploegleidersauto. Ze staat nu buiten de top-10. Na Vos is Demi Vollering, ploeggenoot van Reusser, met een achterstand van 57 seconden op plek 6 nu de beste geklasseerde Nederlandse. De Nederlandse gravelkampioen had ‘heel erg genoten’ onderweg. ‘We hadden alles onder controle. Toen Marlen weg was, hoefden we alleen maar te volgen.’ Annemiek van Vleuten, naar eigen zeggen weer opgeknapt na twee dagen ziekte, staat achtste op 1.14 van Vos.||https://www.volkskrant.nl/sport/la-petite-blonde-marion-rousse-is-maar-mooi-de-baas-van-de-tour-voor-vrouwen~bd693134/
2022-07-27||Gemenebestspelen zijn vooral een feest voor kleine sportlanden||Onder aanvoering van het Australische team zullen vijfduizend atleten uit 72 naties donderdagavond het Alexander Stadium binnen paraderen, het 46 jaar oude atletiekstadion van de tweede stad van Engeland, Birmingham. De gastheer is kroonprins Charles, die zijn 96 jaar oude moeder vervangt. Koningin Elizabeth is te slecht ter been om het sportfeest bij te wonen van een postkoloniale confederatie, die dankzij haar nog steeds springlevend is: het Gemenebest der Naties, voorheen het Britse Gemenebest geheten. Anderhalve week lang zullen er 280 wedstrijden plaatsvinden, in twintig sporten. Volkslied van het toernooi is Champion van UB40, de fameuze reggaeband uit Birmingham. Sommige sporten hebben een Brits tintje. Zo staat netbal op het programma, het Britse zusje van korfbal, en lawn bowls, jeu de boules op gras. Ook zullen vrouwen voor het eerste een crickettoernooi spelen. Dat is een goedmaker ten opzichte van de Spelen van 2012 toen er een kans werd gemist om cricket nieuw leven in te blazen als olympische discipline. Opvallend afwezig is voetbal. Bij de intocht zullen naties voorbij komen, eilanden vooral, die voor velen onbekend zullen zijn, zoals Niue, Norfolk (1784 inwoners) en de Turks- en Caicos Eilanden. De kleinste delegatie komt uit Montserrat. Het Caribische eiland stuurt vijf mannelijke atleten. Dankzij de opening van een vliegveld in 2016 maken de deelnemers uit Sint Helena, het Atlantische eiland waar Napoleon naar verbannen werd, een relatief korte reis. Voorheen begon de reis naar de Gemenebestspelen voor deze eilandbewoners met een vijf dagen durende boottocht naar Kaapstad. Opvallend is dat de bekendste deelnemer het Eiland Man vertegenwoordigt. De vaandeldrager van dit belastingparadijs in de Ierse Zee is wielrenner Mark Cavendish. Voor de 37-jarige sprinter kan goud een troostprijs zijn, na de voor hem zo teleurstellend verlopen wegwedstrijd op de Olympische Spelen van 2012. Een andere bekende deelnemer is Adam Peaty, de olympische koning van de schoolslag die net is hersteld van een gebroken voet. Tevens kunnen de Britten Max Whitlock van dichtbij in actie zien, de eerste Brit die in 2016 in Rio op paard olympisch goud won bij het turnen. De meeste internationale aandacht zal uitgaan naar de onderdelen waar onderdanen uit het Gemenebest ook op wereldkampioenschappen of op de Olympische Spelen in domineren. Daarbij gaat het bijvoorbeeld om de 400 meter voor mannen. Van de acht finalisten bij de afgelopen WK in Oregon doen er zes mee, onder wie de Zuidafrikaanse wereldrecordhouder Wayde van Niekerk en regerend olympisch kampioen Steven Gardiner, uit de Bahamas. Bij de 10 kilometer voor de mannen is wereldrecordhouder Joshua Cheptegei de grote favoriet. Bij de strijd op de medaillespiegel zal het vooral gaan tussen de grootmachten Engeland (439 deelnemers) en Australie (427). India komt met 215 sporters naar Birmingham. Bijna had dit Aziatische land de spelen geboycot, uit onvrede met het besluit van de organisatie om de schietsporten van het programma te halen. Uiteindelijk besloot India alsnog te komen. Olympisch kampioen speerwerpen Neeraj Chopra zal wegens een blessure ontbreken, een teleurstelling voor de grote Indiase gemeenschap in Birmingham.||https://www.volkskrant.nl/sport/gemenebestspelen-zijn-vooral-een-feest-voor-kleine-sportlanden~b2bfb005/
2022-07-27||Dictator troef||Van de excentrieke Britse cadeaushop Gift Republic is het kinderspel Dictator Trumps, te vertalen als ‘dictator troef’. Het bestaat uit kaarten van alleenheersers van vroeger en nu. Daarop hun fortuin, kinderschare, dodental en het aantal landen dat ze binnenvielen. Wie wint, hangt af van de categorie. Als het gaat om agressie in andermans gebied, zijn Napoleon en Hitler troef. Als het gaat om doden, heeft Hitler concurrentie van Stalin. Als kinderschare de inzet is, heb je minder aan Stalin en nog minder aan Hitler (0). Sterke kaarten zijn dan Mobutu Sese Seko (21) en Idi Amin (43). Troef is Dzjengis Khan. Bij hem wordt vermeld: 1000+. Ook in de categorie fortuin wint de speler met de Dzjengis Khan-kaart: 500 miljard dollar. Verliezers kunnen aanvoeren dat de dollar in het jaar 1200 nog niet bestond.||https://www.volkskrant.nl/columns-opinie/dictator-troef~bdb99c36/
2022-07-27||Het aanboren van geldstromen is de nieuwe specialiteit van Barcelona ||‘Barcelona is de enige club die zonder geld spelers kan halen.’ Het chagrijn droop er vanaf bij Bayern München-trainer Julian Nagelsmann een paar weken geleden. Met lede ogen had hij Bayern-topschutter Robert Lewandowski naar Barcelona zien vertrekken als sluitstuk van een maandenlange soap. Lewandowski wilde naar Barcelona, maar Bayern dacht sterk te staan, want het contract van de Poolse spits liep nog door en de afkoopsom (45 miljoen) was gepeperd voor een 33-jarige. Barcelona was bovendien verworden tot de armlastigste topclub van Europa. Jarenlang financieel wanbeleid, een indrukwekkende rij miskopen, gevoegd bij teruglopende fan- en sponsorinkomsten (door corona-maatregelen) lieten de schuldenlast oplopen tot anderhalf miljard. De in oktober ontslagen Ronald Koeman verwelkomde een jaar geleden slechts transfervrije spelers of huurlingen en zag met lede ogen clubicoon Lionel Messi en Antoine Griezmann vertrekken. De enige aankoop, Emerson Royal, moest, hoe genant, direct worden doorverkocht aan Leeds United. Zo strak zat het financiële korset, aangetrokken door competitiekoepel La Liga dat toeziet op gezonde bedrijfsvoeringen bij de Spaanse clubs uit de hoogste divisie. Barcelona zakte weg, Koeman werd vervangen door Xavi door de nieuw gekozen voorzitter Joan Laporta. En ineens begon het geld toch weer te stromen. Een halfjaar geleden kwam Ferran Torres voor 55 miljoen. Alsnog eindigde Barcelona met dramatische cijfers: voor het eerst uitgeschakeld in de groepsfase van de Champions League, daarna door Eintracht Frankfurt uit de Europa League gekegeld plus een achterstand van dertien punten op aartsrivaal Real Madrid dat onder impuls van superspits Benzema de Champions League en landstitel won. Dat kon zo niet langer, het merk Barcelona dreigde te verkruimelen. En dus kwamen er toch weer nieuwe spelers deze zomer, de transfervrije verdediger Christensen en middenvelder Kessié. En de dure aanvallers Lewandowski en Raphinha. Voor die laatste werd liefst 58 miljoen werd overgemaakt naar Leeds United. Plots zwemt Barcelona weer in de topaanvallers, ook Aubameyang, Fati, Torres en Depay lopen nog rond in Camp Nou. Tegenwoordig is de officiële benaming van het stadion trouwens Spotify Camp Nou, deze historische naamsverandering is een van de nieuwe geldbronnen. Spotify, een muziekstreamingdienst, prijkt ook op het shirt. Verder sloot Barcelona hallucinante leningen af bij de Amerikaanse bank Goldman Sachs en verkocht het 25 procent van de mediarechten voor de komende 25 jaar aan Sixth Street. Daarmee genereerde het een half miljard, maar ‘verloor’ het ook toekomstig geld tot een bedrag dat het half miljard ruim overstijgt. Verwacht wordt dat mediarechten almaar in waarde zullen toenemen. Er moet naar verluidt nog wel gesneden worden in de salarishuishouding om de goedkeuring van La Liga te krijgen voor de nieuwkomers. In het seizoen 2018-2019 was die post gestegen tot 500 miljoen, een wereldwijd record. Laatstelijk werd het plafond door La Liga vastgesteld op ‘slechts’ 98 miljoen euro. Van spelers wordt min of meer geëist dat ze akkoord gaan met salarishalveringen of uitgestelde betalingen. In dat spel is de Nederlandse middenvelder Frenkie de Jong een belangrijke schakel. Hij moet akkoord gaan met een stevige salarisreductie en anders verkocht worden voor het bedrag dat hij Barcelona kostte, 85 miljoen. Het is een soort trapezewerk, een staaltje blufpoker. Andere clubs zijn op de hoogte van de constructie, nog steeds is er geen deal met het geïnteresseerde Manchester United, hoewel de nieuwe manager Ten Hag, De Jong het liefst zo snel mogelijk verwelkomt. De Jong zelf stelde meermaals gelukkig te zijn in Barcelona waar hij recentelijk een nieuw huis kocht. Voorzitter Laporta roept geregeld dat hij en Xavi, ‘Frenkie’ helemaal niet kwijt willen om diens waarde niet te laten kelderen. Maar de bewierookte middenvelder moet het in de voorbereiding vooralsnog doen met invalbeurten als centrumverdediger, onder meer in de oefenwedstrijd tegen Real Madrid die door een treffer van Raphinha werd gewonnen. Tegelijkertijd werkt Barcelona aan de komst van nog meer spelers, zoals verdediger Koundé voor 50 miljoen, en aan de contractverlenging van megatalent Gavi. Een rentree van Messi, wiens contract bij Paris Saint-Germain over een jaar afloopt, wordt zelfs niet ondenkbaar geacht. ‘Ik ben hem iets verschuldigd’, stelde voorzitter Laporta met gevoel voor pathos. Laporta werd gekozen door de meer dan 100 duizend Barcelona-leden en is er veel aan gelegen populair te blijven onder hen. Nog meer geld is dus gewenst, want helemaal voor niets zal Messi, ondanks de tranen bij zijn afscheid, niet komen voetballen. En dan moet het stadion ook nog worden verbouwd Daarom staan vertakkingen en dochterondernemingen eveneens( gedeeltelijk) in de verkoop zoals de rechten op de shirtverkoop. Barcelona verkoopt zijn toekomst voor het heden, luidt de kritiek. Irritaties over de financiële goochelarij bij internationale concurrenten als Bayern München worden op de koop toegenomen in Catalonië. Juist Bayern zette Barcelona de laatste seizoenen volledig voor schut in Camp Nou, het won met 8-2 en 3-0. Met voetbal waarnaar de socios op de tribune snakken. Met een spits die nu op wonderbaarlijke wijze hun geliefde shirt draagt.||https://www.volkskrant.nl/sport/het-aanboren-van-geldstromen-is-de-nieuwe-specialiteit-van-barcelona~bf26fd3e/
2022-07-27||Sarina Wiegman moet ‘schuilen in een bunker’ om de hoopvolle Engelsen van zich af te houden||Sarina Wiegman heeft al wekenlang een duobaan. Ze is niet alleen coach van de Engelse voetbalsters, ze moet ook de verwachtingen temperen van een steeds hoopvollere natie. Na de 4-0-zege op Zweden en het bereiken van haar derde grote finale in vijf jaar, is dat een kansloze missie geworden. ‘Ik denk dat ik in mijn eigen bunker ga zitten’, reageerde de Haagse coach met een woordgrap na het winnen van de halve finale. De vraag was hoe ze dacht om te gaan met een land dat meer en meer ‘bonkers’, oftewel waanzinnig aan het worden is. De Engelse voetbalsters bereikten hun eerste finale sinds 2009 en kunnen hun land zondag op een uitverkocht Wembley de eerste voetbaltitel sinds 1966 bezorgen. Engeland speelt dan tegen Frankrijk of Duitsland (die halve finale was nog niet afgelopen toen deze krant werd gedrukt) maar welk team het ook wordt, de ploeg van Wiegman heeft zich tijdens het EK opgewerkt tot de grote favoriet. Ook Zweden, verliezend olympisch finalist, werd in Sheffield op een overtuigende manier aan de kant gezet. Engeland kwam in de openingsfase nog in de problemen, maar het team laat zich niet snel van de wijs brengen, kreeg langzaam meer controle en zocht en vond gaatjes in de Zweedse defensie. Door goals van Beth Mead, Lucy Bronze, Alessia Russo en Fran Kirby liep de score zelfs op tot 4-0. Niet alles gaat vlekkeloos, in de kwartfinale tegen Spanje keek Engeland lang tegen een achterstand aan, maar de overtuiging spat wel van de ploeg af. Vastberaden waren ze tegen Zweden om eindelijk weleens de eindstrijd te halen, nadat ze op de laatste twee WK’s en het vorige EK strandden in de halve finale. En dan begint het ook nog mee te zitten. Het hakje van Alessia Russo, waarmee ze de 3-0 scoorde, was geboren uit boosheid. Ze kreeg even daarvoor een kans, die ze had moeten maken, maar ze stuitte op de Zweedse keeper Hedvig Lindahl. In de rebound belandde de bal weer bij Russo, die met haar rug naar het doel stond en een geniale ingeving had. Haar hakbal verraste Lindahl, die de bal door haar benen in het doel zag verdwijnen. De statistieken van Engeland onder Wiegman jagen elke tegenstander angst aan. Door de zege op Zweden is Engeland onder haar al negentien interlands ongeslagen. Slechts twee keer werd er gelijkgespeeld, alle andere wedstrijden werden gewonnen. De ploeg maakte 104 doelpunten, alleen dit toernooi vielen er al twintig. Het gemiddelde aantal treffers in een wedstrijd ligt net onder de 5,5. Geen wonder dat de Nederlandse coach op handen wordt gedragen. Ze wordt bovendien geprezen, omdat ze moeilijke beslissingen durft te nemen. Zo liet ze routinier Steph Houghton thuis, omdat die niet fit genoeg zou zijn voor het EK. In de kwartfinale wisselde ze na een uur toernooitopscorer Beth Mead, Ellen White, de Engelse topscorer aller tijden, en spelmaker Fran Kirby. Hun vervangers brachten Engeland met een goal en een assist langs Spanje. Voor Wiegman betekent het haar derde grote finale in vijf jaar tijd: in 2017 won ze met Nederland de titel, in 2019 verloor ze de WK-finale. Alleen vorig jaar strandde ze op de Olympische Spelen in de kwartfinale. Ze blijft steeds herhalen dat alles anders is dan vijf jaar geleden, maar ondertussen komt ze steeds dichterbij haar tweede opeenvolgende Europese titel. En wat in 2017 in Nederland gebeurde, herhaalt zich nu ook in Engeland: door het succes van het nationale team krijgt het vrouwenvoetbal een enorme stimulans. ‘De Engelse vrouwen hebben zoveel gedaan voor gelijkheid en nationale trots’, schreef The Sun, toch niet de meest progressieve krant, na de overwinning op Zweden. ‘Dit toernooi heeft zoveel meer betekend dan doelpunten maken en wedstrijden winnen.’ En dan moet de finale nog worden gespeeld, de kans voor de Engelse voetbalsters op hun eerste grote titel.||https://www.volkskrant.nl/sport/sarina-wiegman-moet-schuilen-in-een-bunker-om-de-hoopvolle-engelsen-van-zich-af-te-houden~be82f7a7/
2022-07-27||Chemieconcern BASF rekent hoge energiekosten door aan klanten||In China wordt geen last meer verwacht van strenge lockdowns vanwege het coronavirus. Wel is BASF bang voor een lagere economische groei in vooral Europa, waardoor de beschikbaarheid van grondstoffen en betaalbare energie verder zou kunnen verslechteren. Het chemiebedrijf rekent nu op een jaaromzet tussen de 86 miljard en 89 miljard euro, tegen een eerdere verwachting van 74 miljard tot 77 miljard euro. Over het tweede kwartaal werd een winst geboekt van 2,1 miljard euro, ruim een kwart meer dan dezelfde periode vorig jaar. De omzet kwam uit op 23 miljard euro.||https://www.volkskrant.nl/economie/chemieconcern-basf-rekent-hoge-energiekosten-door-aan-klanten~bd27773f/
2022-07-27||De Bijenkorf paar avonden eerder dicht om zomers personeelsgebrek ||Op maandag, dinsdag en woensdag sluit de hoofdvestiging aan de Dam om 19.00 uur in plaats van 21.00 uur. De overige avonden geldt de normale sluitingstijd van 21.00 uur, op zondag 20.00 uur. Vakbond FNV vindt het een goede zaak: ‘De FNV dringt al langer aan op normale winkeltijden, zodat medewerkers meer grip krijgen op hun vrije tijd en ook eens een avondje kunnen doorbrengen met hun gezin. Wat de FNV betreft is deze afbouw van de koopavonden in Amsterdam een keerpunt én het startpunt van een landelijke discussie over de winkeltijden’, aldus de bond. Een woordvoerder van winkelbrancheorganisatie INretail zegt dat de stap van de Bijenkorf niet op zichzelf staat. Winkeliers hebben steeds meer moeite om de winkel open te houden door de aanhoudende personeelstekorten. Het gebrek aan werknemers treft met name kleinere winkels waar doorgaans minder mensen werken. Waar grotere ketens nog wel met personeel kunnen schuiven, kan een zelfstandig ondernemer die alleen de winkel runt dat bijvoorbeeld niet. De situatie leidt er al geruime tijd toe dat winkels soms later opengaan of eerder sluiten of zelfs dagen in de week dicht moeten. Volgens INretail is het belangrijk dat winkels optimaal bezet zijn op de belangrijkste omzetdagen, de tweede helft van de week en de weekenddagen. Bij de brancheorganisatie gaat men er wel van uit dat de ergste roosterproblemen tijdelijk zijn en vooral met de vakantieperiode te maken hebben. In het pleidooi voor ‘normale’ winkeltijden van FNV kan de zegsman van INretail zich niet vinden. Hij heeft de indruk dat de vakbond een probleem creëert dat er helemaal niet is. Daarbij wijst hij erop dat er over de winkeltijden en inzetbaarheid van personeel goede afspraken gemaakt zijn in cao’s.||https://www.volkskrant.nl/economie/de-bijenkorf-paar-avonden-eerder-dicht-om-zomers-personeelsgebrek~b2212707/
2022-07-27||Spotify ziet aantal gebruikers met bijna een vijfde groeien||Het aantal betalende abonnees nam ook verder toe, met 14 procent tot 188 miljoen. Spotify zag het verlies echter ook oplopen, tot 194 miljoen euro. Dat werd voornamelijk veroorzaakt door hogere personeelskosten en hogere advertentiekosten om de groei aan te jagen. De omzet ging met 22 procent omhoog naar 2,5 miljard euro in het afgelopen kwartaal. Dat was boven de verwachtingen van analisten. Spotify verwacht voor het huidige kwartaal een verdere groei van het aantal gebruikers tot 450 miljoen. Naar verwachting groeit het aantal betalende abonnees tot 194 miljoen. De streamingdienst voorspelde vorige maand binnen twee jaar winst te kunnen maken met het aanbieden van podcasts. De afgelopen jaren stak het bedrijf hier meer dan 1 miljard euro in, met als doel om de belangrijkste speler in die markt te worden.||https://www.volkskrant.nl/economie/spotify-ziet-aantal-gebruikers-met-bijna-een-vijfde-groeien~b7197fa1/
2022-07-27||Bedreigde burgemeester: ‘Ik blijf proberen die vlaggen weg te krijgen, maar ik ga niet de veiligheid van mijn mensen in de waagschaal stellen’||‘Bizar gekke tijden’, noemt Tanja Haseloop-Amsing het. Ruim een maand geleden nog organiseerde de burgemeester van het Gelderse Oldebroek een ontbijt voor de boeren in haar gemeente, om hen te steunen bij de protesten tegen het stikstofbeleid. Inmiddels is Haseloop-Amsing (VVD) mikpunt van bedreigingen en intimidaties. Ook haar medewerkers en hun familieleden worden lastiggevallen. Reden: het besluit van de gemeente om de omgekeerde Nederlandse vlaggen die waren opgehangen bij kruispunten, rotondes en verkeerslichten in Oldebroek te laten verwijderen. ‘Ik heb talloze berichten en telefoontjes ontvangen waarin me de vreselijkste dingen naar het hoofd werden gesmeten. Iemand schreef dat ik me maar met een vlag moest opknopen aan een lantaarnpaal. En onlangs stonden er twee mannen in mijn voortuin die een vlag in de grond plantten. Eén van hen had een zak over zijn hoofd waarin twee gaten waren geknipt.’ ‘Ik word er gefrustreerd en verdrietig van. Het zit voortdurend in mijn hoofd. ’s Ochtends ben ik al heel vroeg wakker. Als ik door het dorp loop, ben ik alerter. Ik probeer me zo goed mogelijk voor te bereiden op dat wat er eventueel zou kunnen gebeuren.’ ‘Zij voelen zich erg onprettig. Ze doen gewoon hun werk, zoals ze dat altijd hebben gedaan, en nu staat dat ineens ter discussie. Met dit soort misselijke acties wordt het democratisch proces ondermijnd.’ ‘Ik heb nog steeds goed contact met belangenvertegenwoordigers van boerengroeperingen en zij zeggen: dit komt niet bij onze mensen vandaan. Ik vertrouw ze; als het anders was, zouden ze dat ook eerlijk zeggen. Het lijkt erop dat de boerenprotesten in sommige gevallen misbruikt worden door actiegroepen die andere belangen hebben dan de boer. Ik sluit niet uit dat de mensen die eerder protesteerden tegen het coronabeleid hier een rol in spelen.’ ‘Ja; terwijl deze man aan het werk was, stopte er een vrachtwagenchauffeur langs de kant van de weg en stal de sleutels uit het contactslot van de hoogwerker, om er vervolgens vandoor te gaan. Toen de man zijn sleutels terug probeerde te halen en op de treeplank van de vrachtwagen ging staan, gaf de chauffeur gas en moest hij voor zijn eigen veiligheid wegspringen. Ik heb die meneer aan de telefoon gehad, hij zit er helemaal doorheen. Zijn kind heeft ook nare berichten ontvangen via social media en zijn werkgever is bedreigd. Tegen de vrachtwagenchauffeur is inmiddels aangifte gedaan. En dan te bedenken dat we al bewust voor een hoogwerkersbedrijf van buiten onze gemeente hadden gekozen, omdat onze eigen bedrijven het niet aandurven. De volgende keer zullen we waarschijnlijk het logo van de hoogwerker moeten afplakken.’ ‘Allereerst vanwege de veiligheid. Het zal maar gebeuren dat zo’n vlag eraf waait en er een kind onder een auto komt. Wat bijvoorbeeld ook meespeelt is dat we een aantal militaire kazernes in onze gemeente hebben. Er wonen hier veel veteranen en militairen die straks op uitzending gaan. Voor hen is een omgekeerde vlag een klap in het gezicht. Het laatste wat ik wil is dat groepen in mijn gemeente tegenover elkaar komen te staan om iets wat sowieso al niet mag.’ ‘Ja, de boeren zijn heel belangrijk voor onze gemeente. Ze leveren voedsel, helpen de bakker aan werk en zorgen voor agrarisch natuurbeheer. Ondertussen hebben ze zich de afgelopen decennia voortdurend aan nieuw beleid moeten aanpassen en is er slecht naar hen geluisterd. Bovendien wordt de rekening van het stikstofbeleid veel te veel bij hen gelegd. De provincie Gelderland wil hier dan ook een eigen koers in varen en dat steun ik volledig.’ ‘Nee, de openbare ruimte is van iedereen en daar gelden nu eenmaal regels en richtlijnen. Zodra er sprake is van vernielen, stelen, intimideren en bedreigingen, haak ik af.’ ‘Ja, ik vind dat je als overheid voorspelbaar moet zijn. Als iets niet mag, dan mag het niet. Als je het ene handhaaft en het andere niet, dan voed je het gevoel dat de overheid er een dubbele agenda op na houdt.’ ‘Door de intimidatie en bedreigingen wordt het heel lastig voor ons om te doen wat er van een lokale overheid verwacht mag worden. Hoe moet ik vlaggen uit een lantaarnpaal halen als ik daarvoor het gereedschap niet kan krijgen? Ik ga niet zelf op een ladder staan. Natuurlijk ga ik uitzoeken of het mogelijk is die vlaggen alsnog weg te krijgen. Tegelijkertijd weiger ik de veiligheid van mijn mensen in de waagschaal stellen.’ ‘Ja en dat vind ik een zeer zorgelijke constatering.’||https://www.volkskrant.nl/nieuws-achtergrond/bedreigde-burgemeester-ik-blijf-proberen-die-vlaggen-weg-te-krijgen-maar-ik-ga-niet-de-veiligheid-van-mijn-mensen-in-de-waagschaal-stellen~bb37dbc9/
2022-07-27||Opinie: Geef student in zomervakantie interrailpas||De aarde warmt op. Vliegtuigen zijn niet hèt probleem, maar wel een groot onderdeel daarvan. Er is voor de korte en middellange afstand een logisch alternatief: de trein. Wie studeert, krijgt openbaar vervoer gratis, doordeweeks of in het weekend. Veel studenten gebruiken dit om vanuit hun studentenstad naar hun ouders te reizen, of andersom. Vanwege de vakantie reizen studenten minder met ov in Nederland. Ik pleit ervoor dat het ministerie van OCW vanaf volgend jaar alle studenten de keuze biedt in de zomer gratis ov te krijgen, of een interrailpas. De kosten voor de overheid zijn vrijwel gelijk. Jongeren zullen zo minder vliegen, en ook in de toekomst zullen ze vaker de trein pakken: jong geleerd, is oud gedaan. Een vraag die rijst: hoe moet dat met alle internationale treinen die nu al overvol zitten? Investeer maar in meer en beter vervoer per trein. De trein is het vervoersmiddel van de toekomst en het aantal reizigers zal alleen maar toenemen. Goed voorbeeld doet volgen en de kans is groot dat andere landen dit beleid zullen overnemen, waardoor het vliegverkeer internationaal afneemt en het reizen met treinen sneller en goedkoper wordt voor iedereen. Just Pallandt, Amsterdam||https://www.volkskrant.nl/columns-opinie/opinie-geef-student-in-zomervakantie-interrailpas~bbfc1ff7/
2022-07-27||Federal Reserve bestrijdt inflatiespook met vierde renteverhoging op rij||De Federal Reserve trok woensdag de rente zoals verwacht op met 75 basispunten tot een bandbreedte van 2,25 à 2,5 procent. De gevolgen van dat beleid laten zich steeds meer zien. De economische groei is aan het afnemen, de huizenmarkt koelt af, en de aanvragen voor een werkloosheidsuitkering beginnen op te lopen. Desondanks blijft de arbeidsmarkt het heel goed doen, stelt Amerika-econoom Christian Scherrmann van vermogensbeheerder DWS. ‘Het werkloosheidspercentage van 3,6 procent wordt beschouwd als volledige werkgelegenheid. Vorige maand zei Fed-voorzitter Jerome Powell nog dat de centrale bank ook 4,1 procent nog heel goed vindt.’ Zo bekeken heeft de Fed ampel ruimte voor verdere renteverhogingen, meent Scherrmann, die opmerkt dat de bank ondertussen in ‘neutraal’ gebied is terechtgekomen. Dat betekent dat nu een rentepeil is bereikt waarbij de Fed de economie stimuleert noch afremt. Maar neutraliteit zal volgens de Duitser niet volstaan voor het terugdringen van de hoge inflatie, die in juni 9,1 procent bedroeg. Zo denken ook veel andere economen erover. Deutsche Bank bijvoorbeeld verwacht dat de rente eind dit jaar naar 3,6 procent gaat. Volgens Vincent Reinhart, de invloedrijke hoofdeconoom van Dreyfus and Mellon, zal de rente volgend jaar pieken op 5 procent of meer. Hij verwacht dat de recessie die hierdoor ontstaat de werkloosheid zal doen oplopen naar zo’n 6 procent.||https://www.volkskrant.nl/economie/federal-reserve-bestrijdt-inflatiespook-met-vierde-renteverhoging-op-rij~b2eef632/
2022-07-27||Afghaanse evacué: na de hel van Kabul ‘domweg gelukkig’ in een rijtjeshuis in Eemnes||Javid Mehri (29) serveert een glas Afghaanse groene thee, gekocht bij een Turkse winkelier, in zijn net betrokken huurwoning in het Utrechtse dorp Eemnes. Het is een bescheiden rijtjeshuis in een jarenzeventigwijk, nog spaarzaam ingericht, maar de Afghaanse vluchteling is er superblij mee. ‘Ik had een beter huis en meer spullen in Kabul’, zegt hij, terwijl zijn vrouw Homa (24) en hun zoontje Ali Jafar (3) zich beleefd komen voorstellen. ‘Maar hier heb ik veiligheid. We kunnen vrij rondlopen op straat, dag en nacht. Hier heerst ook respect voor vrouwen. Een veilige omgeving is het belangrijkste in het leven.’ Elf maanden geleden woonde Javid nog met zijn gezin in Kabul. Hij werkte in de keuken van de Nederlandse ambassade, direct onder de Britse chef-kok. Hij was niet alleen verantwoordelijk voor de maaltijden voor het personeel, maar deed ook de catering voor de ambassadeur en haar gasten. Eerder was Javid restaurantmanager in het luxueuze Serena Hotel. Van daaruit verzorgde hij tevens de catering voor andere ambassades, waaronder die van de Verenigde Staten, het Verenigd Koninkrijk en Canada. ‘Ik ben al in 2005 begonnen in het Serena Hotel als hulpober’, vertelt hij in Eemnes aan de eettafel, waarvan het blad nog in plastic is ingepakt. ‘Ik heb altijd voor de buitenlanders gewerkt.’ En toen, medio augustus vorig jaar, viel de Afghaanse hoofdstad in handen van de Taliban. Het zette Javids leven volledig op z’n kop. ‘De Taliban zien mij als een verrader omdat ik voor buitenlandse ambassades heb gewerkt’, zegt hij. ‘De Amerikaanse ambassade heeft zelfs mijn vingerafdrukken afgenomen. Dat systeem hebben de Taliban nu. Met een machine kunnen ze alle vingerafdrukken en ID-kaarten controleren. Het was te gevaarlijk om daar te blijven.’ ‘Dat was dramatisch. Alles ging goed in mijn leven. Ik had een mooie baan, een lieve vrouw en zoon. Toen de Taliban op 15 augustus Kabul innamen, ging ik gewoon naar de ambassade om aan het werk te gaan. Alle andere lokale medewerkers waren er ook. Maar de staf van de ambassade was al vertrokken. Zelfs de veiligheidsmensen waren er niet meer. Toen kwam de financieel manager, ook een Afghaan, die ons in het restaurant de situatie uitlegde. Hij deelde de papieren uit met het stempel van de Nederlandse ambassade. Daarop stond: ik, Javid, ben gerechtigd om met de hele familie geëvacueerd te worden uit Afghanistan en naar Nederland te komen. We moesten thuis wachten op zijn telefoontje en dan naar het vliegveld komen.’ ‘Dat kwam twee dagen later. We gingen naar het vliegveld, waar het een grote chaos was, met 10- tot 20 duizend mensen. Iedereen wilde weg. Voor de Nederlandse ambassade moesten we een oranje shirt of hoofddoek dragen, zodat de Nederlandse militairen ons konden herkennen. Ik ging erheen met mijn gezin. We waren vijf minuten van de ingang toen mijn vrouw en zoon het niet meer aankonden. Ze werden van alle kanten geduwd en vielen op de grond. Ze konden nauwelijks meer ademhalen en dreigden flauw te vallen. Het was zo druk, en zo heet in de felle zon. Er waren ook slechte mensen die alleen maar op de mensenmassa afkwamen om zakken te rollen of vrouwen te betasten. ‘Dus trokken we ons terug om op adem te komen. Ik zag mijn collega’s door de ingang naar binnen gaan. Toen we het een uur later probeerden, was de ingang gesloten. We moesten terug naar huis.’ ‘Ja. Ik had nog steeds contact met de Nederlandse ambassade. Op 22 augustus om 4 uur ’s ochtends gingen we terug naar het vliegveld. Het was nog steeds druk en heet, veel mensen waren zo uitgeput dat ze gewoon omvielen. Er werd ook gevochten. We konden alleen door de zijingang, de hoofdingang was dicht – die werd bewaakt door de Taliban. Het was heel beangstigend. Om het kwartier vuurden militairen in de lucht om de mensen af te schrikken die aan het duwen waren en te dichtbij kwamen. Ook bij de hoofdingang waren de Taliban aan het schieten. Onvoorstelbaar, wat een chaos. Ik kan er eigenlijk niet over praten. ‘Om de zijingang te bereiken, moesten we door een soort open riool. Ik nam mijn vrouw op mijn schouders en aan de andere kant trok een Nederlandse militair ons omhoog. Pas om 7 uur ’s avonds konden we het vliegveld op. Ik had de oranje hoofddoek om, de Nederlandse militairen zagen dat. Ze controleerden mijn papieren en vroegen: hoeveel mensen? Ze waren verbaasd dat mijn ouders er niet bij waren. Ik had ze mogen meenemen, maar dat wist ik niet. Daar heb ik nog steeds veel spijt en verdriet van. Mijn andere collega’s brachten wel hun ouders, broers en zussen mee, iedereen. Ik was in verwarring, maar we moesten vertrekken. Om 9 uur ’s avonds steeg het militaire vliegtuig op en verlieten we Afghanistan.’ ‘Vanaf Schiphol zijn we met een paar grote bussen naar de noodopvang in Zeist vervoerd. In de sportzaal hadden de IND en Vluchtelingenwerk Nederland tafels neergezet om mensen te registreren. Daar probeerde ik ook mijn ouders te registreren. Ik gaf ze alle informatie. Na een maand informeerde ik bij het bureau en kreeg ik te horen: dat is niet mogelijk, je familie kan hier niet komen. Je bent nu op jezelf aangewezen. ‘We kregen twee kamers, ook voor de twee zussen en broer van mijn vrouw. Toen ik thuis wegging, smeekten mijn schoonouders om hun dochters mee te nemen. Want de Taliban kunnen ongetrouwde vrouwen dwingen alsnog te trouwen, bijvoorbeeld met een Talibanstrijder.’ ‘De eerste drie dagen kon ik niet slapen. Ik moest steeds aan die verschrikkelijke dag denken dat we weg moesten uit Afghanistan. Maar toen ik mijn moeder aan de telefoon had, zei ze: je bent nu in een land dat een paradijs is. En ik ben het met haar eens: Nederland is een paradijs. Mijn moeder zegt ook steeds: je hoeft je geen zorgen om ons te maken, we hebben het goed hier. Maar ik denk dat ze ook wel dingen voor me verzwijgt. ‘Eerst mochten we het opvangkamp niet uit vanwege corona. Later mochten we naar buiten en gingen we naar het park en naar de markt. We ontmoetten Nederlandse vrienden, die ons hielpen met kleding, schoenen en fietsen. Ik heb in die tien maanden alleen maar aardige Nederlanders gezien. In het opvangkamp was een kamer waar we kleren en toiletspullen konden uitzoeken. We kregen eten en psychosociale hulp. Na ongeveer zes maanden ontvingen we onze geldkaart: elke week 94 euro voor mijn gezin om eten en andere spullen te kopen. ‘We hebben echt geluk gehad met ons verblijf in Zeist. Ik heb ook van andere Afghanen gehoord die in de noodopvang in Zoutkamp of Harskamp zaten. Die hebben het veel zwaarder gehad. Zij zaten met drie of vier mensen in een kamer, zonder privacy en zonder tv en andere faciliteiten. ‘Mijn vrouw en ik zijn ieder apart ondervraagd door de IND. Zij is zangeres in een muziekgroep en deed workshops voor de Amerikaanse universiteit in Afghanistan. Er staan ook muziekvideo’s van haar op YouTube. Voor haar was het verblijf in Afghanistan eigenlijk nog gevaarlijker dan voor mij. Zij had een schoonheidssalon in Kabul, waar vooral vrouwen werden opgemaakt die gingen trouwen. Ze moest de winkel ontvluchten toen de Taliban kwamen. Want het eerste wat de Taliban deden, was de posters van vrouwen kapotmaken of zwart schilderen.’ ‘De procedure voor een verblijfsvergunning ging best snel (Afghaanse evacués doorliepen een verkorte asielprocedure, red.). Medio juni kreeg ik een bericht van Vluchtelingenwerk: goed nieuws, er is een huis voor jullie gevonden in Eemnes. Op 19 juni kregen we de sleutels van het huis en zijn we onze spullen gaan overbrengen.’ ‘Het gaf ons echt een gevoel van geluk, een eigen huis. In onze cultuur is het de gewoonte om als we voor het eerst een huis betreden, we de Koran en een fles schoon water meenemen. Dat is goed voor ons huis, onze gezondheid, voor alles. We zeiden tegen elkaar: we hebben een nieuw thuis gevonden. ‘In Afghanistan was ik altijd aan het werk. Ik had bijna nooit rust, stond voortdurend onder druk en ontmoette veel mensen. Hier doe ik al elf maanden niets, alleen maar zitten en eten. Ik zeg het vanuit mijn hart: dit vind ik niks, ik moet weer aan het werk. Misschien ga ik binnenkort wel vrijwilligerswerk doen. Als je alleen maar zit, word je steeds luier. ‘Ik heb nu Nederlandse les en ga de inburgeringscursus doen. Ik wil graag in een hotel gaan werken, bij Van der Valk of een andere keten. Misschien kan ik ooit mijn eigen restaurant beginnen. Maar daarvoor moet ik wel Nederlands kunnen spreken. ‘Mijn vrouw kan misschien haar eigen schoonheidssalon openen. We hebben zoveel dromen en ambities. In Afghanistan heb ik veel gecricket met het hotelteam. Dus ik hoop lid te worden van een cricketclub hier. Misschien ook worstelen, zoals mijn vader deed.’ ‘Nee. Dit is de tweede keer dat ik geëvacueerd ben uit mijn land. De eerste keer was in de jaren negentig toen we naar Pakistan gingen, nadat de Taliban ook al aan de macht waren gekomen. We hebben daarna gedurende twintig jaar geprobeerd Afghanistan weer op te bouwen. Maar sinds de Taliban vorig jaar opnieuw de macht grepen, is het land weer veertig jaar teruggeworpen in de geschiedenis. Ik werk al sinds ik weet wat mijn linker- en rechterhand is. En al die tijd heb ik oorlog en strijd gezien. Ik ben nu gelukkig in mijn nieuwe thuisland. ‘Ik mis mijn ouders en de rest van de familie enorm. Dat vertel ik ook als ik mijn moeder en vader aan de telefoon heb. Maar zij negeren gewoon wat ik zeg. Zij zeggen: Afghanistan is niet jouw land meer. Nederland is nu je thuisland. Je moet je aanpassen aan de Nederlandse cultuur en voorgoed daar blijven. ‘Ik besef dat ik ze misschien nooit meer zal zien. Dat ze op een dag zullen sterven zonder dat ik ze nog zal zien. Dat is mentaal best zwaar. Ik kan alleen maar bidden voor ze. En hopelijk, als een wonder geschiedt, kunnen ze ooit hier komen.’||https://www.volkskrant.nl/nieuws-achtergrond/afghaanse-evacue-na-de-hel-van-kabul-domweg-gelukkig-in-een-rijtjeshuis-in-eemnes~be5b9485/
2022-07-27||Turkije rekent op snelle hervatting graantransport via Zwarte Zee, maar aan obstakels geen gebrek||In Istanbul opende woensdag een gezamenlijk coördinatiecentrum, van waaruit twintig functionarissen van de Verenigde Naties, Turkije, Rusland en Oekraïne de export van Oekraïens graan via de Zwarte Zee mogelijk moeten maken. Volgens de Turkse minister van Defensie Hulusi Akar, die bij de opening aanwezig was, zijn de voorbereidingen voor de eerste scheepsladingen in volle gang. Rusland en Oekraïne sloten vorige week onder begeleiding van Turkije en de VN een akkoord over de export van de 25 miljoen ton graan in Oekraïense silo’s. Vanuit de havens van Odesa, Tsjornomorsk en Joezjne mogen vrachtschepen onder begeleiding van een Oekraïense escorte koers zetten richting Istanbul. Daar wordt gecontroleerd of de inkomende en uitgaande schepen niet stiekem wapens vervoeren. Anonieme Turkse functionarissen die betrokken zijn bij het project waren woensdag optimistisch over de vooruitzichten. ‘Het zal niet meer dan een paar dagen kosten’, vertelde een van hen aan persbureau Reuters. ‘Het lijkt erop dat deze week het eerste graan ingeladen zal worden en export vanuit Oekraïne zal plaatsvinden.’ Haast is volgens de Turkse minister Akar geboden, vanwege de snel stijgende voedselprijzen overal ter wereld: ‘De mensen die hier werken, zijn zich ervan bewust dat de ogen van de wereld op hen gericht zijn.’ Toch is nog niet alles en iedereen klaar voor de eerste graantransporten. Zo zou het nog niet duidelijk zijn waar in Istanbul de schepen kunnen aanmeren voor inspectie. Daarnaast is er nog het probleem van de zeemijnen, die Oekraïne aan het begin van de oorlog langs de kust plaatste om een amfibische landing door het Russische leger te voorkomen. Volgens de anonieme Turkse functionaris zijn inmiddels routes uitgestippeld waarlangs de scheepskaravanen kunnen varen om die mijnen te ontwijken. Maar de Oekraïense marine meldde woensdag dat haar specialisten nog druk bezig zijn om de veiligste vaarwegen te vinden. ‘Veilige zeevaart was, is en zal het allerbelangrijkste zijn’, zei de Oekraïense kapitein Roman Hontsjarenko, het hoofd van de marineafdeling die zich met de vaarroutes bezighoudt. Geruststellende woorden, maar de eigenaren van vrachtschepen kopen er weinig voor. ‘We moeten hard aan het werk om in detail te begrijpen hoe dit praktisch gaat werken’, zegt Guy Platten, secretaris-generaal van de International Chamber of Shipping, de belangenorganisatie voor zo’n 80 procent van alle handel die per zee verloopt. ‘Kunnen we de veiligheid van de bemanning garanderen? En wat gaat er gebeuren met de mijnen en mijnenvelden? Er is op dit moment nog een hoop onzeker en onduidelijk’, aldus Platten. Verzekeraars van het internationale scheepsverkeer laten tot nu toe niets los over wat het zal kosten om het transport door oorlogsgebied te verzekeren, en of ze dat überhaupt aandurven. Zonder verzekering is het onwaarschijnlijk dat de eigenaren van vrachtschepen hun schepen en het leven van de bemanning in de waagschaal zullen stellen. Daarnaast is het vertrouwen tussen Rusland enerzijds en Oekraïne en zijn westerse partners anderzijds nog broos. Onderdeel van het akkoord is dat westerse landen de sancties opheffen die de Russische agrarische industrie direct of indirect raken. Met name beperkingen opgelegd aan de Russische scheepvaart, verzekeraars en banken maken de export van landbouwproducten uit Rusland moeilijk. De Russische onderminister van Buitenlandse Zaken Andrej Roedenko waarschuwde woensdag dat de overeenkomst zou kunnen vervallen als het Westen die sancties niet snel opheft. Ook aan Oekraïense zijde is er nog veel argwaan. Enkele uren na het sluiten van het akkoord vrijdag voerde het Russische leger een raketaanval uit op de haven van Odesa, van waaruit een groot deel van het graan verscheept zou moeten worden. De Oekraïense minister van Infrastructuur Oleksandr Koebrakov kondigde woensdag aan dat als die aanvallen doorzetten, Oekraïne zal overstappen op ‘Plan B, wat we voorheen ook al deden. Dan gebruiken we de havens aan de Donau en de spoorwegen om zo veel graan als mogelijk te vervoeren.’ In een eerdere versie van dit artikel stond dat er 25 miljoen kilo graan in Oekraïense silo’s opgeslagen ligt. Dat klopt niet, het is 25 miljoen ton.||https://www.volkskrant.nl/nieuws-achtergrond/turkije-rekent-op-snelle-hervatting-graantransport-via-zwarte-zee-maar-aan-obstakels-geen-gebrek~b01530c0/
2022-07-27||‘Met zijn zogenoemde ‘nazitoespraak’ leidt Orbán doelbewust de aandacht af van problemen in Hongarije’||‘Orbán was dit weekend in de Roemeense regio Transsylvanië, waar ruim een miljoen Hongaren wonen. Die groep is altijd belangrijk geweest voor Orbán. Ieder jaar is er een bijeenkomst, ooit bedoeld om Hongaren in Hongarije en Hongaren in Roemenië dichterbij elkaar te brengen maar tegenwoordig is het vooral een ideologisch evenement van Orbáns partij Fidesz. Hij gebruikt het vaker als podium voor harde uitspraken. ‘De speech was lang, bijna een uur. Het ging over Oekraïne, sancties, het christendom en migratie. En over dat laatste gaat het nu. Orbán zei letterlijk: ‘Wij (de Hongaren red.) zijn bereid om onderling te mengen maar we willen geen volken van gemengde soort worden’. ‘Orbán verwijst in zijn toespraak onomwonden naar de ‘Grote Vervanging’: een van oorsprong Franse extreemrechtse complottheorie, waarbij internationale krachten samenspannen om Europeanen te vervangen door voornamelijk islamitische inwoners. Aan zulke uitspraken zelf valt niks te nuanceren, maar ze zijn allesbehalve nieuw. Orbán heeft het zelfs al sinds 2015 over deze theorie, toen hij felle uitspraken over migratie steeds vaker tot belangrijk onderdeel van zijn toespraken maakte. Het is zeker geen slip of the tongue. Zijn woordkeus is wel extremer dan in het verleden.’ ‘Orbán is meer een cynicus dan een ideoloog, zijn wereldbeeld hangt van allerlei losse theorieën aan elkaar, die hij naar believen inzet. Hij laat gevoelige onderwerpen rusten als het slecht uitkomt, maar hij weet ook heel goed hoe hij commotie kan veroorzaken wanneer hij dat nodig heeft. Hij gebruikt dit als een politiek instrument. ‘Een Hongaarse oppositiepoliticus zei het mooi: deze uitspraak is als een hondenspeeltje dat Orbán gooit en iedereen die het niet met hem eens is rent er achteraan. En daardoor is de aandacht afgeleid van alle grote problemen waar Orbán nu mee kampt. Als het hierover gaat, heeft niemand het over de financiële problemen in Hongarije of de energiecrisis. Dat maakt zijn uitspraken niet minder verwerpelijk. Maar je moet altijd goed opletten wat Orbán nog meer doet. ‘Dat rookgordijn is een beproefde tactiek van Orbán. Vorige zomer was er bijvoorbeeld de anti-lhbti-wet. Die werd tegelijk met twee andere wetten ingevoerd: ook de kieswet werd aangepast en de definitie van publiek geld veranderde waardoor men EU-geld makkelijker kon wegstoppen. Maar die verdwenen grotendeels uit beeld.’ ‘Ze heeft haar eigen ontslagbrief aan Orbán gelekt naar HVG, een groot Hongaars tijdschrift. Ze schrijft dat ze niet meer met een goed geweten zijn adviseur kan blijven. Ze benoemt daarbij ook het leed van haar Joodse familie tijdens de Tweede Wereldoorlog. ‘Maar haar vertrek kan meerdere redenen hebben. Dinsdagavond gaf ze een interview op de Hongaarse televisie. Ze zei daarin nog iets interessants. Volgens haar zit Hongarije nu in een slechte economische positie omdat Orbán overhoop ligt met Brussel. En dit soort uitspraken helpen niet om de geldkraan van de EU weer open te krijgen. ‘Haar morele argumenten gaan er trouwens bij sommige progressieve Hongaren niet in, die zeggen: waar was je toen Orbáns partij achter lhbti’ers aanging? Of toen dakloosheid illegaal werd? Je hebt 20 jaar je mond gehouden.’ ‘Orbán heeft de afgelopen jaren zoveel macht naar zich toegetrokken dat het ondenkbaar is dat hij of een minister opstapt na een verkeerde uitspraak. Zij zijn de macht en ze gaan nergens naartoe. Het enige moment waarop hij die macht kan verliezen is tijdens een verkiezing. En die heeft hij pas nog glansrijk gewonnen. ‘Maar in de peilingen staat Orbáns Fidesz er niet al te best voor. De partij is in twee maanden tijd 12 procentpunt gezakt. Maar met dit soort uitspraken heeft dat dus niet zozeer te maken. Hongaren maken zich druk over inflatie en energieprijzen. En die zorgen zijn juist weer reden voor Orbán zulke uitspraken te doen. Hij hoopt dat hij de aandacht ook in eigen land weer te verleggen.’||https://www.volkskrant.nl/nieuws-achtergrond/met-zijn-zogenoemde-nazitoespraak-leidt-orban-doelbewust-de-aandacht-af-van-problemen-in-hongarije~b6908570/
2022-07-27||Kan de euro zakken naar 80 dollarcent?||Somberaars, zwartkijkers en doemdenkers hebben de wind in de zeilen. Zolang de pandemie en de oorlog in Oekraïne zich voortslepen, verkopen onheilsscenario’s op de financiële markten beter dan ijsco’s op een snikhete stranddag. Het is niet de vraag óf er een recessie komt, maar wanneer. En het is niet de vraag óf de rente omhoog gaat, maar met hoeveel. Het consumentenvertrouwen kachelt omlaag. De beurskoersen schieten alle kanten op. Het is echter gemakkelijker voor analisten om dood en verdoemenis te prediken dan voor beleggers en handelaren om er ook daadwerkelijk iets mee te doen. Maar Edouard de Langlade, de baas van het Britse maar inmiddels naar Zwitserland verkaste hedgefonds EDL, gokt dat de euro binnenkort nog maar 80 dollarcent waard zal zijn. En hij heeft er ook veel geld op gezet. Mogelijk is hij short gegaan in Italiaanse obligaties – gokken op een koersdaling – en die afgedekt met een longpositie op Duitse en Nederlandse obligaties. Hij denkt dat de muntunie op apegapen ligt nu de inflatie uit de hand loopt, prijsstijgingen en gastekorten de publieke onvrede voeden, Duitsland wegzakt in een recessie en Italië in een politiek vacuüm verkeert. De Langlade heeft 750 miljoen euro in kas. En hij speculeert dat er veel geld te verdienen valt bij een ineenstorting van de eurozone. In 2012, toen hij nog een ander hedgefonds had, Moore Capital, lukte het niet door Draghi’s toverformule whatever it takes, maar nu is de muntunie veel kwetsbaarder. De euro is gedoemd weg te glijden in een zogenoemde berenmarkt, waardoor de koers steeds verder wegzakt, zei hij volgens persbureau Bloomberg in een bijeenkomst met zijn belangrijkste cliënten. ‘Europa staat aan de rand van de afgrond en de muntunie kan ieder moment uiteenvallen.’ De renteverhogingen van de Fed leiden ertoe dat heel veel beleggers de euro inruilen voor de dollar. Onlangs was de euro al even minder dan 1 dollar waard. Als de euro zou wegzakken naar 80 eurocent, zou dat een dieptepunt zijn. Als tegenzet scherpt de ECB op dit moment een wapen dat moet voorkomen dat hedgefondsen als EDL hun destructieve werk zullen doen. Het transmissiebeschermingsinstrument geeft de centrale bank in Frankfurt de mogelijkheid obligaties van zwakke eurolanden op te kopen als er wanorde dreigt. In de praktijk is dat het geval als het renteverschil tussen de sterke en de zwakke eurolanden – de spread – oploopt tot 3 of 4 procent. Als de politieke wil of het maatschappelijk draagvlak te klein wordt om de eurozone bijeen te houden, kan dat nog een reddende engel zijn. Edouard de Langlade hoopt dat zijn via Bloomberg gelekte woorden anderen inspireren en een selffulfilling prophecy worden. Als er in de financiële wereld één schaap over de dam is, zal de rest van de kudde volgen en kan de ECB zijn borst natmaken. Gelukkig heeft hij niet altijd gelijk. In februari van dit jaar gokte hij op een totale ineenstorting van de Russische roebel. Dat is hem duur komen te staan, na jaren van zeer winstgevende acties. Somberaars hebben net zo vaak ongelijk als rasoptimisten.||https://www.volkskrant.nl/economie/kan-de-euro-zakken-naar-80-dollarcent~b19cf007/
2022-07-27||Met zijn kanonschoten schopte hij zich vanuit de eerste divisie naar Oranje, maar hij bleef in zijn carrière en leven een pechvogel||Jan Klijnjan had kleine voeten, maar hij kon er geweldig hard mee schieten. Doelman Dick van de Starre schreef na de dood van Klijnjan dat hij spontaan weer zere handen kreeg als hij terugdacht aan de schoten van Het Kanon, zoals de bijnaam van Klijnjan luidde. De aanvaller van DFC was in 1967 de eerste voetballer die vanuit de eerste divisie het Nederlands Elftal haalde. Elf keer heeft hij voor Oranje gespeeld, maar dat hadden volgens zijn toenmalige trainer Piet de Visser veel meer interlands moeten zijn. ‘Na Johan Cruijff en Willy van der Kuylen was Jan Klijnjan de beste aanvallende middenvelder die Nederland heeft gekend’, zegt hij. ‘Geweldige speler, maar ook een pechjongen.’ Klijnjan werd geboren op 26 februari 1945 in Papendrecht. Zijn vader was als scheepsbouwer in Duitsland tewerkgesteld, waardoor hij zijn zoon pas na de oorlog voor het eerst zag. Het gezin verhuisde naar Alblasserdam, waar hun huis bij de Watersnoodramp van 1953 volledig werd weggevaagd. In Dordrecht, hun nieuwe woonplaats, werd Jan in 1955 lid van DFC. Zijn debuut in de hoofdmacht, op 17-jarige leeftijd, werd er een om niet snel te vergeten. Tegen Wilhelmina (0-3 overwinning) scoorde hij een hattrick. Een nieuwe ster was ontdekt, schreef De Dordtenaar. Zijn ster rees echter niet. Het bestuur van Ajax nodigde hem in 1964 uit voor een kennismaking. Maar op weg naar Amsterdam kreeg hij een aanrijding, de hoofdstad werd nooit bereikt. ‘En het was toen niet dat je makkelijk kon bellen. Waarschijnlijk dachten ze bij Ajax: hij heeft kennelijk geen zin, we nemen iemand anders’, zegt DFC-archivaris Arie Heijstek. Klijnjan bleef nog vier jaar bij DFC en ging in 1968 naar Sparta. Een verkeerde keuze, gaf hij later toe. De club speelde nauwelijks mee om de prijzen. Na vijf jaar werd hij door Sparta voor 250 duizend gulden verkocht aan het Franse FC Sochaux. Hoewel ook Sochaux geen hoogvlieger was in het Franse voetbal, werd het de mooiste periode in zijn loopbaan. In de Oost-Franse stad groeide hij uit tot de lokale vedette. Toen zijn zus Tiny op bezoek kwam, wist ze niet wat ze zag. ‘Een enorm landhuis. Er stonden twee Peugeots voor de deur. Een grote voor hemzelf, een kleintje voor zijn vrouw.’ Drie jaar duurde de Franse droom. Daarna liep een terugkeer naar Dordrecht uit op een teleurstelling, omdat de FC kampte met financiële problemen. Ook het opzetten van een sportzaak, na zijn carrière, was geen bijster groot succes. Nadat Klijnjan de deuren van zijn zaak had moeten sluiten, kon hij bij een sporthal in Papendrecht gaan werken. In die periode kreeg hij een herseninfarct. Hij raakte aan één kant verlamd, liep moeilijk. Eigenlijk werd hij daarna nooit meer echt vrolijk, zegt Heijstek, ook omdat hij na zijn scheiding geen contact meer met zijn kinderen had. ‘Hij trok zich terug en leidde een saai, ongezond leven. Veel roken, dat je dacht: gaat dat wel goed?’ Na 2012 kwamen daar complicaties bij na een heupoperatie en belandde Klijnjan in een rolstoel. Zo lang het ging bezocht hij elk jaar nog wel trouw de reünie van FC Sochaux, de club die steevast een hotel voor zijn ster van weleer regelde. Het waren momenten dat hij kortstondig opleefde. Op 15 juni zweeg Het Kanon voorgoed. Het viel Piet de Visser op dat er nauwelijks aandacht was voor zijn dood, ‘en dat is niet terecht’. Al was het maar vanwege zijn sublieme traptechniek met die kleine voeten. ‘Als hij een corner nam, riep ik: mag ook op doel hè, Jan. Zo heeft hij vijf keer gescoord in één seizoen. Dat heb ik daarna nooit meer iemand zien doen.’||https://www.volkskrant.nl/mensen/met-zijn-kanonschoten-schopte-hij-zich-vanuit-de-eerste-divisie-naar-oranje-maar-hij-bleef-in-zijn-carriere-en-leven-een-pechvogel~b06e3bd1/
2022-07-27||De paus heeft heel wat goed te maken bij de Canadese Inuit: ‘Het kolonialisme zit nog in onze botten’||Pond Inlet is het einde van de wereld. Bij slecht weer is het dorp in het Canadese Noordpoolgebied vanuit de lucht onbereikbaar, ’s winters is het ingevroren in het ijs. Wegen zijn er niet, en er komt één vrachtschip per jaar. Alles moet vanuit het zuiden worden aangevoerd, van sneeuwscooters tot trouwjurken, van politieagenten tot leraren. Maar alle troep blijft liggen – afvoeren is te duur en de grond te hard om het te begraven. En dus beroemen de 1.500 inwoners van Pond Inlet zich op de mooist gelegen vuilnisbelt ter wereld. Alleen kunnen ze er hun trauma’s niet kwijt. Voor een van die trauma’s is paus Franciscus deze week in Canada. Hij komt er spijt betuigen voor het katholieke aandeel in de beruchte ‘residential schools’. Tussen 1881 en 1996 werden meer dan 150 duizend inheemse kinderen (First Nations, Métis en Inuit) door de overheid bij hun ouders weggehaald (vaak onder het mom van tbc-bestrijding) om in die koloniale kostscholen ver van huis hun eigen taal en cultuur te vergeten en tot Canadese burgers te worden heropgevoed. Ze stonden er bloot aan mishandeling en misbruik. Velen overleefden het niet. ‘Culturele genocide’, oordeelde een officiële Canadese Waarheids- en Verzoeningscommissie in 2015 na jarenlang onderzoek. De overheid betuigde in 2019 spijt en keerde 20 miljard Canadese dollar aan compensatie uit. De katholieke kerk (de meeste kostscholen waren katholiek) ging na lang aandringen ook om. Dit voorjaar maakte de paus excuses in Vaticaanstad, en deze week dus op Canadese bodem, onder meer in Edmonton en Quebec City. In Iqaluit, hoofdstad van de autonome Inuit-regio Nunavut, zal hij vrijdag ter afsluiting een ontmoeting hebben met een groep Inuit-overlevenden van de kostscholen. Ook honderden kilometers noordelijker in Pond Inlet (Mittimatalik in het Inuktitut) wordt naar de boetedoening uitgekeken. Excuses zijn belangrijk, zegt sociaal werker Alex Anaviapik (34). ‘Als jonge Inuk vind ik het heel belangrijk dat de paus naar Canada is gekomen om namens de kerk excuses aan te bieden. Rekenschap afleggen door een leider die verantwoordelijk is voor een probleem is een eerste stap die slachtoffers ruimte biedt om te helen. En dat voelen wij ook zo.’ Elke familie heeft hier haar eigen verhaal. ‘Wij werden door de Qallunaat (Zuiderlingen, red.) eerst gedwongen om in een nederzetting te wonen, en toen om onze kinderen af te geven’, zegt Elijah Panipakoocho (78), een befaamd jager in Pond Inlet. ‘Mijn moeder heeft vanaf haar 12de op zo’n kostschool gezeten. Ik heb er zelf ook een aantal maanden gezeten, maar kon gelukkig weg toen ik 18 werd. Wij hebben nog geprobeerd om compensatie te krijgen, maar de procedure is veel te ingewikkeld.’ Het trauma van de Inuit betreft niet alleen de kostscholen, maar het hele koloniale systeem. Want de oorspronkelijke bewoners van de arctische gebieden zijn sinds het verschijnen van de eerste Europese walvisvaarders en pelsjagers geen baas meer in eigen land. En dat werd steeds erger. De Canadese overheid wilde greep krijgen op het noorden en de semi-nomadische Inuit die in familieverband in het dunbevolkte gebied rondtrokken concentreren. Ze werden tussen 1964 en 1975 door de bereden politie (RCMP) naar vaste nederzettingen afgevoerd. Om te zorgen dat ze daar bleven, werden hun sledehonden doodgeschoten. Als het zo uitkwam, werden de Inuit trouwens even makkelijk weer verplaatst. Zo werden sommigen vanuit Pond Inlet gedeporteerd naar het hoogste noorden, het eiland Ellesmere, om daar Canadese territoriale aanspraken te legitimeren. ‘Ze kwamen daar met vreemde lotgenoten terecht in een onbekende omgeving waar ze veel moeilijker konden jagen’, vertelt burgemeester Joshua Arreak (66), wiens ouders destijds ook werden gedeporteerd, in zijn kantoor in het Hamlet Office. ‘Zo komt het dat ik ver van huis in Alexandrafjord geboren ben.’ Inuit werden niet als volwaardige mensen gezien, zegt Alex Anaviapik, wier grootmoeder ook werd gekidnapt. Ze laat een koperen plaatje zien. ‘Wij Inuit hebben een complexe manier van namen geven. Zo krijgt elk kind een zielennaam, die kan verwijzen naar een familielid. En we spreken elkaar niet aan bij naam, maar naar verwantschap. Zo kan een kind ‘grootvader’ heten en zo ook door zijn vader worden genoemd. Dat vonden de Zuiderlingen maar lastig. Wij moesten dus christelijke namen en achternamen kiezen. En om ons uit elkaar te houden kregen we vanaf 1942 een Eskimo Identification Tag. Kijk, mijn opa was nummer E4-269. Net een hondenpenning.’ De tijden zijn inmiddels veranderd. De Inuit hebben na jaren strijd hun eigen regering gekregen, hun eigen land en hun eigen vlag, maar de koloniale slagschaduw regeert nog steeds hun leven. Van de 19de-eeuwse Indian Act, die nog steeds bepaalt wie wel of niet inheems is, tot alledaagse ongelijkheid, zegt Jean-Francois Roussel, hoogleraar religieuze studies aan de Universiteit van Montreal en kenner van het verzoeningsproces. ‘Inheemse gemeenschappen zitten ver onder het Canadese gemiddelde als het gaat om gezondheid, levensverwachting, werk en inkomen, onderwijs en voorzieningen, zoals drinkwater.’ Het is in Pond Inlet overal te zien. Het geïsoleerde dorp, een voormalig walvisvaardersstation waar zich begin 20ste eeuw achtereenvolgens de Hudson’s Bay Company, de katholieke en de anglicaanse missies en de RCMP-politie vestigden, is fraai gelegen, maar slecht bedeeld. Het heeft twee supermarkten met gesubsidieerde producten, een middelbare school, een gezondheidspost en een gemeenschapshuis, maar niet veel meer. Trucks brengen drinkwater en brandstof rond en pompen de wc’s leeg. De inwoners rijden rondjes op hun quads. Wie een dokter nodig heeft moet naar Iqaluit, en de tandarts komt eens per kwartaal. Vooral huisvesting is een probleem. De simpele houten huizen zijn overvol. Inuit krijgen al jong kinderen (‘we doen niet aan daten want iedereen kent toch iedereen, je gaat direct samenwonen’) en wonen bij gebrek aan huizen lang bij hun ouders in, met alle spanningen van dien. ‘Mijn man en ik wonen met vier kinderen bij mijn vader en wachten al elf jaar op een woning’, zegt Deanna Panipakoocho (28). ‘Wij slapen met zijn zessen op één kamer, mijn vader in de zijne, en mijn drie broers om beurten in hun kamer, en dan heeft er een ook nog een vriendin.’ Sociaal werker Anaviapik heeft het als single nog moeilijker, met 20 jaar wachttijd. Ze bivakkeert nu tijdelijk in het huis van een afwezige vriendin. ‘Als ik geen huis krijg moet ik hier vertrekken. Ik was altijd bang om weg te gaan, maar kijk er nu naar uit.’ Het Hamlet Office verwijst voor de woningnood naar de trage financiële molens bij de regering in het verre Iqaluit, en zet zijn kaarten nu op het ombouwen van afgedankte zeecontainers, waarmee de omgeving van Pond Inlet bezaaid is, en de bouw van een opvangcentrum voor slachtoffers van huiselijk geweld. Ook onderwijs is een probleem, zeker voor zo’n jonge gemeenschap. De scholen zijn er, maar de resultaten zijn matig. Er is een prijswinnende peuteropvang (gebaseerd op het Inuit-principe ‘pilimmaksarniq’: laat kinderen leren in hun eigen tempo) en de kinderen krijgen op de lagere school les in het Inuktitut, maar op de middelbare school alleen nog in het Engels, door ingevlogen leraren. En de overheid stuurt op aantallen geslaagden, niet op kwaliteit. Gevolg is dat de geletterdheid de laatste decennia afneemt, veel mensen kunnen geen handleiding meer lezen. Het is een erfenis van de residential schools, een intergenerationeel trauma, zegt antropoloog Shelly Elverum, al decennia woonachtig in Pond Inlet. ‘De slachtoffers brengen vanwege hun argwaan hun kinderen het belang van opleiding niet bij. Het gemeenschapsgevoel bij de Inuit is enorm sterk, en de maatstaf voor succes is: goed zorgen voor elkaar. Investeren in school lijkt dan het tegenovergestelde.’ De enige reden om school af te maken is voor velen dat je met een diploma meer geld hebt om te jagen – sneeuwscooters en geweren zijn duur. Niet dat de banen hier dik gezaaid zijn. Werken voor de lokale overheid, ’s zomers af en toe gidsen of keelzingen voor cruiseschip-toeristen, vakkenvullen in de supermarkt, dat is het wel zo’n beetje. De meeste echte banen worden vervuld door gedetacheerde Canadezen uit het zuiden. Niet verwonderlijk dat de meeste gezinnen net als hun voorouders nog afhankelijk zijn van jacht en visserij. Het succes van een huishouden wordt dan ook afgemeten aan de hoeveelheid junk, hout en oude onderdelen in de yard, want een jager kan alles gebruiken. De enige grote werkgever is de Mary River Mine 150 kilometer verderop, een van de rijkste ijzermijnen ter wereld, waar tientallen Inuit uit Pond Inlet werken. De mijn (deels Inuit-eigendom) wil graag uitbreiden, maar dat stelt burgemeester Arreak voor een dilemma. Want dan moeten schepen het erts ook afvoeren naar Europa in de maanden dat de Inuit het zee-ijs nodig hebben om te jagen. Bovendien produceert de mijn veel fijnstof dat het smelten van het ijs door de klimaatverandering versterkt. Het verdeelt de gemeenschap. ‘We willen graag ontwikkeling en werkgelegenheid, maar ook ons kwetsbare milieu beschermen.’ Het meest ongrijpbare probleem blijft de diepe collectieve wond van de residential schools. Die beladen koloniale erfenis is decennia onder het tapijt geveegd, de status van de overheid, de school en de kerk waren te groot. Er werd niet over gepraat. De verdrongen misstanden uiten zich in alcoholisme en drugsmisbruik. Officieel is Pond Inlet drooggelegd. Maar iedereen kan drank laten invliegen, getuige de beschonken mannen die in de midzomernacht boos schreeuwen op straat – en het meest tragisch – het hoge aantal zelfmoorden onder jonge Inuit, nog steeds. Veel mentale problemen onder Inuit zijn absoluut toe te schrijven aan het koloniale verleden, zegt hoogleraar Roussel. ‘Het residential schoolsysteem heeft bij veel slachtoffers en hun verwanten tot trauma, isolement en een laag zelfbeeld geleid, wat zich vaak vertaalt in gevoelens van falen, schaamte en mentale stoornissen. Maar het is ook belangrijk te constateren dat inheemse gemeenschappen desondanks een opmerkelijke veerkracht hebben vertoond. Ze zijn dus zeker niet alleen slachtoffers.’ Vijf uur maar verblijft paus Franciscus vrijdag in Nunavut. En in die vijf uur moet hij heel wat goedmaken. Het is ook de vraag of de heling die hij met zijn bezoek beoogt nog wel mogelijk is. Er is te veel gebeurd. Veel mensen willen naast excuses ook daden. Financiële compensatie, zoals Canada gaf, openstelling van de kostschoolarchieven, teruggave van inheemse artefacten uit Vaticaanse musea, maar ook medewerking aan de vervolging van een Franse priester die Inuit-kinderen misbruikte. Het feit dat de kerk de kwestie zo lang heeft getraineerd heeft bij de oorspronkelijke bewoners veel teleurstelling en woede veroorzaakt, zegt Roussel. ‘De pauselijke excuses moeten dan ook niet als afsluiting worden gezien. Het zal tientallen jaren duren voordat vertrouwen tussen de inheemse volken en de kerk is hersteld, als dit al kan. En de kerk zal moeten accepteren dat veel inheemse kerkverlaters niet meer terugkeren.’ Hoopgevend is intussen dat jonge generaties Inuit zich steeds verder losmaken uit de ketenen van het verleden. Ook in Pond Inlet, het dorp waar de politieagenten en leraren nog uit het zuiden komen. ‘Het kolonialisme zit nog in onze botten. De witte mensen zijn de baas’, zegt sociaal werker Alex Anaviapik. Haar hand strijkt over de traditionele tatoeage op haar arm. ‘Maar mijn generatie is de laatste die dat nog gelooft.’||https://www.volkskrant.nl/nieuws-achtergrond/de-paus-heeft-heel-wat-goed-te-maken-bij-de-canadese-inuit-het-kolonialisme-zit-nog-in-onze-botten~b772bb76/
2022-07-27||Schandalen en miljardenverliezen kosten Credit Suisse-topman de kop||Dit heeft Credit Suisse woensdag bekendgemaakt, nadat de op een na grootste bank van Zwitserland in het tweede kwartaal 1,6 miljard euro verlies bleek te hebben geleden. Het was al het derde kwartaal met zware verliezen op rij. In een jaar tijd verdampte 44 procent van de beurswaarde van Credit Suisse, dat zijn geld vooral verdient met het beheren en beleggen van de fortuinen van steenrijke klanten, en met beursgangen, fusies en andere handel op Wall Street. Qua beursgangen en fusies is het echter schraalhans keukenmeester dit jaar, terwijl veel vermogende cliënten hun geld de laatste tijd liever bij een andere bank parkeren. Een aandeel in de ruim 50 duizend werknemers tellende zakenbank kost mede daardoor omgerekend nog maar zo’n 5 euro, een fractie van de 90 euro die het aandeel op het hoogtepunt noteerde aan de vooravond van de kredietcrisis. De 58-jarige Gottstein was pas sinds februari 2020 bestuursvoorzitter van Credit Suisse, als opvolger van de door een spionageschandaal opgestapte Tidjane Thiam. Onder Thiams bewind bleek de zakenbank in zeven gevallen zijn eigen werknemers te hebben laten schaduwen. Een van de slachtoffers was de naar de Zürichse rivaal UBS vertrokken topbestuurder Iqbal Khan. In opdracht van Credit Suisse achtervolgden privéspeurders hem in september 2019 door de straten van de stad, om te kijken of Khan stiekem Credit Suisse-cliënten afsnoepte voor UBS, de grootste bank van Zwitserland. Een van de privéspeurders pleegde later zelfmoord. Gottsteins missie om schoon schip te maken liep vorig jaar zware averij op door de schandalen rond de Australische schaduwbank Greensill en het Amerikaanse hedgefonds Archegos. Het razendsnel gegroeide fintechbedrijf Greensill kocht de onbetaalde rekeningen van ondernemers op, waardoor hun leveranciers meteen betaald kregen in plaats van 180 dagen op hun geld te moeten wachten. Greensill bekostigde dit door die onbetaalde rekeningen te verpakken als beleggingsproduct en weer door te verkopen. Credit Suisse was een van de grootste afnemers – toen het kaartenhuis van Greensill instortte, moest de bank 10 miljard dollar aan investeringen in Greensill bevriezen. In dezelfde maand ging Credit Suisse voor nog eens ruim 5 miljard dollar het schip in door de ondergang van het agressieve beleggingsfonds Archegos. Het waren lang niet de enige schandalen rond Credit Suisse. In juni legde het Zwitserse federale strafhof Credit Suisse een miljoenenboete op omdat het geen vinger uitstak toen Bulgaarse maffiosi de bank gebruikten om hun met cocaïnesmokkel verdiende geld wit te wassen. Dit ondanks flagrante waarschuwingstekens, zoals twee moorden, of het feit dat een Credit Suisse-medewerker geregeld koffers met tot wel een half miljoen euro aan contant geld kwam storten. In maart veroordeelde een Bermudaanse rechtbank Credit Suisse tot het betalen van meer dan 500 miljoen euro schadevergoeding aan de Georgische miljardair Bidzina Ivanisjvili. De voormalige premier van Georgië bleek net als andere puissant rijke Oost-Europese klanten jarenlang te zijn bestolen door een Credit Suisse-bankier. De dader, Patrice Lescaudron, bekostigde er onder meer een Ferrari, Rolexen, Chanel-juwelen, een litho van Picasso en stulpjes in Zwitserland en de Sardijnse badplaats Porto Cervo mee. Lescaudron werd in 2018 veroordeeld tot vijf jaar cel, maar pleegde twee jaar geleden zelfmoord na vervroegd te zijn vrijgelaten. En dan was Credit Suisse nog betrokken bij een tonijnschandaal in Mozambique, en moest president-commissaris António Horta-Osório begin dit jaar al na negen maanden opstappen na noodlottige bezoekjes aan de finales van Wimbledon en het EK voetbal in Londen in de zomer van 2021. Horta-Osório bleek daarbij de quarantaineregels ter bestrijding van het coronavirus te hebben geschonden. In de herfst van 2021 had Credit Suisse al voor meer dan 400 miljoen euro aan boetes gekregen van Zwitserse, Britse en Amerikaanse toezichthouders voor de rol van de bank in een grote corruptiezaak in Mozambique. Credit Suisse hielp het Oost-Afrikaanse land in 2013 aan meer dan een miljard euro aan leningen om de tonijnvissersvloot en kustwacht te moderniseren. Een groot deel daarvan verdween echter in de zakken van corrupte politici en Credit Suisse-bankiers.||https://www.volkskrant.nl/economie/schandalen-en-miljardenverliezen-kosten-credit-suisse-topman-de-kop~bd8f3bfb/
2022-07-27||In Kidzania proeven Mexicaanse kinderen aan het volwassen bestaan – daar klinkt het brandalarm, snel, blussen||Een kleuter in geelrood DHL-uniform duwt een rammelend karretje met daarin een pakketje over de klinkers van de smalle straat. Rakelings passeert hij een metalen kist op zwenkwieltjes. Een meisje van een jaar of 8 in een zwart vest ontfermt zich over dit Brinks-geldtransport. Even verderop rolt met loeiende sirenes een kleine ambulance van ziekenhuis Ángeles stapvoets naar een noodsituatie, daarachter een moeder met kinderwagen en filmende smartphone. Welkom in speeltuin KidZania, beter gezegd: speelstad. Hier spelen kinderen het volwassen leven. Althans, een variant daarvan die volwassenen voor hen in elkaar hebben gestoken. Op het plafond prijken geschilderde wolken, uit speakers klinkt popmuziek, tussen de nagemaakte winkeltjes, bedrijfjes en fabriekjes hangt een zoete popcorngeur. Kinderen tot 14 jaar ‘werken’, ouders filmen hun kroost of hangen op bankjes. In Santa Fé, het zakendistrict van Mexico-Stad, opende drie decennia geleden de eerste ciudad de los niños, de kinderstad waar het kind mag proeven aan volwassen verantwoordelijkheid en de doorgaans beschermende Mexicaanse ouders slechts mogen toekijken. Inmiddels telt het Mexicaanse concept KidZania vestigingen in meer dan twintig landen, maar de eerste speelstad bevindt zich nog steeds in het glimmende winkelcentrum in een van de rijkste delen van de Mexicaanse hoofdstad. De 5-jarige José Carlos keert enigszins beduusd terug van zijn baantje als ambulancebroeder. Hij moest samen met zus Sofía (9) een gewonde helpen. Waar het de patiënt precies aan mankeerde? ‘Ik weet het niet meer’, zegt hij zachtjes. De missie werd desondanks met succes voltooid en hij ontving 10 KidZo’s op zijn bankpasje. Moeder Dulce Casique (34), in het echte leven kleuterjuf, waardeert het didactische karakter van de kinderstad. Toegegeven, het entreekaartje van 19 euro per kind is fors, ‘maar het is het waard’, zegt ze. Want ook haar kinderen leren spelenderwijs de waarde van geld. Bij aankomst op vliegveld KidZania krijgen ze een pas met 50 KidZo’s, die ze kunnen uitgeven in de snoepfabriek, bij het obstakelparcours of in de Cheetos-tunnel. Of ze kunnen geld bijverdienen als bankbediende bij BBVA, kassamedewerker bij Walmart, hamburgerbakker bij McDonald’s of piloot bij AeroMexico. De speelstad telt zo’n zeventig minivestigingen. Spel en werkelijkheid gaan naadloos in elkaar over: bij elke activiteit steekt het kind zich in het uniform van een echt bedrijf. De kinderen gaan volledig in hun rollen op, getuige de geconcentreerde gezichtjes. De volwassen wereld op kinderschaal benadert een (geprivilegieerd) deel van de Mexicaanse samenleving, waarin zowel hard wordt gewerkt als veel wordt geconsumeerd. De echte en de gespeelde economie lopen dwars door elkaar. Bij McDonald’s pulkt een meisje in haar oor en drukt vervolgens hamburgerbroodjes op elkaar. Een paar zwarte lokken steken onder haar haarnetje uit. Het zelfgemaakte burgertje kost KidZo’s, bij de aangrenzende volwassen McDonald’s-balie betalen de ouders met peso’s. Om de nekken van de fanatiekste bezoekertjes bungelen KidZania-paspoorten (te koop voor 99 peso), het burgerschap biedt extra KidZo’s per activiteit. Ook het arbeidsethos van de kind-volwassenen lijkt op dat van hun ouders: een mollige tiener sprint met een DHL-karretje naar zijn bestemming, de klus moet zo snel mogelijk geklaard. De Mexicaanse arbeidswet kent een werkweek van 48 uur en pas vanaf het tweede dienstjaar krijgt een medewerker zes betaalde vakantiedagen. Het Mexico dat ontbreekt in KidZania is dat van de informele economie, waarin meer dan de helft van de Mexicanen dagelijks hun peso’s bijeenschrapen zonder enig vangnet. In de kleine brandweerkazerne, aangeboden door de verzekeringstak van bank BBVA, zitten acht kinderen in zwarte jassen op houten bankjes. Ze krijgen de laatste instructies voordat straks het echte werk kan beginnen. Giuliana (8) slaat de benen over elkaar en zet een hand aan haar kin. ‘Wat doet de brandweer nog meer behalve branden blussen?’, luidt de vraag. ‘Hulp bij ongelukken!’, roept ze. Daar klinkt het brandalarm al. Kinderen veren op, acht paar beentjes sprinten naar de rode wagen. De speeltuin zou financieel niet overleven zonder de merken van buiten, zegt operationeel directeur Hernán Barbieri. Tegelijkertijd bieden de bedrijven kennis die Kidzania ontbeert. ‘Wij weten niet hoe we een luchtvaartmaatschappij moeten runnen.’ Maar de kinderstad ontwikkelt de inhoud van de activiteiten, benadrukt hij. ‘Wij bewaken de drie pilaren: kennis, vaardigheden en waarden.’ KidZania wil een betere wereld zijn dan de echte, stelt hij. Zo probeert het bedrijf klassieke genderrollen van buiten tegen te gaan. ‘We zagen dat 78 procent van de piloten jongens waren. Door vrouwelijke medewerkers bij het vliegtuig te plaatsen, hebben we nu 48 procent meisjes-piloten.’ Voor kinderen uit arme gezinnen biedt de kinderstad korting en een paar duizend gratis kaartjes per jaar. KidZania, zegt Barbieri, moedigt ze aan om niet alleen kassamedewerker of kapper te spelen, maar ook dronepiloot of computerprogrammeur. De zwaailichten van de bluswagen springen aan, de kinderen klimmen achterin. Er is geen tijd te verliezen, luciferfabriek FlameZ staat in lichterlaaie. Giuliana spuit met haar waterkanon behendig de fabrieksgevel nat. Zusje Alegria (4) trekt het apparaat fanatiek op en neer. De gekleurde lichten doven, de stad is gered. ‘Welk team flikt het weer?’, vraagt een medewerker. ‘Dat is de brandweer, ja meneer!’, roepen de kinderen. Wanneer het salaris is ontvangen, bewaart vader Fernando Almeida de bankpasjes van zijn dochters weer. ‘Voordat ze ze verliezen en ik opnieuw mag betalen.’||https://www.volkskrant.nl/nieuws-achtergrond/in-kidzania-proeven-mexicaanse-kinderen-aan-het-volwassen-bestaan-daar-klinkt-het-brandalarm-snel-blussen~b2f11a93/
2022-07-27||Mensen met een beperking kunnen straks hun vangnet houden als ze van baan veranderen||Minister Carola Schouten voor Armoedebeleid, Participatie en Pensioenen wil dit per 1 juli volgend jaar mogelijk maken. Tot die tijd kunnen burgers en betrokken organisaties inspraak leveren op haar voorstel, waarna het naar de Tweede Kamer gaat. ‘Het doel is ervoor te zorgen dat zoveel mogelijk mensen werken op het niveau van hun eigen kunnen en dat mensen geen belemmeringen ervaren om stappen te zetten in hun ontwikkeling’, aldus Schouten. Wie nu beschut werkt in een sociaal ontwikkelbedrijf of sociale werkplaats en wil overstappen naar zogenoemd begeleid werk bij een bedrijf of overheidsinstelling, moet toestemming krijgen van uitkeringsinstantie UWV. Als die toestemming er komt, vervalt de aanspraak op beschut werk. Terugkeer is pas mogelijk na nieuwe toestemming van het UWV. Dat geldt ook bij een overstap naar een gewone baan zonder begeleiding. Nu durven mensen uit de sociale werkplaatsen of sociale ontwikkelbedrijven de overstap vaak niet aan omdat ze dan hun oude rechten verliezen, zegt Schouten. ‘Zij zijn vaak terughoudend om deze stap daadwerkelijk te zetten omdat ze niet de zekerheid hebben dat ze kunnen terugvallen op hun positieve advies voor beschut werk als blijkt dat het toch niet lukt.’ Het behoud van rechten betekent ook een taakverlichting voor het UWV en de gemeenten. Het UWV hoeft geen toestemming meer te geven voor de overstap of terugkeer, voor de gemeenten vervalt extra administratie en begeleiding naar beschut werk waarvoor zij verantwoordelijk zijn. De maatregel van Schouten heeft betrekking op zo’n 75 duizend mensen, 64 duizend in de sociale werkplaatsen en elfduizend met een indicatie voor beschut werk. Sinds de introductie van de Participatiewet in 2015 is de toegang tot de sociale werkplaatsen gesloten. Het aantal werkers daalt daar dus gestaag. Ruim eenderde werkt als gedetacheerde bij bijvoorbeeld een gewoon bedrijf of instelling. Sinds 2015 zijn bijna 15 duizend aanvragen gedaan voor beschut werk. Dat wordt gedaan bij of via een zogenoemd sociaal ontwikkelbedrijf. Ook deze bedrijven detacheren mensen bij reguliere werkgevers. Van deze aanvragen is driekwart – bijna elfduizend – door het UWV goedgekeurd. Deze mensen met een indicatie voor beschut werk kunnen straks als het aan Schouten ligt makkelijker overstappen naar begeleid werk, zoals dat in 2015 is geregeld, of naar gewoon werk. De banenafspraak uit 2013 stelt dat het bedrijfsleven begin 2026 100 duizend banen extra moet hebben voor gecreëerd voor arbeidsbeperkten en de overheid 25 duizend. Tot 2026 moet het aantal banen jaarlijks groeien. Oorspronkelijk zouden er boetes worden opgelegd als die jaarlijkse toename niet gehaald werd, maar dat gebeurt niet omdat de overheid de doelstelling zelf niet haalt. Voor de jaarlijkse doelstelling worden de extra banen bij overheid en bedrijfsleven nu opgeteld en niet meer apart geturfd voor het quotum en de boete. Nu komen er bijna 250 duizend mensen in aanmerking voor begeleid werk volgens de banenafspraak. In het eerste kwartaal van dit jaar waren er 74 duizend banen van zulke banen bijgekomen, terwijl dat er volgens de afspraken inmiddels 93 duizend hadden moeten zijn om op schema te liggen om de doelstellingen te halen. Het Sociaal en Cultureel Planbureau constateerde eerder deze maand dat de mensen met een arbeidsbeperking moeizaam werk vinden, hoewel werkgevers kampen met een recordaantal vacatures. ‘We zien’, stelt het SCP, ‘dat het aantal werkgevers dat geen (extra) mensen met een arbeidsbeperking wil aannemen afneemt, al nemen werkgevers nog niet vaker mensen uit deze groep aan dan in het verleden. De meest genoemde reden om geen (extra) mensen met een arbeidsbeperking in dienst te nemen, is dat er binnen de organisatie geen geschikte functies voor hen zijn. Tot slot blijken veel subsidieregelingen nog altijd niet bekend te zijn bij werkgevers, met name binnen kleinere organisaties.’||https://www.volkskrant.nl/nieuws-achtergrond/mensen-met-een-beperking-kunnen-straks-hun-vangnet-houden-als-ze-van-baan-veranderen~bf8bb286/
2022-07-27||Hier zien we niet de ‘ontdekking’ van Amerika. We zien de bloeding||Rechts rukt een leger mannen op van de kust naar het binnenland. Ze zijn gewapend met pieken, vuurwapens en twee kanonnen. Er is een eerste confrontatie tussen de indringers en de bewoners van het land dat zij met geweld betreden. Daarbij valt een indringer iemand aan met zijn zwaard. De bewoners verdedigen zich met stenen en pijl en boog. Dit 16de-eeuwse schilderij van Jan Jansz. Mostaert (van wie ook al in de eerste aflevering van deze serie een schilderij werd besproken) droeg lang de titel De ontdekking van Amerika (1523). Maar hoe kan een gebied ‘ontdekt’ worden dat al meer dan vijftienduizend jaar bewoond werd door de oorspronkelijke bevolking, bestaande uit vele culturen en beschavingen? De Maya, Inca, Toltec, de Azteken en vele andere gemeenschappen waren al eeuwen en soms millennia aanwezig op het continent dat na de Europese kolonisatie bekend zou worden onder de naam Amerika. Mostaerts schilderij zou bijna vier eeuwen in een familiecollectie opgeborgen blijven, totdat het in 1909 weer opdook. Sindsdien is het door historici herhaaldelijk geïnterpreteerd als een verbeelding van de Europese bezetting van Amerika. Andere schrijvers probeerden het in relatie te brengen met een historische gebeurtenis, zoals de Spaanse bezetting van de Canarische Eilanden in 1483, de aankomst van Columbus op Goanin in 1492-93, of Cortés’ inname van Mexico in 1521-23. Maar bewijzen daarvoor zijn niet gevonden. Wie meer wil weten over de oorspronkelijke bewoners in de tijd vóór de kolonisatie, moet niet op Mostaert afgaan. Als hij hier al bewoners van Amerika verbeeldt, dan doet hij dat op stereotiepe wijze en vanuit zijn fantasie. Hij had immers nooit voet aan wal gezet op het Amerikaanse continent. Hij beeldt ze naakt uit, wat in de heersende Europese opvatting als onbeschaafd en minderwaardig gold. Zo werd mede door Mostaert in Europa een beeld gecreëerd van de oorspronkelijke bewoners als ‘indianen’, ‘kannibalen’, ‘wilden’ en ‘onintelligente primitievelingen zonder geschiedenis’. Dit plaatste de mensen doelbewust op een lagere trap en vangt ze in een categorie waarmee Europeanen hun kolonisatie verdedigden. Deze beeldvorming vertelt ons dan ook niets over de perspectieven en tradities van de oorspronkelijke bevolking van Amerika, maar vooral iets over hoe Europeanen zichzelf superieur beschouwden. De woorden ‘ontdekking’ en ‘verovering’ maken deel uit van deze koloniale beeldvorming, en dominantie werd als een natuurlijk gevolg ervan beschouwd. Tot op de dag van vandaag worden de Europese historische figuren in deze eurocentrische verhalen geloofd, geroemd en soms verheerlijkt als helden. Mostaerts schilderij, de titel en de informatie erbij in het Rijksmuseum in Amsterdam – die begint met een verhaal over keizer Karel V en zijn rijk – tonen hoe een koloniaal perspectief nog steeds centraal staat in het collectieve geheugen. De oorspronkelijke bewoners van Amerika keken, en kijken nog steeds, heel anders naar de kolonisatie van hun grondgebied. De huidige gemeenschappen in Mexico noemen het niet ‘een ontdekking’ of ‘verovering’, maar ‘de bloeding van Amerika’. Van dit perspectief bestaan óók vroege beschrijvingen. Voor de Spaanse bezetting en in de eerste decennia daarna had Meso-Amerika namelijk een rijke traditie van schrijvers, tlacuilos, die hun religie, rituelen en geschiedenis beschreven en uitbeeldden in teksten, die we nu kennen als codices. De Codex Tepetlaóztoc, gemaakt omstreeks 1555 in Tepetlaóztoc (Centraal-Mexico) dat in 1523 met geweld werd ingenomen door Hernán Cortés, was een aanklacht van de Tepetlaóztoc-gemeenschap tegen de gewelddadige onderdrukking. De gemeenschap moest land afstaan en hoge belastingen betalen in de vorm van goudstaven, juwelen en kunstvoorwerpen. Hun natuurlijke bronnen werden uitgeput. Ze werden onderdrukt en mishandeld door de encomenderos, de autoriteiten namens de Spaanse koning. De codex opent met een kaart van Tepetlaóztoc en zijn geschiedenis in de prekoloniale tijd, met de namen van de verschillende staatshoofden, onder wie een vrouwelijk staatshoofd met de naam Azcaxochitl, die stierf rond 1498. Op rijk geïllustreerde pagina’s zien we hoe de plaatselijke bevolking wordt mishandeld en vermoord – op bovenstaande afbeelding is te zien hoe encomendero Gonzalo de Salazar twee mensen vermoordt. Toen de koloniale autoriteiten en katholieke missionarissen begonnen te beseffen dat de codices krachtige religieuze voorwerpen waren, werden ze veroordeeld als ‘inferieure heidense objecten’ en ‘afgoderij’ en verbrand. De codices die van die vernietiging gespaard bleven, omdat ze als curiositeit naar Europa werden gestuurd, laten iets van de werkelijkheid zien achter het fictieve beeld dat de Europeanen propageerden. Ze geven inzicht in de kennissystemen, de cultuur en spiritualiteit van de oorspronkelijke bewoners van Amerika, en in hoe zij de Europese bezetting zelf ervoeren. Dat maakt duidelijk dat deze geschiedenis geen natuurlijke situatie was, maar hand in hand ging met geweld, dwang, diefstal van land en eigendommen, ontmenselijking, uitwissing van cultuur en identiteit, en hevig verzet.||https://www.volkskrant.nl/cultuur-media/hier-zien-we-niet-de-ontdekking-van-amerika-we-zien-de-bloeding~b22d8933/
2022-07-27||Chinese huiseigenaren dreigen hun hypotheek niet langer te betalen wegens de vastgoedcrisis in het land||Eigenlijk had Li, een dertiger uit de Chinese stad Zhengzhou, eind volgend jaar in zijn nieuwe woning willen trekken, maar dat lijkt nu een verre droom. Li heeft een nieuwbouwappartement gekocht in een prestigieus vastgoedproject, maar de bouwpromotor zit in financiële problemen en het werk ligt al meer dan een jaar stil. Zijn torenflat – die dertig woonlagen moet tellen – is op de twintigste etage blijven steken. Li vreest dat het gebouw nooit zal worden afgebouwd. Li en zijn mede-eigenaren hebben zich verenigd en bestoken de projectontwikkelaar, banken en lokale autoriteiten met aanmaningen. Sinds begin deze maand zijn ze overgegaan tot een in China ongebruikelijk stevige actie: ze hebben een hypotheekstaking aangekondigd. Als hun torenflat tegen 1 november geen dertig etages telt, met een dak erop, dan stoppen ze met betalen. ‘We zien geen andere opties meer’, zegt Li, die niet met zijn volledige naam in de krant wil, maar wel graag de naam van het nieuwbouwproject vermeld ziet: Kangqiao Jiuxi Garden in Zhengzhou. ‘De banken, de projectontwikkelaar, het stadsbestuur: ze schuiven allemaal de verantwoordelijkheid door. Maar de eigenaren kunnen niet voor de schade opdraaien.’ Sinds begin deze maand kondigen steeds meer kopers van nieuwbouwprojecten in China hypotheekstakingen aan. Volgens een lijst op GitHub ging het op 21 juli om 319 bouwprojecten in bijna honderd steden. Het is een ontwikkeling die de Chinese overheid grote zorgen baart. Als alle eigenaren van stilgevallen bouwprojecten in China hun hypotheekbetaling stopzetten, kan de vastgoedcrisis overslaan naar de financiële sector. De Chinese vastgoedsector kampt al meer dan een jaar met grote problemen, sinds aangescherpte kredietregels de met schulden overladen bouwgigant Evergrande aan het wankelen brachten. Een domino-effect van dalende huizenverkoop en projectontwikkelaars in geldnood volgde, en steeds meer bouwprojecten kwamen stil te liggen. Ondanks maatregelen om de Chinese vastgoedmarkt te stutten, voorspelt S&P Global Ratings dat de huizenverkoop in 2022 met een derde zal afnemen. De Chinese overheid probeert de grootste probleembedrijven gecontroleerd te herstructureren en houdt vol dat de rest van de markt zich zal herstellen. Maar steeds meer eigenaren lijken daar niet meer op te vertrouwen. Het probleem is dat nieuwbouwkopers in China de volledige koopsom op tafel moeten leggen, nog voor hun woning is gebouwd. Als de barst in de Chinese vastgoedbubbel niet gelijmd wordt, dreigen zij zonder woning en geld achter te blijven. ‘Een half jaar uitstel van de oplevering, dat zou een klein probleem zijn’, zegt Li. ‘Maar het punt is dat de projectontwikkelaar in tal van rechtszaken over achterstallige betalingen is verwikkeld. Het is heel onwaarschijnlijk dat onze appartementen worden afgebouwd.’ Li kocht zijn appartement in oktober 2020, in wat toen het meest gewilde nieuwbouwproject van Zhengzhou was. Hij betaalde omgerekend 2.466 euro per vierkante meter voor een appartement van 129 vierkante meter, met een hoge afwerkingsgraad. Na een eigen inleg van 130.000 euro betaalt hij nu iedere maand 1.160 euro voor zijn hypotheek. Het appartement zou in oktober 2023 worden opgeleverd. Maar in juli 2021 stokte de bouw, eerst wegens hevige regenval, daarna zonder reden. Alleen als Li en zijn mede-eigenaren bij de autoriteiten gingen klagen, werd de bouw even hervat. ‘Maar dat is vooral een schijnvertoning’, zegt Li. ‘Ze doen alsof ze aan het werk zijn, zodat wij niet klagen. In een ander bouwproject van Kangqiao speelden ze zelfs een opname van bouwgeluiden af.’ Het is typerend voor de Chinese vastgoedsector, die berucht is om zijn louche praktijken. Zo moeten de vooraf betaalde koopsommen officieel op een borgrekening onder toezicht van de lokale overheid blijven staan en tijdens het bouwproces gefaseerd worden vrijgegeven. Veel overheden lieten ontwikkelaars vrij bij het geld, om mee te surfen op stijgende vastgoedprijzen. Maar nu de bubbel leegloopt, ontbreekt het geld voor reeds betaalde woningen. De aangekondigde hypotheekstakingen maken de Chinese autoriteiten zenuwachtig. Meer dan tien banken verklaarden afgelopen week dat het probleem ‘controleerbaar’ is, maar volgens analisten van Citigroup kan het aantal oninbare leningen door de hypotheekstaking oplopen tot zo’n 82 miljard euro: zo’n 1,4 procent van alle uitstaande hypotheken in China. De CSI 300 Banks Index verloor in twee weken 7 procent van zijn waarde. Een bankencrisis wordt niet meteen verwacht: banken zijn in China in handen van de overheid, en die kan altijd ingrijpen. Maar als het aantal betaalstakingen oploopt, kan dat tot een negatieve spiraal leiden, in een tijd dat de Chinese economie al sputtert. In het tweede kwartaal tekende China amper 0,4 procent groei op, meer problemen in de vastgoedsector – goed voor ongeveer eenderde van het Chinese BNP – kunnen een herstel belemmeren. Banktoezichthouder CBIRC hield de afgelopen week spoedvergaderingen met tal van banken, gaf drie verklaringen uit en zei lokale overheden te zullen bijstaan om ‘de oplevering van woningen te garanderen’. Volgens persbureau Bloomberg wordt een voorstel overwogen om eigenaren van stilgevallen bouwprojecten tijdelijk uitstel van hypotheekbetaling toe te staan. Voor Li zou het een schrale troost zijn. ‘Als je je hypotheek niet betaalt, kan dat gevolgen hebben voor je kredietscore’, zegt hij. ‘Je persoonlijke eigendom kan aangeslagen worden en je mag niet meer per vliegtuig of hogesnelheidstrein reizen. Het zou beter zijn als we uitstel van betaling krijgen, dan blijft onze kredietscore intact. Maar uiteindelijk wil ik gewoon dat mijn huis wordt afgebouwd. Het liefst zonder al te veel uitstel.’||https://www.volkskrant.nl/nieuws-achtergrond/chinese-huiseigenaren-dreigen-hun-hypotheek-niet-langer-te-betalen-wegens-de-vastgoedcrisis-in-het-land~b253e864/
2022-07-27||Het weerbericht voor donderdag 28 juli: sluierwolken||Donderdag begint op veel plaatsen fris, met temperaturen rond 10 graden. Op de koudste plaatsen komen ook mistbanken voor. De rest van de ochtend verloopt op de meeste plaatsen vrij zonnig en de temperatuur loopt snel op. In de middag wordt het uiteindelijk 19 graden op de Wadden tot plaatselijk 26 graden in het zuiden van het land. De sluierwolken worden wel steeds dikker, waardoor vooral in de namiddag en avond de zon er vaker achter schuilgaat. Tot de late avond is het wel overal droog. In de nacht naar vrijdag valt in het zuiden wat regen, maar de hoeveelheden blijven beperkt. Door de bewolking wordt het ook niet veel kouder dan 14 tot 16 graden. Vrijdag overdag blijft het een lange tijd tamelijk bewolkt. Lokaal valt ook nog wat regen. In de loop van de dag wordt het zo goed als overal droog, als laatste in het noordoosten van het land. De zon laat zich vaker zien en de temperatuur loopt op naar 19 tot 24 graden. In het weekend wordt het op sommige plaatsen zomers warm; in de kustgebieden is het een aantal graden koeler. Met name zaterdag is het vrij zonnig. Zondag komt in de loop van de dag wat meer bewolking voor. Het is dan ook drukkend warm, en lokaal valt ook een bui. Na het weekend blijft het vrij warm.||https://www.volkskrant.nl/nieuws-achtergrond/het-weerbericht-voor-donderdag-28-juli-sluierwolken~b1b75777/
2022-07-27||Ik dacht dat ik Surinaams was, maar mijn witheid slaat me om de oren||Mijn kersverse Surinaamse vriend wil niet mee gaan eten met mij en mijn team. ‘Maar waarom niet’, vraag ik hem, verward en een beetje gekwetst, als hij mijn uitnodiging afslaat om samen met mijn regisseur en saxofonist te gaan eten bij een gerenommeerd restaurant, waar mijn regisseur – een culinaire fanaat – vrienden is geworden met de meesterlijke chef-kok en hem er vervolgens van heeft overtuigd dat hij speciaal voor ons, off the menu, gaat koken. Vriend wijkt uit, dwarrelt om het thema heen. Dan komt het hoge woord eruit, een beetje gemompeld, terwijl hij half wegkijkt: ‘Ik weet nooit zo goed wat ik zo netjes zittend aan tafel moet zeggen. Wat moet ik dan zeggen?’ ‘Wat moet je zeggen? Gewoon, je mengen in het gesprek en vertellen over je leven.’ ‘Maar wie interesseert zich voor mijn leven?’ Ik kijk hem glazig aan. ‘Eh, mijn téám. Dit zijn mijn ménsen. En jij bent een interessant persoon. Vertel ze gewoon hoe je in het toerisme bent beland en alle gekke dingen die je hebt meegemaakt in het binnenland van Suriname. Vertel ze I don’t know, anything. Ze willen je leren kénnen, daarom gaat het.’ ‘Ja, maar jullie bakras hebben een heel andere gesprekcultuur, hè. Voor mij is dit niet vanzelfsprekend.’ Ik hoor dit niet voor het eerst. Met de Surinaamse theatermaker met wie ik nu een stuk ontwikkel, had ik in het begin van onze samenwerking een soortgelijke clash over het feit dat ‘leren kennen’ voor mij betekent dat we tegenover elkaar aan tafel zitten en urenlang gaan práten. ‘Kun je inzien dat hoe jij mij wilt leren kennen anders is dan hoe ik jou wil leren kennen’, zei ze toen. ‘Het is vanuit jouw Europese manier van denken bekeken. Maar als je zo tegenover me aan tafel zit, meisje, en me begint te ondervragen, voelt het alsof je een detective bent ofzo. Wat wil deze vrouw van me, denk ik dan. Het voelt als een verhoor. Hoe ik jou wil leren kennen is heel anders, hè. Ik wil gewoon met je in mijn auto rondrijden en je meenemen naar mijn koekjesmevrouw die heerlijke maizenakoekjes bakt, en met je langs de Hermitage Mall rijden of langs het water bij de Anton Dragtenweg gaan zitten en een beetje over de rivier staren. Dát is leren kennen voor mij.’ Ik dacht dat ik enigszins Surinaams was, maar toch niet. Ik heb een Noordwest-Europees taalgedachtengoed in me, zeker als het gaat over ‘gesprekken voeren’. Daarom mi na wan skrifi vrouw toch (daarom ben ik ook schrijfster geworden). Aan een tafel zitten en ‘gesprekken voeren’ is vanzelfsprekende kost voor mij. En mijn eigen witheid slaat me om de oren. Nina de la Parra woont en werkt deze zomer in Suriname.||https://www.volkskrant.nl/mensen/ik-dacht-dat-ik-surinaams-was-maar-mijn-witheid-slaat-me-om-de-oren~b473e36f/
2022-07-27||Als productieve thrillerschrijver maakte Felix Thijssen (1933-2022) vooral naam met zijn Max Winter-serie||De dinsdag op 88-jarige leeftijd overleden thriller- en scenarioschrijver Felix Thijssen had rond 1970, toen hij chef-redacteur was bij het katholieke dagblad Het Centrum, een ingeving die hij zelf, verhalenverteller die hij was, als een ‘uittreding’ beschreef: ‘Ik zag mezelf zitten aan mijn bureau onder een tl-buis. Ik dacht: ik zit hier hartstikke dood te gaan. Toen heb ik ontslag genomen. Het was een ontzettende sprong in het duister.’ Thijssen ging als een dolle schrijven, met een productie van minstens zes genre- en jeugdboeken per jaar. De Rob Staalman-avonturen, de Vince Robbers-westerns en de Sander Wolf-thrillers (onder het pseudoniem Ruard Lanser), en onder eigen naam de sciencefictionserie rond ruimteverkenner Mark Stevens, waarmee hij in dat genre in Nederland een pionier was. Deze laatste boeken, uitgegeven bij De Fontein, vielen op met hun fraaie typografie, psychedelische boekomslagen en titels als De dreigende zon en Het brein in de krabnevel. Maar Thijssen zou vooral naam maken als productieve thrillerschrijver, bekend van de uiteindelijk twaalfdelige serie rond de gedesillusioneerde ex-politieman en privédetective Max Winter (nadat hij eerder zeven boeken had geschreven rond de figuur van Charlie Mann, waarvan Wildschut in 1985 werd verfilmd). Thijssen werd in 1933 geboren in Rijswijk. Toen hij 18 jaar was, ging hij bij zijn vader wonen in Frankrijk, waar hij journalistiek ging studeren. Vanaf 1952 gaf hij een paar jaar Engelse les in een Frans jezuïetenklooster, waarna hij weer terugkeerde in Nederland. In 1986 was Thijssen (samen met de eerder deze week overleden Rinus Ferdinandusse) een van de oprichters van het Genootschap van Nederlandstalige Misdaadauteurs, dat jaarlijks de Gouden Strop (naar eigen zeggen een vondst van Thijssen) uitreikt aan het beste Nederlandse misdaadboek. In 1999 won Thijssen zelf de Gouden Strop voor Cleopatra, de eerste van de Max Winter-boeken. Ook schreef Thijssen de boeken Eindspel, de Charlie Mann-thrillers en Onder de spekboom, een grotendeels autobiografisch werk (‘mijn liefste boek’). Daarnaast schreef hij verschillende scenario’s, zoals voor de film Help, de dokter verzuipt!, naar het boek van Toon Kortooms, het eerste product van wat een bloeiende scenariocarrière zou worden. De film werd grotendeels rond het Betuwse Acquoy opgenomen, waar de rusteloze Thijssen in die periode was neergestreken. Later schreef hij scenario’s voor succesvolle televisieseries als Bureau Kruislaan en Unit 13. In 1987 vertrok Thijssen opnieuw naar Frankrijk, waar hij in Saint-Germain-de-Calberte ging wonen, in de Cevennen. ‘’s Morgens werken we in de tuin en de bossen, zorgen voor de schapen. ’s Middags zit ik achter de machine.’||https://www.volkskrant.nl/cultuur-media/als-productieve-thrillerschrijver-maakte-felix-thijssen-1933-2022-vooral-naam-met-zijn-max-winter-serie~b93aa565/
2022-07-27||Voor het eerst komt het massale verzet tegen de corporale cultuur ook van binnenuit ||Het corpsseizoen valt vroeg dit jaar. Doorgaans is het wachten op de ontgroening van de nieuwe studenten tot berichten over de ontsporende mores doordringen tot de verontwaardigde buitenwereld. Dit keer ging het zomerse lustrumdiner van de mannelijke tak van het Amsterdamsch Studenten Corps ten onder in misogynie en verkrachtingsfantasieën. De uitgelekte filmpjes laten weinig aan de verbeelding over. Wie door een sleutelgat een blik wordt gegund op een gesloten culturele gemeenschap, moet altijd waken voor het gevaar uitspraken te letterlijk te nemen. Maar zelfs met een wijd open oog voor ironische bedoelingen, is er weinig ruimte om te betwijfelen dat bestuursleden van het corps een ongezonde verenigingscultuur promoten. Een pessimist zal daarin het bewijs zien dat er weinig verandert. Begin deze eeuw stak een storm van protest op toen cabaretier Youp van ’t Hek in NRC Handelsblad de ontgroening van zijn neefje door het Rotterdamsch Studenten Corps beschreef, inclusief ‘kampcommandanten’, fysieke mishandelingen en moeders die consequent ‘kuthoeren’ werden genoemd. Dat patroon heeft zich sindsdien nog vele malen herhaald. Tot in het kabinet werd meermaals gewaarschuwd dat het nu afgelopen moest zijn, maar dat kon nieuwe berichten over mishandelingen, bangalijsten, slutshaming en schaamteloze zwijgcontracten voor spijtoptanten niet voorkomen. Zorgelijk is ook dat er kennelijk om de zoveel jaar weer een nieuwe lichting aantreedt die kennelijk weinig meekreeg van de ontsporingen uit het verleden en weer gewoon in dezelfde patronen vervalt. Het lerend vermogen is beperkt. De overtuiging dat het corps boven de samenleving staat, blijkt keer op keer dominant. Tot voor kort althans. Want wie nu een optimistische blik op Amsterdam werpt, ziet ook iets anders: voor het eerst massaal verzet van binnenuit. Honderden leden – voornamelijk vrouwen – beklaagden zich deze week officieel bij het corpsbestuur over de ‘ronduit beledigende, beschamende en treurige’ cultuur bij de mannen, serveersters verlieten zondagavond het gewraakte diner en meerdere vrouwen bleven uit protest weg bij het afsluitende lustrumevenement. Het bestuur reageerde dit keer eens niet laat en aarzelend, maar stelde meteen een onderzoek in. In een subcultuur waar het met de meeste klokkenluiders tot nu toe slecht afliep en waar de meeste kritiek van buiten wordt afgedaan met de notie ‘dat die knorren toch niet snappen wat hier gebeurt’, zou dat weleens het begin van wezenlijke verandering kunnen zijn.||https://www.volkskrant.nl/columns-opinie/voor-het-eerst-komt-het-massale-verzet-tegen-de-corporale-cultuur-ook-van-binnenuit~b7fb87ae/
2022-07-27||De illegale plagiaatfilm floreert en Hollywood doet er niets tegen||‘Waarom is er wel een Captain America, maar geen Captain Armenië?’, vroeg filmmaker Sarik Andreasyan zich af. Hij had gezien hoe kinderen in de buurt dol waren op Amerikaanse superheldenfilms en die specifieke beeldtaal perfect begrepen. Werd het niet eens tijd voor een Armeens-Russische versie? Hij pakte de dvd van de Amerikaanse ensemble-actiefilm The Avengers (2012) er nog eens bij en sloeg aan het fantaseren over een Russisch militair programma: Patriot. Dat produceerde vier strijders met bovenmenselijke krachten, een team ooit opgezet als geheim wapen tijdens de Koude Oorlog. In de basisopstelling: Ler, die telekinetische kunsten uithaalt; Khan, een ninja die sneller schermt dan het geluid; Arsus, die tijdens knokpartijen verandert van mens in beer, en Ksenia – zij wordt op kritieke momenten onzichtbaar. Klinkt goed, dacht Sarik Andreasyan en hij belde zijn broer Gevond, de filmproducent. Of hij eens wilde meedenken? Van dat fantaseren kwam een script en van het script kwam een film: Zashchitniki – De hoeders. De hoeders moeten het opnemen tegen de gek geworden wetenschapper August Kuratov die uit is op werelddominantie. En daar hoort veel spektakel bij, zo verklapt de trailer die onder de Engelse titel Guardians op internet is te zien. Na een uitgekiende promotiecampagne ging de film met een budget van 320 miljoen roebel (5,4 miljoen euro) groots in première op 23 februari 2017, de nationale feestdag voor de ‘Verdedigers van het Vaderland’. De eerste week kwam het nieuwsgierige publiek nog wel kijken, maar in de tweede week daalden de aantallen met 90 procent. Zo werd De hoeders de grootste flop uit de Armeens-Russische filmgeschiedenis. De recensies waren rampzalig, de sequel werd afgelast en rechtszaken vol gehakketak volgden. Wat de makers niet hadden begrepen, is dat Amerikaanse superheldenfilms putten uit een reservoir aan verhalen die gedurende decennia door striptekenaars zijn bedacht en zo een stevig fundament onder het genre leggen. Een curiosum blijft De hoeders natuurlijk wel. Sterker: het is onversneden cult. Deze kennis danken we aan het speurwerk van de Amerikaanse filmhistoricus Ed Glaser. Op YouTube heeft hij een eigen kanaal, Deja View, waarin hij achtergronden schetst van illegale remakes die Hollywood-blockbusters als voorbeeld nemen. Die verhalen zijn nu gebundeld in het boek How the World Remade Hollywood – Global Interpretations of 65 Iconic Films. Voor de plaatjes hoef je het niet te doen. De uitgave is net zo low budget als de films die erin worden besproken, met posters en filmbeelden in flets zwart-wit. Maar de historische context is fascinerend, en helemaal als je er de trailers van de betreffende films bij opzoekt – je valt van de ene verbazing in de andere. Zie: de ‘Turkse Star Wars’ uit 1982: Dünyayi Kurtaran Adam,  ofwel ‘De man die de wereld redde’. Regisseur Çetin Inanç had in de jaren zestig, zeventig met honderden titels naam gemaakt als de sultan van de Turksploitation – in hooguit tien dagen gedraaide lowbudgetfilms, inclusief erotica, toen hij in 1980 werd getroffen door The Empire Strikes Back, destijds deel 2 van de Star Wars-franchise. Zoiets wilde hij ook, maar geld voor special effects had hij niet. Dus zette hij zijn ster Cüneyt Arkin – in heel Turkije bekend als vechtsportkampioen – met een ruimtepak aan in een cockpit voor een filmscherm waarop hij sequenties uit Star Wars projecteerde. Special effects? Daar heb je je special effects! De muziek leende hij van Raiders of the Lost Ark, Ben-Hur, Moonraker, Flash Gordon, Battlestar Galactica, Planet of the Apes, Silent Running en Johann Sebastian Bach. ‘Ja hoor eens … overmacht’, antwoordde regisseur Inanç later desgevraagd over dit sterke staaltje plagiaat in het kwadraat. We moesten begrijpen: in 1980 greep de tweede militaire coup in Turkije plaats en niets kwam nog langs de censuur, behalve sciencefiction. Dus maakte hij dat maar. Bovendien had de regisseur heus wel wat eigen ruimteschepen laten bouwen. Maar The Force was gewoon niet met hem. Tijdens een zware onweersbui gingen ze in vlammen op, en toen ging hij noodgedwongen shoppen bij Star Wars. Dat bleef niet onopgemerkt. Uit liefde voor zoveel wansmaak leverde Ed Glasers productiebedrijf Neon Harbor Entertainment uit Champaign, Illinois in 2016 een met zorg gerestaureerde kopie af die sindsdien met veel succes op campavondjes wordt vertoond als ‘de slechtste film ooit gemaakt’. Ook een soort erkenning. Maar hoe zit het met dat plagiaat? Waarom laat Hollywood, waar alles draait om geld, die remakesploitation films, zoals ze zijn gaan heten, ongemoeid? Ed Glaser weet het antwoord: het loont niet. ‘De advocatenkosten zijn hoger dan de opbrengst. Het heeft geen zin een filmmaker te vervolgen die voor een habbekrats aan Turkse lira’s zijn eigen Star Wars in elkaar flanst.’ Liefhebbers van übercamp doen er hun voordeel mee. Want zo mag je de Mexicaanse Batwoman (1968) wel noemen. Of Tarzan in Istanbul (1952), de Indonesische Rambo (1986), de Indiase Harry Potter (2014; in 3D!), Purple Rain uit Niger (2015), de Nigeriaanse Titanic (2003), of de Hong Kong RoboCop remake: Robo Vampire (1988). Hollywood zelf mag trouwens ook graag uit de wereldcinema lenen. Alleen al het halve oeuvre van Quentin Tarantino bestaat uit bewerkingen van Japanse samoeraifilms of Italiaanse cult classics. Mét bronvermelding, dat is het verschil.||https://www.volkskrant.nl/cultuur-media/de-illegale-plagiaatfilm-floreert-en-hollywood-doet-er-niets-tegen~be483877/
2022-07-27||Al die audiovisuele overdaad van Lady Gaga doet vooral wat gedateerd aan ★★☆☆☆||In een zo goed als uitverkochte Gelredome stelt Lady Gaga het geduld van het publiek behoorlijk op de proef. Een half uur langer dan gepland staan we in Arnhem al naar dat brutalistische, grauwgrijze bouwwerk op het podium te kijken. Je kunt als artiest ook een momentum laten verdwijnen, en dat is precies wat Stefani Germanotta (36) hier doet. Om half negen veert iedereen even op; je voelt de opwinding in de zaal, die aangename spanning die hoort bij een concert dat op het punt van beginnen staat. En die zie je ook weer verdampen als er niets gebeurt. Maar als Lady Gaga een half uur te laat dan toch het bevrijdende ‘oh ho ho ho ho’ door de zaal laat galmen, is de sfeer snel terug. Bad Romance is de eerste van drie grote hits waarmee ze haar show opent. De even hard pulserende danskrakers Just Dance en Poker Face volgen. Dit is de dwingende elektropop waarmee Lady Gaga zo’n vijftien jaar geleden naam maakte. En hoe nadrukkelijk ze op haar laatste album Chromatica (2020) ook probeerde iets van die sound en zeggingskracht van destijds terug te pakken, de twee coronajaren hebben de nieuwe liedjes niet bepaald tot het collectieve geheugen laten doordringen. En dat is meteen het probleem van dit Chromatica Ball, zoals Lady Gaga haar twintig arenashows tellende wereldtournee heeft gedoopt. Door de helft van de set te vullen met nieuwe liedjes is het moeilijk die euforische sfeer van het eerste kwartier vast te houden. Ooit was Lady Gaga de beoogde opvolger van Madonna als ‘Queen of Pop’, maar ze heeft er in Dua Lipa en Billie Eilish ook zware concurrentie bij gekregen. Het poppubliek heeft de pakkende disco die Dua Lipa ongeveer tegelijk met Lady Gaga’s Chromatica uitbracht op het album Future Nostalgia veel enthousiaster omarmd, terwijl Billlie Eilish laat zien dat je ook zonder choreografisch spektakel een arena kunt laten stuiteren van vervoering. Het doet allemaal wat gedateerd aan, die audiovisuele overdaad. Wat ook niet helpt, is dat het podium van het Gelrdome zo laag staat dat Gaga’s stoet aan dansers vanaf het veld nauwelijks te zien is. Het bouwwerk doet vooral dienst als gigantisch videoscherm, dus alles is wel te volgen, maar we komen om Lady Gaga in het echt te zien. En dat wachten op weer een nieuwe video-instart als er een blokje met drie liedjes is afgewerkt begint op den duur ook te irriteren. Er zal vast een slim narratief bedacht zijn, maar welke functie nieuwe liedjes als Alice, Replay en Babylon daarin hebben, anders dan dat Lady Gaga zich weer in een nieuwe outfit kan hullen, wordt niet duidelijk. Wie is Lady Gaga, en wat wil ze eigenlijk zeggen met al die verkleedpartijen, filmpjes, scifi, horror en erotica? De zangeres is vanavond vooral een actrice met een vaag script. Oké, een goede actrice, zo weten we sinds A Star Is Born (2018) en House of Gucci (2021). Maar zo’n concert kan haar ook de kans geven iets van zichzelf bloot te geven. Dat doet ze eigenlijk pas in het tweede uur, als ze op een tweede podium midden in de zaal even alleen met haar piano is. En dan blijkt ook dat niet haar laatste popalbum het publiek naar Arnhem heeft gelokt, maar de liedjes uit A Star Is Born. Geen enkel nummer krijgt zo veel bijval als Shallow en weinig wordt zo krachtig door Gaga gezongen als Always Remember Us This Way. Jammer voor het publiek in de peperdure ‘golden circle’, maar de rest van de zaal voelt eindelijk even dat de ster van de avond dichtbij is.||https://www.volkskrant.nl/cultuur-media/al-die-audiovisuele-overdaad-van-lady-gaga-doet-vooral-wat-gedateerd-aan~b2b5ceff/
2022-07-27||Opinie: Het afschaffen van de veehouderij is nuttig en zinnig||Biologisch-dynamisch veehouder Tom Saat beweert dat gezonde landbouw niet zonder veehouderij kan (O&D, 26/7). Als biologisch akkerbouwer en groenten- en kruidenteler reageer ik hier graag op. Over een ding zijn Saat en ik het eens: we vinden beiden dat 95 procent van de huidige huidige industriële Nederlandse veehouderij hoognodig aan vervanging toe is. Volgens Saat is hierbij nog ruimte voor een bescheiden kippen- en varkenshouderij. Anders zouden volgens hem resten van de voedingsmiddelenindustrie moeten worden weggegooid. Dit suggereert dat er geen andere oplossingen zijn dan restafval voeren aan kippen of varkens. Die alternatieven zijn er wel. De resten kunnen voor diverse toepassingen nuttig worden ingezet. Composteren is hierbij de simpelste oplossing. Op deze manier geven we alle mineralen terug aan het land. Daarmee ontstaat een zogeheten ‘gesloten kringloop’, waarbij grond- en hulpstoffen steeds functioneel aanwezig blijven door een permanent systeem van hergebruik. Er is dan geen milieuvervuiling. Een andere en direct toepasbare mogelijkheid is energiewinning door middel van vergisting. Dit levert groen biogas op. De mineralen die achterblijven in de vergister kunnen als plantaardige mest op de akkers worden gebruikt. De ‘agrarisch ondernemer van het jaar’, Joost van Strien, bewijst dit reeds op zijn akkerbouwbedrijf in Flevoland. Zijn ’NoShit groentes’ floreren zonder dierlijke mest. Een derde toepassing die in het verschiet ligt, is om de resten via fermentatie om te zetten in hoogwaardige eiwitten en oliën, geschikt voor directe menselijke consumptie. Wereldwijd werken veel bedrijven aan deze toepassingen en er wordt enorm veel geld in geïnvesteerd. Binnen tien jaar verwacht ik dat reststromen ook op deze manier nuttig kunnen worden ingezet. Tom Saat ziet een belangrijke toekomst voor de melkveehouderij op basis van grasland. Gras groeit wereldwijd op veel plaatsen en is niet geschikt voor menselijke consumptie. Het aardige is dat we die graslanden helemaal niet nodig hebben wanneer we omschakelen op plantaardig vlees en zuivel. 80 procent van het landbouwareaal wereldwijd wordt gebruikt voor de veehouderij terwijl het ons maar 20 procent van de voedingswaarde levert. Omgekeerd geldt dat momenteel op 20 procent van het landbouwareaal 80 procent van de voedingswaarde geproduceerd wordt met plantaardige gewassen direct voor menselijke consumptie. Wanneer we dit plantaardige areaal verdubbelen, kunnen we de wereld voeden met biologische landbouw, dus zonder kunstmest en bestrijdingsmiddelen. Het is dan mogelijk meer dan de helft van het landbouwareaal wereldwijd terug te geven aan de natuur. Vaak wordt het veenweidegebied in Nederland als voorbeeld gegeven waar we niets anders mee kunnen dan koeien houden. Maar het mooie is dat we deze gebieden zonder veehouderij helemaal niet meer nodig hebben voor de productie. We kunnen in deze voormalige veengebieden de waterstand verhogen, waardoor er weer veen ontstaat. In dit veenland, dat meters dik kan worden, kunnen we enorme hoeveelheden CO2 opslaan. Dit zijn de voordelen van het zogenoemde ‘Rewilding’. Tom Saat lijkt niet veel met ‘Rewilding’, ofwel echte natuur, op te hebben. Hij prefereert immers een cultuurlandschap. Dat is een kwestie van smaak, maar mijn voorkeur is het niet. Het lijkt mij prachtig wanneer we weer grote gebieden op aarde terug kunnen geven aan kuddes wilde runderen, varkens en al wat zich daar verder thuis voelt. Ik deel de visie van de Britse schrijver George Monbiot volledig (Zaterdag, 23 juli) . De afschaffing van veehouderij brengt natuurgebieden terug waarbij de menselijke inbreng niet verder gaat dan toeschouwen en verwonderen. In een reactie op het pleidooi van Monbiot voor de afschaffing van de veehouderij steekt veeboer Tom Saat de loftrompet over de veehouderij. Zijn wat ongelukkige poging om de desastreuze effecten van de veehouderij te nuanceren, overtuigt niet. Simpelweg omdat de schaduwkanten van de veehouderij niet alleen desastreuze effecten hebben op klimaat en biodiversiteit. Want hoe biologisch de koe of de kip ook wordt gehouden, gedreven door de bedrijfseconomische noodzaak van de boer om winst te maken, eindigt hun leven vroegtijdig en in grote angst in het slachthuis. Dat Saat het als een argument ziet dat dieren het mogelijk maken om via deze dieren bepaalde gewassen (zoals gras) als voeding te gebruiken die anders voor mensen minder toegankelijk zouden zijn, illustreert vooral het destructieve beheersingsdenken van de veehouderij, biologisch of niet. Dieren zijn klaarblijkelijk slechts middelen voor mensen. Zonder pijnbeleving, gevoelens of verlangens. Het morele failliet van de veehouderij is zonneklaar als je je realiseert welk lijden door de zucht naar eieren, zuivel en vlees veroorzaakt wordt.Roland van Loosbroek, Utrecht Volgens Einstein kun je een probleem niet oplossen met de denkwijze die het probleem heeft veroorzaakt. Toch is dit wat George Monbiot (waarschijnlijk onbewust) doet met zijn plan om veeteelt af te schaffen omdat graanteelt en bacteriële fermentatie een efficiëntere manier zijn om iedereen eten te geven. Ironisch genoeg is dat precies de zelfde reden waarom veeteelt 10 duizend jaar geleden werd uitgevonden: Veeteelt (actief het aantal dieren fokken dat je nodig hebt) was een efficiëntere manier om iedereen eten te geven dan de jacht (hopen dat er genoeg dieren zijn, en er daarna ook nog hard achteraan moeten rennen); veeteelt was een technische innovatie, bedoeld om iedereen een volle maag te geven. Monbiot is gewoon de volgende die met technische innovaties efficiënter meer voedsel wil produceren; maar zoals 10 duizend jaar geschiedenis afdoende uitwijst, worden zulke innovaties altijd weer teniet gedaan door bevolkingsgroei.Martijn van der Plas, Leusden||https://www.volkskrant.nl/columns-opinie/opinie-het-afschaffen-van-de-veehouderij-is-nuttig-en-zinnig~bb813c38/
2022-07-27||Agressieve apen terroriseren inwoners Japanse stad: ‘Ze besluipen je en vallen van achteren aan’||Sinds 8 juli hebben de makaken in Yamaguchi, een stad van zo’n 200 duizend inwoners in het zuidwesten van Japan, al zeker 58 mensen aangevallen. De slachtoffers komen er meestal vanaf met schrammen en oppervlakkige beten, maar in een aantal gevallen is een ambulance ingeschakeld. Aanvankelijk waren de slachtoffers vooral vrouwen en kinderen, maar recentelijk zijn ook ouderen en volwassen mannen doelwit geworden. Inwoners van Yamaguchi vertelden lokale media dat ze niet meer naar buiten gaan zonder een paraplu of schaar om zichzelf te verdedigen in het geval van een aanval. ‘In mijn hele leven heb ik nog nooit zoiets gezien’, zegt gemeenteambtenaar Masato Saito. ‘Ze zijn zo slim, ze besluipen je en vallen van achteren aan, en grijpen zich daarbij vast aan je benen.’ Een vrouw werd aangevallen toen ze op haar veranda de was aan het ophangen was. Een ander slachtoffer had zijn tenen in het verband. Allebei waren ze geschrokken van hoe groot en dik de apen waren. Aanvankelijk vermoedde de gemeente dat één agressieve aap verantwoordelijk was voor de aanvallen. Ze huurde een speciaal team in met verdovingspistolen om het dier uit te schakelen. Dat lukte toen de makaak, een relatief jong en klein exemplaar van vier jaar oud en een halve meter lang, werd gespot op het terrein van een middelbare school. Op basis van getuigenverklaringen concludeerden de autoriteiten dat de aap zeker een deel van de aanvallen had uitgevoerd, maar ook nadat het dier was afgemaakt gingen de aanvallen door. De verhalen van slachtoffers over hoe groot hun aanvallers zijn lopen sterk uiteen, wat het voor lokale autoriteiten lastig maakt om de boosdoeners te identificeren. ‘Als we de apen in een rij zouden kunnen zetten, zouden we er natuurlijk achter kunnen komen’, denkt Saito. ‘Maar in dit geval kunnen we niet met zekerheid zeggen of er één, twee, of meer apen zijn.’ Waarom de apen zich zo agressief gedragen is niet geheel duidelijk. Japanse makaken komen in bijna de hele archipel voor. Ze staan er bij de lokale bevolking bekend om dat ze soms gewassen opeten of huizen binnendringen, met name in bergachtig gebied. Maar aanvallen in de stad zijn zeldzaam. ‘Dit is heel ongebruikelijk’, vertelt Saito. ‘Ze hebben nog nooit op deze manier stedelijk gebied betreden of zoveel mensen aangevallen.’ Onderzoekers wijzen erop dat dit soort conflicten tussen mens en aap steeds vaker voorkomen, nu het aantal makaken dankzij natuurbeschermingsprojecten is toegenomen en tegelijkertijd het leefgebied van de apen krimpt ten koste van houtkapoperaties. De makaken leven steeds dichter bij bewoond gebied, en raken daardoor gewend aan de mensen. Voorheen konden ze nog afgeschrikt worden met vuurwerk, maar daar zijn ze niet meer bang voor. En in de vallen met eten, die de politie in Yamaguchi voor de apen had gezet, trappen ze ook al niet meer.||https://www.volkskrant.nl/nieuws-achtergrond/agressieve-apen-terroriseren-inwoners-japanse-stad-ze-besluipen-je-en-vallen-van-achteren-aan~bd8bf9ae/
2022-07-27||De tandartsbus kan voor kwetsbare kinderen een uitkomst zijn, maar juist die groep is moeilijk te bereiken||Aan de vooravond van zijn militaire dienst bedacht Silvo Steenkamer, nu directeur van basisschool de Vorsenpoel in Boxtel, dat het tijd werd om ook eens naar de tandarts te gaan en zo de militaire keuring voor te zijn. Hij was 17 en ‘zwaar de klos’. Sindsdien is Steenkamer bang voor de tandarts. In tegenstelling tot zijn leerlingen, die opgewekt het trappetje van de hypermoderne schooltandartsbus op huppelen die aan de rand van het schoolplein geparkeerd staat. Hoewel mondzorg voor kinderen tot 18 jaar gratis is, gaat 1 op de 5 niet naar de tandarts, blijkt uit onderzoek van zorgcijferorganisatie Vektis. In grote steden zoals Rotterdam is dat zelfs 30 procent. De kinderen die nooit een tandarts bezoeken, hebben vaak ouders met een lagere opleiding of een lager inkomen. Sommige van hen weten niet dat hun kind gratis naar de tandarts kan, laat staan hoe zij die kunnen vinden. In andere gezinnen schiet de halfjaarlijkse tandartscontrole erbij in tussen alle werk- en zorgtaken die de ouders al dragen, of generen ouders zich voor hun eigen gebit. Om de kinderen toch in de tandartsstoel te krijgen, spreekt minister Carola Schouten voor Armoedebeleid in een brief aan de Tweede Kamer de wens uit om het fenomeen schooltandarts nieuw leven in te blazen. Een van de manieren om de mondzorg bij de scholen te krijgen, is met de tandartsbus. Die verdween in de jaren tachtig grotendeels door bezuinigingen en een overschot aan tandartsen, maar bleef op een aantal plekken in het land rijden. Zo ook de Dental Car van de Brabantse instelling voor Jeugdtandverzorging Centrumtandzorg. De tandartsbus kan juist voor kwetsbare gezinnen een uitkomst zijn, zegt tandarts-pedodontoloog Sofie Schroë, voorheen werkzaam op de tandartsbus, maar nu gespecialiseerd in bijzondere kindertandheelkunde. De grote, witte bus met roze en paarse streep parkeert vooral voor multiculturele scholen waar veel kinderen uit gezinnen met een lagere sociaal-economische status naartoe gaan. ‘Alleen het zien van de wagens werkt soms al’, zegt Schroë. ‘Ouders uit de buurt lopen erlangs en denken: oh, misschien moet ik ook eens naar de tandarts met mijn kind.’ Vandaag komen zo’n dertig leerlingen van basisschool de Vorsenpoel met hun ouders langs voor een controle in de volledig toegeruste tandartsbus. Na afloop kunnen zij terecht in de preventiecamper erachter, waar ze poetsles en tips voor tandvriendelijke voeding krijgen. ‘Er zijn veel ouders die hun kind iedere avond met een fles ranja naar bed sturen, zegt Schroë. ‘Regelmatig krijg ik 4-jarigen doorverwezen met een melkgebit vol gaatjes.’ Door de pijn kunnen kinderen met mondproblemen soms niet eten en vallen ze af. Bovendien vergroot een slecht kindergebit de kans op ziekten op latere leeftijd. Ook de psychologische gevolgen van een slecht gebit moeten niet onderschat worden. ‘Een kind met afgebrokkelde tandjes krijgt geregeld nare opmerkingen van klasgenoten te verduren’, zegt Schroë. Een 11-jarig meisje komt uit de bus gesprongen, haar moeder in groene djellaba in haar kielzog. Geen gaatjes, maar voortaan beter poetsen, luidt het oordeel van de tandarts. ‘Ik mag niet meer schrobben, maar moet mijn elektrische tandenborstel juist stilhouden’, zegt het meisje voordat ze het schoolplein weer oprent. Niet alleen basisschoolleerlingen bezoeken de bus. Beyza Yildrim (19) zit in de kleine wachtkamer van de mobiele praktijk te wachten. Ze komt nog steeds ieder halfjaar langs voor een controle in de Dental Car, ook al is ze allang van de basisschool af. ‘De bus stopt dichtbij, dat is handiger dan op en neer naar de vaste praktijk in Den Bosch.’ Ze is zenuwachtig, want de tandarts moet vandaag een gaatje vullen. Als ze lacht, piept een gouden piercing onder haar lip vandaan. Haar beugel mocht er een tijdje geleden uit en ter vervanging liet ze de zogenaamde ‘smiley’ zetten. ‘Niet goed voor de tanden, zegt Schroë streng. ‘Daarvan gaat je glazuur kapot’. De beroepsorganisatie van tandartsen, orthodontisten en kaakchirurgen (KNMT) is blij met de ministeriële aandacht voor mondzorg, maar zit niet te wachten op de landelijke terugkeer van de tandartsbus zoals volwassenen die van vroeger kennen. ‘Er zijn al te weinig mensen in de mondzorg’, zegt bestuurslid Richard Kohsiek. ‘Als we ook mondzorgverleners moeten vrijmaken om langs scholen te rijden, wordt het capaciteitsprobleem alleen maar groter.’ Liever ziet hij dat mondverzorgers samenwerken met consultatiebureaus of verzekeraars om de moeilijk bereikbare doelgroep naar de tandarts te krijgen. ‘Lukt het niet om de doelgroep op die manieren te bereiken, dan is de schooltandartsbus bij wijze van lokaal maatwerk een goede oplossing.’ Maar de tandartsbus heeft het zwaar. De laatste jaren ziet Marcel Apeldoorn, financieel manager van Centrumtandzorg, het aantal patiënten teruglopen. ‘Dat baart ons zorgen. Vóór de invoering van de Algemene verordening gegevensbescherming (AVG) in 2018 kregen we leerlingenlijsten opgestuurd en konden we leerlingen die het nodig hadden zelf benaderen. Nu dat niet meer mag, is het moeilijker geworden om de doelgroep te bereiken: we moeten flyeren en maar hopen dat ouders ons weten te vinden.’ Het is een beeld dat Raoul Trentelman, directeur van JTV Mondzorg voor kids en voorzitter van de Nederlandse Vereniging voor Instellingen voor Jeugdtandzorg (NVIJ), ook van andere instellingen herkent. ‘Gelukkig zijn er nog veel bassischolen die wel willen meewerken.’ Hij hoopt dat het ministerie dit jaar actie onderneemt om kinderen uit kwetsbare groepen naar de tandarts te krijgen. ‘Schooltandartsen vervullen daarin nu al een belangrijke rol, maar kunnen dat alleen als alle betrokkenen samenwerken om de kinderen te bereiken: de gemeente, zorgverzekeraars, basisscholen én huistandartsen. Als de zoemende boor achter de schuifdeuren van de mobiele behandelkamer stil is, komt wat later Beyza Yildrim weer tevoorschijn. Wojo, ik voel de verdoving zelfs hier’, zegt ze, wijzend naar haar oog. ‘Het is alsof mijn hele gezicht slap hangt.’ Op Yildrims gaatje na hoeft de tandarts vandaag in Boxtel weinig ingrepen te verrichten. ‘Schone mondjes hier’, zegt assistent Jacky tevreden.||https://www.volkskrant.nl/nieuws-achtergrond/de-tandartsbus-kan-voor-kwetsbare-kinderen-een-uitkomst-zijn-maar-juist-die-groep-is-moeilijk-te-bereiken~bb45bcd1/
2022-07-27||Je zou denken dat er inmiddels wel een reli-realityserie is gemaakt over elke gelovige gemeente in het land||Het was weer heerlijk thuiskomen bij de familie Jelies in Een huis vol, aan de start van het veertiende seizoen. Bij het gelovige, 11-koppige gezin uit Tollebeek (nabij Urk) heerst een saamhorigheid waarbij de Berenstain-berenfamilie verbleekt, en gelukkig, de liefste realitysterren van Nederland zijn niet naast hun schoenen gaan lopen – al hebben ze wel een (opblaas)jaccuzzi gekocht. Vader Johan glom van geluk toen hij het bad met water en kroost vulde, zijn enige zoon Harry (9) zeeg neer in de bubbels en zei, met de dankbaarheid van een afgematte pensionado: ‘Dit is gewoon het leven. Dit is gewoon het leven!’ De Jelies dankten aan tafel voor hun dagelijks brood en zeiden in koor: ‘Tot in de eeuwigheid’, waarop een van de kleinere Jelies (onmogelijk te achterhalen welke) een scheet liet. Kortom: aangenaam tuttige televisie waarmee je tevreden naar bed gaat, nadat je je spiraaltje nog even stevig hebt aangedraaid. Ik bleef in religieuze sferen en sukkelde daarna weg bij Urk!, waarvan op SBS 6 het zesde seizoen wordt uitgezonden. Kapper Teun (ook wel Teun Feun) was tot het tweede reclameblok bezig met klederdracht aantrekken, en de volgende twee blokken met een lamp ophangen. Iets onderhoudender is de nieuwe realityserie Boeren, bijbels en beauties, (maandagavond op SBS 6) over het ook al religieuze Spakenburg – je zou denken dat er inmiddels wel een reli-realityserie gemaakt is over elke zwaar gelovige gemeente in Nederland. Er was De Urker Vissers, Uitgesproken Urk en Voetbal, Keek en Kibbeling, en toen Urk uitputtend was gedocumenteerd nog de Palingsoap en Typisch Tubbergen. Ook de Spakenburgers zeggen dat ze het ‘ware’ dorp laten zien, tegenover vooroordelen en ‘negatieve berichten in de media’. Terwijl er door reality-tv-makers uiteraard volop wordt geput uit dorpse stereotypen. Zo zagen we bloemist Dirk-Geert zijn stoep en achterommetje stofzuigen en vertelde kapster Gretia dat de dorpelingen ‘met de bek in de vensterbank’ lagen. Tot zover de vooroordelen. Verderop op de zorgboerderij kreeg de verstandelijk beperkte Piet het te kwaad toen er negen lammeren werden geboren. Ook zagen we een mooie ontmoeting tussen de montere dominee Gertjan en de 92-jarige Wijmpje. Of ze bang was voor de dood? ‘Nee hoor. Ik krijg het heel goed.’ Vond ze het goed als hij wat uit de Bijbel voorlas? Jawel. De dominee pakte zijn smartphone en preekte over de dood, op een niet-prekerige manier. Ze liet er toch een traantje bij. Ik las (in het boek Trick Mirror) dat een Amerikaanse producer van realityseries zei dat iedereen instemt als zij hen vraagt voor een realityshow: ‘De meeste mensen willen beroemd worden. Iedereen denkt dat ze een betere Kardashian kunnen zijn dan de Kardashians.’ Dat komt ook doordat producers vanzelf op mensen vallen die iets willen uitdragen of slijten (meestal: zichzelf). Vaak, en ook in Boeren, bijbels en beauties, zijn het juist de passanten die het allemaal een rotzorg zal zijn, die onverwacht voor ontroering zorgen.||https://www.volkskrant.nl/columns-opinie/je-zou-denken-dat-er-inmiddels-wel-een-reli-realityserie-is-gemaakt-over-elke-gelovige-gemeente-in-het-land~bbab2f06/
2022-07-27||Opinie: Melk en kaas zijn niet zo gezond en zeker niet zo duurzaam als de sector beweert||Al decennialang lang verleidt de zuivelindustrie consumenten met reclamecampagnes vol halve waarheden en klinkklare leugens. Het dierenleed van zowel de melkkoe (de melkfabriek) als haar kalf (het restproduct van de melkfabriek) wordt daarbij vakkundig weggemoffeld. Tegencampagnes die consumenten confronteren met de ongemakkelijke waarheid kunnen rekenen op veel verzet uit de sector, waarbij ook intimidatie (Hallo, Jumbo!) niet wordt geschuwd. En met (gesubsidieerde) campagnes vol onjuiste gezondheids- en duurzaamheidsclaims, zaait de zuivelindustrie doelbewust verwarring onder consumenten. Zo beweerde de Nederlandse Zuivel Organisatie (NZO), een belangenorganisatie voor de zuivelindustrie, begin dit jaar dat het niet mogelijk is zuivel op een gezonde en duurzame manier te vervangen door plantaardige alternatieven. ‘…Wie minder of geen zuivel eet, maar wel gezond wil blijven eten, moet veel plantaardige producten eten om dezelfde hoeveelheid voedingstoffen binnen te krijgen. Die producten hebben gezamenlijk vaak een even grote impact op de CO2-uitstoot.’ Stichting Dier&Recht diende een klacht in bij de Reclame Code Commissie (RCC) en kreeg op alle punten gelijk. Het door NZO gebruikte rekenmodel bevat slechts 207 voedingsmiddelen, waaronder maar twee zuivelvervangers, geen vleesvervangers en geen voedingssupplementen. Ook werd niet duidelijk gemaakt wat het gemiddelde Nederlandse voedingspatroon dan is en in welke mate dit überhaupt gezond zou zijn. Het antwoord: niet. Nederlanders krijgen te veel voedingsstoffen, schadelijke (trans)vetten en zout binnen. Volgens het RIVM is zuivel de belangrijkste bron van verzadigde vetten (33 procent) en transvetten (36 procent) en de op twee na belangrijkste bron van onze te hoge zoutconsumptie. De RCC oordeelde na een klacht van Wakker Dier in 2020 al dat volle melk en het merendeel van de kazen te veel verzadigd vet of zout bevatten om gezond te kunnen worden genoemd. In haar charmeoffensief van vorig jaar, ‘Nederland draait op zuivel’, stelde NZO dat minder dierlijke producten eten geen goed idee is voor het klimaat. Zuivel komt immers van dichtbij, plantaardige producten van ver. De rol die de Nederlandse veehouderij (een van de grootste importeurs van veevoer uit Zuid-Amerika) speelt in de ontbossing van het Amazonegebied werd daarbij gemakshalve vergeten. Ook geen woord over de grote hoeveelheid plantaardige eiwitten die nodig is om een veel kleinere hoeveelheid dierlijke eiwitten te produceren in de vorm van melk. ‘Miljoenen mensen lijden honger omdat we ons graan liever aan dieren geven’, schreef Marcia Luyten in haar column (O&D, 7 juni). Zo veroorzaakt de productie van melk niet alleen dierenleed maar ook mensenleed. NZO vergat ook de grote hoeveelheden methaangas die runderen produceren, waarmee de melkveehouderij buitenproportioneel bijdraagt aan de opwarming van de aarde. Niet verrassend dus dat de duurzaamheidsclaim destijds ook sneuvelde bij de RCC na de klacht van Wakker Dier. Nederland draait niet op zuivel, Nederland draait op voor zuivel. Vergelijkbare claims werden bovendien al eerder naar de prullenbak verwezen door de RCC. Zo werd Albert Heijn op de vingers getikt vanwege de reclame voor klimaatneutrale melk en mocht zuivelcoöperatie Arla Foods haar biologische producten evenmin klimaatneutraal noemen. Het is duidelijk waarom de zuivelsector misleidende claims de wereld in blijft slingeren. De vraag naar plantaardige zuivelproducten neemt toe, alsmede de maatschappelijke kritiek op de omgang met dieren en de massaproductie voor export. Gedwongen door de stikstofcrisis – en de klimaatcrisis – zet de overheid eindelijk stappen om de intensieve (melk)veehouderij aan banden te leggen. Bovendien zou het zomaar kunnen dat de rijkelijk gevulde subsidiepotjes in de toekomst opdrogen of alleen nog toegewezen worden aan daadwerkelijk duurzame boerenbedrijven. In de Van Dale kent het begrip ‘duurzaam’ drie definities: lang durend, weinig aan bederf onderhevig en het milieu weinig belastend. Geen daarvan is van toepassing op de Nederlandse zuivelindustrie.||https://www.volkskrant.nl/columns-opinie/opinie-melk-en-kaas-zijn-niet-zo-gezond-en-zeker-niet-zo-duurzaam-als-de-sector-beweert~b9617749/
2022-07-27||Hoe acteur Gijs Naber via een Hongaarse afstudeerfilm het internationale walhalla van de cinema binnenrolde||De wonderbaarlijke casting van Gijs Naber in The Story of My Wife begon met een casting voor een andere film. In Boedapest zocht Sándor Csoma een geschikte kandidaat voor de rol van pornoregisseur in zijn afstudeerfilm. Wat betreft de overige personages was de Hongaarse student al rond: een 18-jarige amateuractrice zou de jonge vrouw spelen die in de korte film met de nodige druk wordt verleid tot blootopnamen. En een voormalig pornoactrice had toegezegd voor de rol als voormalig pornoactrice die nieuw ‘talent’ strikt voor het vak. Maar de buitenlandse pornoregisseur, dat bleek lastig. Csoma had castingbureaus uit allerlei landen benaderd, onder meer uit Roemenië, Frankrijk en Duitsland, maar hij werd meestal niet eens teruggebeld. Misschien ook niet zo gek. Niemand kende de Hongaarse regisseur en er was nauwelijks een gage beschikbaar. Ook het verzoek om met een amateuracteur en een ex-pornoactrice in een studentenfilm te spelen schrok mogelijk af. Enigszins wanhopig, ook omdat de draaidagen al gepland waren, klampte Csoma een Hongaarse castingagent aan. Die stuurde hem een van internet geplukt bestand met foto’s van acteurs die hij zelf niet vertegenwoordigde, waaronder een rijtje Nederlandse acteurs uit de juiste leeftijdscategorie: tussen de 35 en 40. De meesten ervan bevielen Csoma niet. ‘Maar’, zegt de regisseur, aan de telefoon, ‘één sprong eruit. Charmant, knap, met de juiste suggestieve blik, waarin je iets onvoorspelbaars of zelfs kwaadaardigs kunt vermoeden. Zo iemand die een romantische rol kan spelen, maar ook kan doorgaan voor de schurk.’ Dat was Gijs Naber. Waarom de ene Nederlandse acteur wel met regelmaat in buitenlandse films en series optrad, en de andere – Gijs Naber bijvoorbeeld – nooit, dat vroeg Naber zich ook weleens af. Hij wist een deel van het antwoord: je moest beschikbaar zijn, de eerste eis van buitenlandse castingbureaus als ze andere wingebieden afspeuren op zoek naar (internationaal) onbekend talent. En Naber, die in eigen land nooit verlegen zit om werk, was weinig beschikbaar. Daar kwam bij dat hij twee jonge kinderen heeft, en dat de (buitenlandse) carrière van zijn vriendin, actrice Thekla Reuten, ook van invloed is op de gezamenlijke gezinsagenda. En toch wrong het. Want werd het niet eens tijd voor een volgende stap, nu hij de 40 naderde? En toen lag daar ineens het verzoek van de Hongaarse filmstudent: vier dagen opnamen, iets buiten Boedapest. Naber twijfelde wel even: waar kom ik straks terecht? Maar hij had tijd, en het script van die Csoma was goed. De afstudeerfilm Casting (2019) is inmiddels ook online te zien. Met een fijne, nare rol van Naber als de doortrapte regisseur Nick, die tussen het ronselen in Hongarije door ook nog even zijn kleine kinderen in Nederland belt om ze een goede nachtrust te wensen. In scenariohandboeken geldt de deus ex machina als een inferieure plotwending; dingen behoren niet zomaar te gebeuren. Maar bij Naber stapelden de toevalligheden zich op. De afstudeerdocent van Sándor Csoma aan de Academie voor Theater en Film in Budapest bleek regisseur Ildikó Enyedi, wier slachthuis-liefdessprookje On Body and Soul in 2017 werd bekroond met een Gouden Beer en een Oscarnominatie. En de 66-jarige Hongaarse stond op het punt te beginnen met de opnamen van het historische drama The Story of My Wife, naar de roman van haar landgenoot Milán Füst. Het boek uit 1946 gaat over een Nederlandse kapitein die in een opwelling trouwt met de Franse Lizzy, een vrouw die hij niet kan doorgronden en die hij almaar minder vertrouwt. De Franse actrice Léa Seydoux, bekend van La vie d’Adèle en de recentste James Bondfilms, had de vrouwelijke hoofdrol. Kapitein Storr zou worden gespeeld door een Noorse acteur. Maar toen zag docent en regisseur Enyedi dus Casting, met Gijs Naber. Hoe lang is-ie?, was het eerste wat ze vroeg aan haar student. Langer dan ik, zei Csoma. En daarmee was het een uitgemaakte zaak, zo verklaart Enyedi op een dakterras in Cannes, waar The Story of My Wife vorige zomer in wereldpremière ging in de competitie voor de Gouden Palm. ‘Voor mij althans. Ik was weggeblazen door Gijs. Dus ik switchte van hoofdrolspeler. Dat was niet niks, we hadden al scriptlezingen gehad, repetities. In Casting zag ik Gijs als een smerige, manipulatieve man, echt het tegenovergestelde van de kapitein in mijn film, maar je kon zijn klasse voelen. Weet je, ik heb gewerkt met de favoriete acteurs van Tarkovski, reuzen van de cinema als Oleg Yankovski en Alexander Kaidanovski, uit Nostalgia en Stalker. Acteurs uit een school waarbij het niet gaat om actie, maar om aanwezigheid. Gijs bezit een soortgelijk talent. Alleen al door te kijken, lopen of staan drukt hij zo veel uit. Dat heb je of dat heb je niet. Een uitzonderlijk acteur, klaar voor een grote internationale carrière. Ongeacht wat de Amerikaanse bladen schrijven.’ Die Amerikaanse filmbladen waren kort na de première op het filmfestival van Cannes niet onverdeeld enthousiast over haar film: die was fraai gefilmd, maar ook te lang, te statisch. En tamelijk traditioneel in de verbeelding van het vrouwelijke hoofdpersonage, dat zich nauwelijks laat kennen. Maar haar film gáát nu juist over die traditionele rollenpatronen, benadrukt Enyedi. ‘Het verhaal speelt in de jaren twintig. Een samenleving waarin de man geacht werd controle te hebben, want zo niet, dan was hij een mislukkeling. En deze zeekapitein verliest zijn controle, zodra hij aan wal stapt.’ Een grotere doop dan de Gouden Palmcompetitie in Cannes bestaat in de filmwereld niet. Een dag voordat hij zelf aan de beurt was verkende Naber, voor het eerst in Cannes, alvast de door bataljons fotografen omzoomde rode loper. Hij was te gast op de galapremière van Wes Andersons The French Dispatch. ‘Dan zie je Timothée Chalamet en Tilda Swinton, die daar zo relaxed rondlopen, en denk je: dat ga ik ook zo doen, lekker los. Nou, bij je eigen film is dat toch wat anders. Dan hoor je de begeleidende stem uit de luidspreker, als je voor de fotografen staat: and turn, and turn, and wave, and wave.’ ‘Ik heb wel genoten, hoor. Zo’n zaal met tweeduizend genodigden, die dan ritmisch meeklappen met het zeemanslied in de film. Alles is groot, je voelt de kracht van het festival: de glamour, de kritieken, de noodzaak van cinema. De mensen hier geven écht om film.’ Seydoux, die naast The Story of My Wife in nog drie voor het festival geselecteerde films zat, was de grote afwezige in Cannes: ze zat noodgedwongen thuis, met corona. ‘Jammer, we hadden afgesproken de interviews samen te doen. We hadden vanochtend nog even contact, ze baalt enorm.’ En zo sloeg Naber zich een dag na de première in z’n eentje door de vele interviews met journalisten uit de (vele) landen waar de film al was aangekocht. Ze bevroegen de Nederlander over het patriarchaat, de male gaze en de man-vrouwthematiek. ‘Ook wel grappig, om al die verschillen in nationaliteiten aan te horen. De journalisten uit Rusland bijvoorbeeld, die staan er voor mijn gevoel toch wat conservatiever in.’ De eerste opnamedag van The Story of My Wife voelde de Nederlander zich wel wat opgelaten. ‘Je voelt aan de blikken toch: o, dus dít is diegene voor wie we alles moesten omgooien? Léa was ook nog een beetje zoekende, die eerste dagen. Ze had al gespeeld met die andere acteur. En Léa kan sowieso wat ongenaakbaar zijn, of ondoorgrondelijk. Je merkt het verschil in status ook wel, ook bij de andere bekende Franse acteurs uit de cast. Ze kwam net van de set van The French Dispatch en we moesten ons haasten zodat ze James Bond kon halen. Er hangt een soort entourage omheen die maakt dat ze afgeschermd wordt, of ze dat nou wil of niet. Dus nou ja, ik heb de Hollandse nuchterheid ingezet, om daar wat doorheen te breken: een hoop Boursin smeren. En vrij snel zaten Ildikó, Léa en ik in dezelfde groef.’ Precies een jaar later komt The Story of My Wife, die zoals veel films wat werd opgehouden door de virusperikelen, uit in de Nederlandse bioscoop. Naber blikt terug. ‘Eigenlijk vond ik dat Cannes ook weer niet zó leuk. Ik voelde me best verloren, ook omdat Léa er niet was. Je voelde de druk enorm, omdat de editie ervoor was afgelast vanwege covid. Er waren heel veel films, dus die werden versneld door de Cannes-koker getrokken: hup, naar de volgende. En tegelijk was het ook waanzinnig. Zo’n applaus in de grote zaal, na de première... Dat je denkt, daar sta ik dan toch, Gijs Naber uit Vinkeveen.’ Nu, in de zomer van 2022, schaaft Naber met een taalcoach aan zijn Duits. Hij gaat de hoofdrol spelen als Duitser in een grote Duitse serie en een bijbehorende speelfilm; de opnamen in Praag zullen zeven maanden in beslag nemen. Er waren ook allerlei Duitse acteurs in de race voor zijn rol. ‘Ik vroeg de castingdirector: hoe kwamen jullie bij mij? Bleek dat de regisseurs The Story of My Wife hadden gezien. Dan merk je dat deuren die normaal dichtzaten nu toch op een kiertje zijn gezet.’ Dus houdt Naber een pleidooi voor de studentenfilm. Moet je altijd voor open blijven staan, als acteur. ‘En als ze uit Hongarije bellen, dames en heren, dan moet je het zéker doen.’ ‘Als ik een acteur van boven de 40 nog niet heb gezien, is-ie niet goed’, zei een vooraanstaande Amerikaanse castingagent eens tegen Vanessa Henneman, toen die hem Jacob Derwig aanbeval. Waarop de directeur en eigenaar van het Nederlandse agentschap Henneman Agency uitlegde: maar Nederland is geen Denemarken, jij ziet onze series en films niet. ‘Ik vind het talent van Jacob Derwig van wereldniveau’, zegt Henneman. ‘Niet anders dan Mads Mikkelsen. Maar je moet wel eerst op de radar komen, daar. Dat zag je al met de allereerste Netflix-serie House of Cards, waarin ze Lars Mikkelsen – de broer van – kozen voor de rol van Russische president. Goede acteur. Maar die rol had een Nederlander ook best kunnen spelen. De Amerikanen kozen Lars, want die kenden ze van The Killing.’ Een film of serie die buiten de eigen landsgrenzen opvalt is een van de mogelijke springplanken naar een internationale carrière. Henneman: ‘Het verandert nu wel iets, maar lange tijd werd in Nederland drama gemaakt dat minder reisde. Ik denk dat we daarom nog steeds iets achterlopen op andere Europese landen, qua aantallen acteurs die in buitenlandse producties spelen. Al zijn het er wel steeds meer.’ Met de komst van de streamingdiensten groeide de behoefte aan nieuwe gezichten, met name voor de explosie aan series. Europese acteurs die op de bonnefooi naar Hollywood trekken, de oude romantische route, zijn er steeds minder. Voor audities wordt steeds meer gebruikgemaakt van self-tapes, zelfgemaakte video-opnamen van acteurs, die zo de (eerste) auditie gewoon thuis kunnen afleggen. ‘Live-audities zijn er nauwelijks nog’, zegt Melissa Elzinga, mede-eigenaar van No19 Talent Management, dat onder anderen Gijs Naber vertegenwoordigt. ‘Ook vanwege covid. En als je door de eerste ronde bent en daarna nog eens wordt opgeroepen, is de volgende sessie met de regisseur vaak via Zoom. Niet alle acteurs vinden dat even gemakkelijk, om zo dan digitaal even hun kunstje te doen.’ Maar sommige acteurs blinken uit in de self-tape. ‘Yorick van Wageningen’, zegt Henneman, ‘die is er echt goed in en heeft er ook plezier in.’ Henneman en Elzinga hameren op ambitie: wie als acteur een buitenlandse carrière ambieert, moet dat écht willen en moet bereid zijn offers te brengen. ‘Bijna iedereen wil wel in het buitenland werken’, zegt Elzinga. ‘Maar als ik dan vraag waar die beloofde self-tape blijft, hoor ik nog weleens: sorry, het kwam niet uit, ik had een verjaardag. Of dan verzint iemand excuses om niet met een taalcoach te hoeven werken. Ik heb een aantal jaar in Los Angeles gewoond, en ik hoor het echt als je Engels niet on point is. In Amerika of Engeland gaat alles tien keer zo snel als bij ons. Je móét snel tapes kunnen maken en jezelf continu verbeteren.’ Henneman noemt Joes Brauers (Do Not Hesitate), Gijs Blom (Slag om de Schelde) en Julia Akkermans (Pink Moon) als voorbeelden van door haar bureau vertegenwoordigde jonge acteurs voor wie momenteel veel belangstelling is bij buitenlandse castingbureaus. Elzinga ziet veel vraag naar Shahine El-Hamus (Met mes), Aiko Beemsterboer (Mijn beste vriendin Anne Frank) en Martijn Lakemeier (De Oost). ‘Martijn heeft net een grote Engelse serie in Frankrijk gedraaid.’ Beschikbaarheid is een grote voorwaarde. Henneman: ‘Ik juich het toneel toe, hoor. Maar als wij tegen een buitenlands castingbureau voor de derde keer over iemand moeten zeggen: ‘nee, dan staat die en die op het toneel’, bellen ze niet meer. Ik heb ook al een paar keer meegemaakt dat alles klopte: grote internationale rol voor een Nederlandse acteur, maar die kon dan toch niet, vanwege de kinderen. In het buitenland vinden ze dat weleens moeilijk te begrijpen, daar wordt toch net wat harder geknokt voor een rol.’||https://www.volkskrant.nl/cultuur-media/hoe-acteur-gijs-naber-via-een-hongaarse-afstudeerfilm-het-internationale-walhalla-van-de-cinema-binnenrolde~b7458edc/
2022-07-27||De woest romantische visuele poëzie valt op in Asako I & II ★★★★☆||Soms omvat een enkel beeld de essentie van een complete film. In Asako I & II springt dit ene, van grote hoogte gefotografeerde shot eruit: een vrouw en een man, achter elkaar aan rennend tussen de velden. Tevergeefs probeert zij hem in te halen. En dan verschijnt er de over het land glijdende schaduw van een wolk, die hen steeds dichter nadert. Alsof je ziet hoe het lot zich met deze stervelingen bemoeit. De Japanse cineast Ryûsuke Hamaguchi permitteert zich in Asako I & II geregeld zulke momenten van puntige poëzie, die des te sterker opvallen door de verder zo efficiënte, dienstbare stijl. Op zulke ogenblikken woelt een woeste romantiek zich naar het oppervlak van de film, als de titelheldin even alle zelfbeheersing laat varen. Het uit 2018 stammende Asako I & II is, na Wheel of Fortune and Fantasy (2021), de tweede ‘vroegere’ Hamaguchi die hier wordt uitgebracht in het kielzog van arthousehit Drive My Car. Inmiddels kun je best vertrouwd zijn met Hamaguchi’s sierlijke, onnadrukkelijke verteltrant, en met zijn empathische blik op de complexiteit van menselijke relaties. Hamaguchi’s protagonisten krijgen soms al amper grip op zichzelf. Bij Asako I & II, naar een roman van Tomoka Shibasaki, kan dat I & II wijzen op de ontwikkeling die Asako (Erika Karata) doormaakt. Misschien slaat het ook op haar tweeslachtige karakter: de Asako die zich wil laten meesleuren, versus de Asako die hunkert naar binding. Geen verrassend onderwerp, net als de manier waarop Hamaguchi de thematiek op scherp stelt. Stil en afwachtend als ze is, valt Asako voor de knappe maar onpeilbare Baku (Masahiro Higashide). Hamaguchi zet hun romance krachtig neer, om hem al net zo robuust af te kappen. Twee jaar ‘en nog een beetje’ later werkt Asako in een koffietentje in Tokyo, wanneer ze de spoorloos verdwenen Baku meent te herkennen in Ryôhei, een lieve, maar ook wat brave zakenman. De gevolgen van die ontmoeting laten zich niet overzien, en toch ook weer wel, in een film die met Higashide’s fantastische dubbelgangersrol stoutmoedig de grenzen van het geloofwaardige opzoekt. Nog beter is Erika Karata als Asako. Waar Higashide twee rollen heeft, moet Karata alle tegenstrijdigheden en botsende emoties in één vrouw onderbrengen, wat ze verrassend subtiel doet. Niettemin kunnen Asako’s keuzes en de plotwendingen vervreemdend of afstotend werken. Maar net zo makkelijk wordt je helemaal ingepalmd door dit bedrieglijk beheerste drama over liefdesgekte en liefdesleed.||https://www.volkskrant.nl/cultuur-media/de-woest-romantische-visuele-poezie-valt-op-in-asako-i-ii~b5add91b/
2022-07-27||Dankzij de scheldboeren is voor mij nepvlees het nieuwe normaal||Brandende hooibalen, gedumpte mest, trekkertirades op sociale media. De bepaald onsympathieke manier waarop de boeren actievoeren heeft als onbedoeld positief effect dat het veganisme de wind in de zeilen krijgt. Met redelijke boeren wil ik best in gesprek. Maar hoe meer je op sociale media de huid wordt volgescholden, hoe meer zin je hebt eindelijk serieus op zoek te gaan naar een alternatieve leefstijl waarbij je als consument bijdraagt aan een beter milieu en je handen voorgoed aftrekt van structurele dierenmishandeling. Weg met de megastallen, weg met de intensieve veehouderij. En stiekem weg met de intimiderende steeds extreemrechtsere scheldboeren. Een scheldkanonnade, nadat ik iets had gezegd over het onwelvoeglijk gebruik van de term holocaust in verband met het lot van de boeren op Twitter, was voor mij vorig jaar het laatste zetje om veganisme een kans te geven. Ik overwoog het al, om gezondheidsredenen, voor het milieu en vooral omdat ik slachtfilmpjes niet kan afkijken, maar ik was gewoon verslaafd aan vlees, vis en zuivel. De opmars van nepvlees is gelukkig niet meer te stuiten sinds de smaak is geperfectioneerd. Vleesvervangers zijn daarbij inmiddels, ondanks de asociale winst die er op de producten wordt gemaakt (tussen de 35 en 50 procent tegenover 8 procent op vlees), door de inflatie voordeliger dan vlees. Hoog tijd dat er iets tegen de exorbitante winstmarges op vleesvervangers wordt gedaan overigens, als het milieu ons echt aan het hart gaat. Want laten we wel wezen, veganisme is vooralsnog voorbehouden aan een handvol alternatievelingen, rastafari’s en een zuinig stukje grootstedelijke bakfietselite. Verrassend genoeg maakt de fastfoodsector forse stappen. De Oostenrijkse Burger King vraagt haar gasten inmiddels: ‘Der Whopper Normal oder mit Fleisch?’ In het reclamefilmpje zien we ietwat overdonderde Burger King-klanten, die eerlijk gezegd zowel milieu als dierenwelzijn worst zal wezen. Maar een grote meerderheid is bereid een normale Whopper te proberen. En dan: Hee, lekker! Het is te hopen dat die strategie zo snel mogelijk wereldwijd wordt uitgerold. Als nieuwbakken veganist kan ik mij goed heugen hoe ik mijn eerste plantaardige Whopper uitprobeerde. Ik zette mijn tanden in het vlees en dacht: Ja, dit heb ik lang gemist. Maar och dat arme dier, want ze moeten een foutje hebben gemaakt. Schuldbewust liep terug ik naar de kassa. Jullie hebben mij een echte Whopper gegeven, zei ik. ‘Nee hoor, mevrouw. Dit was een vegan.’ Ik was onder de indruk. Want ja, nailed it. Na jaren nat-kartonachtige sojalapjes met vleessmaak uit een miljoenmiljard e-nummers smaakt dit gewoon als echt. Dan is het maar soja met een miljoenmiljard e- nummers, het smaakt en er is tenminste geen met hormonen en antibiotica volgespoten verdrietig rund voor geslacht. Eat your veggies, slijt ook Kentucky Fried Chicken zijn vegakipstukjes aan haar publiek. Een smikkelende zwarte vrouw die vegakipstukjes eet. Heel goed, vooral in mijn Surinaamse kring vallen – op wat woke millenials na – nog weinig mensen te bewegen de kip te vervangen. Nu nadert het moment dat ik mijn favoriete afhaaltoko ook onder druk ga zetten een Surinaamse rijst sojakip te maken met vega-kipfilet. Dit is geen advertorial voor fastfoodketens. Het echte kippenvlees van Kentucky Fried Chicken, Burger King of de Mac is gemaakt van plofkippen die in zes weken tot vleeshompen van meer dan 2 kilo groeien. Ze kunnen vaak moeilijk lopen, zien nooit buitenlucht en staan hun leven lang in hun eigen poep. Ook een kort aards bestaan als fastfoodrund is weinig te benijden. Als we alleen nog plantaardig eten, hebben we 75 procent minder landbouwgrond nodig, zei George Monbiot zaterdag in deze krant. Hij pleit voor afschaffing van de hele veeteelt. Dat is mij iets te gortig. Maar als de bewuste consument kiest voor een veganistisch basisdieet en eens per drie weken een stukje bio-vlees of -vis, zijn we al een eind op weg. Ik kan als betaalbaar en gezond plantaardig proteïne-alternatief voor vlees of vleesvervangers aanbevelen: een potje kikkererwten van 0,89 euro afspoelen in een zeef; olijfolie, knoflook, gember, hete paprikapoeder en ras el hanout erop strooien, 10 minuten in de oven, klaar. Heerlijk. Harriet Duurvoort is publicist. Zij schrijft om de week een wisselcolumn met Danka Stuijver.||https://www.volkskrant.nl/columns-opinie/dankzij-de-scheldboeren-is-voor-mij-nepvlees-het-nieuwe-normaal~bf0f5774/
2022-07-27||Where the Crawdads Sing is glossy als een brochure van de lokale toeristenbranche ★★☆☆☆||De jongetjes die in het moeras van North Carolina anno 1969 het lichaam ontdekken van een jongen uit de buurt doen even denken aan Stand By Me, de Stephen King-verfilming waarin zo’n ontdekking een fraai coming-of-agerelaas in gang zet. Maar Where the Crawdads Sing, naar de bestseller uit 2018 van Delia Owens (in het Nederlands vertaald als Daar waar de rivierkreeften zingen), steekt drastisch anders in elkaar. Glossy als de brochure van de lokale toeristenbranche, vooral. De mensen uit de streek én de openbaar aanklager weten wie de jongen om het leven heeft gebracht: de zonderlinge vrouw in een veredelde moerashut verderop. De kijker weet beter. Het door Daisy Edgar-Jones gespeelde ‘moerasmeisje’ oogt alsof ze zo van de set van Normal People is gewandeld. Ze ziet er hier doodleuk uit als de Engelse studente die ze in die serie speelde, als vrouw die haar hele leven in een moeras woont is het volstrekt niet overtuigend. Een uitstekende actrice, maar hier is ze volledig verdwaald. In een weinig overtuigend verhaal vol ansichtkaartromantiek is ze vanaf het begin te zachtaardig en onschuldig om een potentiële dader te zijn.||https://www.volkskrant.nl/cultuur-media/where-the-crawdads-sing-is-glossy-als-een-brochure-van-de-lokale-toeristenbranche~b181c1f4/
2022-07-27||Hoe word je wegwijs in het woud aan keurmerken in de supermarkt?||Je staat voor het chocoladeschap in de supermarkt. Welke reep koop je? Tony Chocolonely? ‘Slaafvrij’ klinkt goed. Misschien Côte d’Or, daar staat ook een duurzaamheidsmerkje op. Of bio-chocolade, biologisch is toch altijd het duurzaamst? In de supermarkt rekening houden met klimaat, dier, mens en milieu kan knap lastig zijn. Allerlei producten schreeuwen om het hardst dat ze ‘diervriendelijk’, ‘duurzaam’, ‘eerlijk geproduceerd’ of ‘klimaatneutraal’ zijn. Wat klopt er echt? Om het je gemakkelijker te maken, is er de vernieuwde Keurmerkenwijzer van voorlichtingsorganisatie Milieu Centraal. Daarin vind je een overzicht van logo’s of beeldmerken met een duurzaamheidsclaim, die op bijvoorbeeld voedingsmiddelen staan. Milieu Centraal werkte voor de Keurmerkenwijzer samen met onder meer Wakker Dier, het RIVM, Wageningen Universiteit en het Voedingscentrum. Subsidie kwam van het ministerie van Landbouw. De Keurmerkenwijzer heeft de claims van zo’n logo of beeldmerk doorgelicht en beoordeeld op de eisen voor milieu, mens en dier. Er is daarbij ook onderzocht hoe duidelijk en toegankelijk de informatie van de producent is, bijvoorbeeld wat er op de website van de producent over te vinden is. Tenslotte is gekeken of het beeldmerk een betrouwbare, onafhankelijke controle heeft, én of er sancties worden opgelegd als een bedrijf zich niet houdt aan de eisen waar het beeldmerk voor staat. Bovendien moeten de eisen concreet en toetsbaar zijn. Concreet is bijvoorbeeld: ‘Drie kippen per vierkante meter’. Niet concreet is: ‘De dieren hebben voldoende ruimte’. Sommige keurmerken worden door Milieu Centraal beoordeeld als ‘topkeurmerk’. Topkeurmerken staan voor de allerhoogste duurzaamheidseisen binnen een bepaalde productgroep. Daartoe horen bijvoorbeeld biologisch, Demeter, Beter Leven twee en drie sterren, EKO, On the way to Planet Proof, MSC en ASC (voor vis), Fairtrade en Rainforest Alliance/UTZ. Nieuw is het CNC-klimaatkeurmerk. Zo’n keurmerk was hard nodig, want met de term ‘klimaatneutraal’ wordt ontzettend veel gesjoemeld. Bij elk keurmerk staat een bepaald duurzaamheidsdoel centraal. Zo gaan de Beter Leven-sterren vooral over dierenwelzijn. Bij EU-biologisch worden daarnaast ook strenge milieueisen gesteld aan bijvoorbeeld kunstmest-, antibiotica- en gifgebruik, maar niet aan energiegebruik of beperking van broeikasgasuitstoot. Die laatste twee eisen heeft het ‘On the way to Planet Proof’-keurmerk dan weer wel. Rainforest Alliance richt zich vooral op tropische producten. Producten met topkeurmerken zijn soms wel wat duurder. Zo zijn voedingsmiddelen met het Demeter-keurmerk, die je alleen in de natuurwinkel vindt, prijziger dan biologische producten omdat Demeter strengere eisen stelt. Toch kun je ook keurmerkproducten kopen als je op de kleintjes moet letten. Afgeprijsd biologisch vlees dat de houdbaarheidsdatum nadert, is betaalbaarder. Groenten met het Planet Proof-keurmerk zijn niet of nauwelijks duurder dan keurmerkloze groenten: dat geldt ook voor vis met een MSC- of ASC-keurmerk. En producten met 2 Beter Leven-sterren zijn goedkoper dan met 3 sterren. Hoe goed dieren met één Beter Leven-ster het hebben, varieert overigens per diersoort. Zo is het verschil tussen kip zonder Beter Leven-ster en kip met één ster behoorlijk groot, maar voor varkens scheelt dat veel minder: dan wordt het dierenwelzijn pas aanmerkelijk beter bij twee of drie sterren. Meer hierover lees je op de site van de Keurmerkenwijzer of Dierenbescherming. In de Keurmerkenwijzer vind je ook ‘bedrijfslogo’s’, opgesteld door een bedrijf zelf, zoals het ‘Caring Dairy’-logo van Cono Kaasmakers, dat ook op Ben & Jerry’s ijs staat. Bij een bedrijfslogo controleert het bedrijf ook zelf of de producenten en leveranciers aan de eisen voldoen. Een paraplulogo tenslotte maakt een groep producten met hetzelfde keurmerk herkenbaarder. Zo staat het supermarkt-paraplulogo Bio+ op verschillende biologische producten, van vlees tot jam. Sommige merkjes vallen in geen van deze categorieën, zoals het Europese V-label en het Vegan-merk van de Nederlandse Vereniging voor Veganisme. Dat zijn geen keurmerken, maar ‘beeldmerken’. Ze stellen geen duurzaamheidseisen, maar laten zien dat het voedingsmiddel 100 procent plantaardig is. Soms is dat duidelijk, zoals bij ongezouten pinda’s of bakmeel. Maar geroosterde pinda’s of koekjes kunnen wél dierlijke ingrediënten bevatten. Dan zijn er nog de doelbewust misleidende beeldmerkjes. Op keurmerken.net, opgezet door een voormalig onderzoeker van Milieu Centraal, vind je een overzicht van dit soort ‘foute keurmerkjes’. Zo haalt kip met ‘Pluimgarantie’, bij o.a. supermarktketens Spar en Hoogvliet, niet eens het basiswelzijnsniveau van één Beter Leven-ster. ‘Made with natural ingredients’, op verder keurmerkloze muesli van Jordans, is een vrij onzinnige bewering: het zou gek zijn als muesli geen natuurlijke ingrediënten zou bevatten. En ook zegt ‘Responsible quality’ op Riomare blikvis weinig. Het is niet te controleren en het bedrijf is niet aangesloten bij een erkend keurmerk zoals MSC.||https://www.volkskrant.nl/beter-leven/hoe-word-je-wegwijs-in-het-woud-aan-keurmerken-in-de-supermarkt~b386c3b8/
2022-07-27||De grootste neutronenster ooit is onbegrijpelijk zwaar||In de ruimte is alles onmenselijk groot, zwaar en ver. De aarde is een onbeduidende planeet, de reusachtige zon een bescheiden ster. Afstanden meet je er in lichtjaren, omdat de kosmos alleen met de duizelingwekkend grote reissnelheid van het licht nog enigszins behapbaar blijkt. Het lijkt soms zelfs bijna alsof het expres is. Alles om die ene boodschap erin te hameren: jullie, beste mensen, zijn kosmisch gezien totaal verwaarloosbaar. Datzelfde gevoel bekruipt je bij de nieuwste toevoeging aan de ruimterecordboeken, eentje die astronomen deze week beschreven in het vakblad The Astrophysical Journal Letters: de zwaarste neutronenster ooit gemeten. Nu zijn neutronensterren überhaupt al vrij extreme verschijnselen. Ze ontstaan uit zware sterren wanneer die sterven met een catastrofale knal, een zogeheten supernova. Bij die ultragewelddadige gebeurtenis wordt het restant van zo’n ster onvoorstelbaar krachtig samengeperst. Wat resteert lijkt in niets nog op het alledaagse: één enkele eetlepel neutronenster weegt zoveel als de gehele Mount Everest. Om toch nog een beetje vat te krijgen op die bizarre sterren, zoeken sommige astronomen hun heil in – nee, echt – vergelijkingen met Italiaans eten. Dat begint al onder het oppervlak, waar honderden neutronen dicht op elkaar zogeheten ‘gnocchi’ vormen. Verder naar binnen, waar de druk hoger is, worden dat lange slierten. Inderdaad: neutronenspaghetti. Nog dieper fuseren die slierten tot een vlak (neutronenlasagne) totdat een uniforme massa met gaten ontstaat, alsof er langwerpige tubes in zitten: neutronenpenne, neutronenbucatini of, zo u wilt: de anti-spaghetti-fase. Juist. Tot zover de theorie, nu de praktijk. De ster die astronomen ontdekten heet PSR J0952−0607 en is een zogeheten pulsar. Dat wil zeggen: een neutronenster die als een soort kosmische vuurtoren rondtolt en straling het heelal in slingert. Dat rondtollen gaat op recordtempo, maar belangrijker is dat andere record: de ster is ongeveer 2,35 maal zo zwaar als onze zon. Een massa die hij overigens vergaarde door met z’n zwaartekracht het materiaal van zijn partner-ster af te peuzelen, iets dat hem de bijnaam ‘zwarte weduwe’ opleverde, naar de vrouwtjesspin die haar partners verorbert. Omdat fysici weten dat er een punt bestaat waarop een neutronenster de druk van zijn eigen zwaartekracht niet meer aankan en daarna instort tot zwart gat, is het handig te weten waar die bovengrens ligt. Dan weet je namelijk hoe stevig de ster zichzelf stut, en dat onthult iets over de eigenschappen van dat dicht samengepakte binnenste. Als PSR J0952−0607 zo’n beetje de zwaarst mogelijke neutronenster is, dan bestaat -ie binnenin uit ‘gewone’ deeltjes, schrijven de onderzoekers: neutronen en up- en down-quarks, voor de kenners. Dezelfde deeltjes waaruit mensen, planeten en gewone sterren bestaan. Maar als men in de toekomst tóch een veel zwaardere variant ontdekt, dan bevatten ze wellicht exotischer deeltjes, die je op aarde alleen in deeltjesversnellers kunt treffen. En zeg dan dus maar weer dag, met die menselijke maat.||https://www.volkskrant.nl/wetenschap/de-grootste-neutronenster-ooit-is-onbegrijpelijk-zwaar~bf9fb728/
2022-07-27||Politie arresteert nieuwe verdachte in moordzaak Peter R. de Vries||Politie en justitie vermoeden dat de man lid was van een criminele bende die voor een of meer opdrachtgevers gewelddadige klussen uitvoerde. Op welke manier hij precies betrokken zou zijn geweest bij de moord op De Vries is niet duidelijk. De verdachte zit vast in beperkingen, wat betekent dat hij alleen contact mag hebben met zijn advocaat. Met deze aanhouding komt het aantal opgepakte verdachten in de moordzaak van Peter R. de Vries op zes. Tegen de twee vermoedelijke uitvoerders van de aanslag, Delano G. en Kamil E., loopt al een rechtszaak. De uitspraak in die zaak is uitgesteld omdat een nieuwe getuige in een verklaring de moord in verband brengt met misdaadkopstuk Ridouan T. Op 4 juli werd daarnaast Krystian M. in zijn cel aangehouden. De Pool, die al vastzat vanwege een liquidatiepoging in Zeewolde vorig jaar, zou de uitvoerders rechtstreeks hebben aangestuurd. Op dezelfde dag hield de politie in Spanje en op Curaçao nog twee verdachten aan. Volgens Het Parool zouden zij de moord hebben gefilmd om de maatschappelijke schok te vergroten. Het Openbaar Ministerie meldt dat de verdachte die in Spanje is aangehouden nog zeker 90 dagen vast blijft zitten. Eerder verlengde de rechter het voorarrest van de op Curaçao aangehouden verdachte al met dezelfde periode. Misdaadverslaggever Peter R. de Vries werd op op 6 juli vorig jaar in Amsterdam neergeschoten en overleed negen dagen later in het ziekenhuis. Het vermoeden bestaat dat hij is vermoord vanwege zijn rol in het Marengo-proces tegen Ridouan T. en diens misdaadorganisatie. Ook de broer en advocaat van de kroongetuige in dat proces zijn vermoord.||https://www.volkskrant.nl/nieuws-achtergrond/politie-arresteert-nieuwe-verdachte-in-moordzaak-peter-r-de-vries~bac302b6/
2022-07-27||Denkend aan Hans van Manen zei ik: ‘Laten we hoe dan ook niet de goedkoopste biefstuk nemen’||Hans van Manen had tegen me gezegd dat je al je geld moest uitgeven en zo’n advies leg je niet naast je neer. Toen Van Manen in 2000 de Erasmusprijs kreeg, stelde hij in zijn dankwoord dat ‘een dure auto’ hem ongetwijfeld inspiratie zou opleveren, maar aangezien hem was duidelijk gemaakt dat het prijzengeld niet aan een voertuig diende te worden besteed had hij er iets anders van gekocht. Denkend aan Van Manen reisde ik naar de westkust van Amerika. In de buurt van Seattle, in het stadje Snoqualmie, had mijn oudste zoon een stageplek gevonden in een hotel. Hij bakte omeletten. Gaandeweg had de romantiek van de keuken hem verlaten, wel had hij in een messenwinkel drie messen aangeschaft, volgens hem neemt een beetje kok zijn eigen messen mee. Aan de vooravond van zijn 18de verjaardag leidde hij ons naar een restaurant in Seattle waar de goedkoopste biefstuk 55 dollar kostte. Weer was Van Manen daar, ik zei: ‘Laten we hoe dan ook niet de goedkoopste nemen.’ Nabij het hotel waar mijn zoon omeletten bakte, in het stadje Fall City, bevond zich in een hutje naast een koffiewinkel een gun store. Washington is een zogenoemde ‘blauwe staat’ maar ook daar houden mensen van wapens. In het koffietentje zei ik tegen hem: ‘Als je wilt koop ik vanavond een pistool voor je, wat is leven zonder een beetje toxic masculinity? Verder ga ik waarschijnlijk bij Hans van Manen wonen.’ Die naam zei hem niets. ‘Je doet maar’, antwoordde hij. Ik had Van Manen gevraagd of het goed was als ik bij hem introk. Hij reageerde met mild enthousiasme maar voegde eraan toe: ‘Je kijkt alsof je bang bent met me naar bed te gaan.’ Wie de ondergang niet meer dan strikt noodzakelijk vreest, moet ook het betere sekswerk niet verachten.||https://www.volkskrant.nl/mensen/denkend-aan-hans-van-manen-zei-ik-laten-we-hoe-dan-ook-niet-de-goedkoopste-biefstuk-nemen~b389990e/
2022-07-27||De Volkskrant-huisdichter Vanuit de campert (1)||In de campertHou ik open huis Voor mijn achterstalligeGevoelens en gedachten Ik geef ze een krukjeEn een luisterend oor Ze mogen eerlijk zeggenHoe ze in the game staan En hoe ze willen dealen metThe same old shit Dan gaan alle ramen openEn neemt de wind ze mee.||https://www.volkskrant.nl/cultuur-media/de-volkskrant-huisdichter-vanuit-de-campert-1~b07701fd/
2022-07-27||Muziek uit een andere wereld, met het licht uit||Acht uur. Op ’t einde van de dag ga ik soms in bed liggen met de lamp uit om te luisteren naar de radio, die Europeesche muziek speelt. De heele dag door zijn er alleen Indonesische klanken. Het begint vroeg in de morgen en ’t wisselt af van gamelan, krontjong-imitaties van jazz of Soedaneesche liefdesliederen, waar geen eind aan komt. Tusschendoor speeches, officieele berichten, nieuws, alles in ’t ­Maleisch, met stemmen die even agressief klinken als de onze het waarschijnlijk vroeger in hun ooren hebben gedaan. Maar tusschen 10 en 11 uur ’s avonds komt er plotseling een eind aan en komt er een piano-concert of cabaret-liedje. Duizenden Europeanen luisteren dan stil naar hun eigen muziek, alleen gestoord door de stem in ’t Maleisch, die de titels zegt. Ik weet niet waaraan we ’t laten hooren van onze muziek te danken hebben. In ieder geval ben ik blij, dat dit ééne uurtje met Europeesche muziek is blijven bestaan. Ik lig er naar te luisteren als naar geluiden uit een andere wereld, die onbereikbaar ver voor me is geworden. En buiten hoor ik het driftige stappen van Yatayama, die inspectie houdt. Neen, ’t is heusch de NIROM (Nederlandsch-Indische Radio Omroep Maatschappij, red.) die aanstaat en niet San Francisco.||https://www.volkskrant.nl/cultuur-media/muziek-uit-een-andere-wereld-met-het-licht-uit~b27000b1/
2022-07-27||Het Traditieteam betreurt traditioneel zijn eigen tradities||Het Traditieteam betreurt het zeer dat leden van het Traditieteam tijdens een traditioneel diner traditionele opvattingen hebben gescandeerd over de traditionele verdeling tussen vrouwen en mannen die traditioneel binnen het Traditieteam gelden. Tijdens die traditionele toespraak zijn traditiegetrouw bepaalde traditionele woorden gebruikt. Het Traditieteam betreurt traditiegetrouw dat het zo ver gekomen is. Dit is, zo beseffen wij maar al te goed, niet de eerste keer dat het Traditieteam in opspraak komt. Het is immers traditie dat het Traditieteam voor onrust zorgt bij degenen die geen lid zijn van het Traditieteam. Het is precies die traditie van niet begrepen worden die ons als Traditieteam traditioneel bij elkaar houdt. Geheel traditiegetrouw heeft het Traditieteam daarom dus excuses aangeboden voor de wijze waarop we onze traditie levend houden. Het traditionele excuus aanbieden gaat ook dit jaar traditioneel samen met het opstappen van een aantal leden van het Traditieteam. De senaat, zoals onze zondebokken zichzelf traditiegetrouw noemen, zal zoals de traditie beveelt laten weten dat ze oprecht geschrokken zijn. Er zal zoals altijd een traditioneel onderzoek worden ingesteld en daar zal traditiegetrouw uit blijken dat sommige tradities die het Traditieteam in leven houdt, niet bij de normen en waarden van het Traditieteam passen. Traditiegetrouw zullen we meerdere persberichten naar buiten brengen waaruit blijkt dat we dat menen. Ook dat is inmiddels traditie. Traditiegetrouw zal het Traditieteam daarom ook dit jaar traditioneel beloven dat het een einde zal maken aan tradities die niet bij het Traditieteam passen. Traditiegetrouw zullen columnisten van diverse kranten hun twijfel uitspreken over de oprechtheid van onze traditionele woorden van berouw. Bitter als ze zijn over het feit dat ze zelf nooit tot het Traditieteam mochten behoren. De columnisten zullen er traditiegetrouw op wijzen dat er een traditie is binnen het Traditieteam om tradities in leven te houden zelfs als dat betekent dat deze tradities nu en dan het leven van onze gewaardeerde leden kosten. Veel mensen die niet in het Traditieteam zitten, vragen zich traditioneel af waarom mensen ondanks al die tradities toch zo graag lid willen worden van het Traditieteam. Het Traditieteam heeft daar traditiegetrouw geen antwoord op. Het hele idee van vragen stellen gaat immers in tegen ieder gevoel van traditie. Tradities zijn er niet om bevraagd te worden, maar om herhaald te worden. Het Traditieteam doet wat de traditie haar voorschrijft. Wie dat niet begrijpt, heeft traditioneel niets bij ons te zoeken.||https://www.volkskrant.nl/cultuur-media/het-traditieteam-betreurt-traditioneel-zijn-eigen-tradities~b4df4ee8/
2022-07-27||Paus heeft dagtaak aan het maken van excuses||Het is prijzenswaardig dat de paus van Rome zijn excuses heeft aangeboden voor de wreedheden en de moorden op kostschoolkinderen in Canada. Wat er alleen al de laatste twee eeuwen in naam van de paus door katholieken aan moord en doodslag is begaan, tart echter elke beschrijving. De paus zou er vele jaren een dagtaak aan hebben om ook daarvoor zijn excuses aan te bieden. Het zou de paus nog meer sieren, als hij zou erkennen, dat er structureel en fundamenteel nog steeds veel mis is in zijn organisatie. Iedere andere maatschappelijke organisatie met zo’n verleden zou allang zijn opgeheven en verboden. De vraag is of het niet eens tijd wordt dat overheden hun wetten en regels ook standaard op de kerk van Rome, voor zover actief in hun land, van toepassing verklaren. Paul Gerbrands, Valkenswaard De schrik slaat me om het hart als ik zie hoe ons land, dat bekendstond om zijn poldermodel, afglijdt naar een land waar de mensen die het hardst schreeuwen gelijk claimen te hebben. Waar niet meer geluisterd wordt naar elkaar, maar elkaar de maat wordt genomen. Waar je niet meer kritiek kunt uiten zonder angst om daarvoor een berg stront op je stoep te krijgen. Uiterst-rechtse partijen spinnen er garen bij. Zij hebben geen baat bij oplossingen, het is koren op hun molen. Zij zijn niet vóór de boeren, zij gebruiken ze om instabiliteit te creëren. Ik hoop dat de boeren gaan beseffen, dat praten, hoe moeilijk ook, oplossingen genereert. En die oplossing kan niet zijn dat alles blijft zoals het was. Tijden veranderen nou eenmaal. Wij moeten er samen het beste van maken. Niet tegenover elkaar staan, maar samen de schouders eronder. Marga Hilhorst, Eemnes Misschien moeten wij, de mensen die niet overal een wereldwijd complot in zien, bij wijze van protest één dag met zijn allen de Nederlandse vlag op een normale manier laten wapperen. Om te laten zien dat wij toch de verstandige meerderheid vormen. Hans Cobussen, Zutphen Als het Amsterdamse studentencorps maatgevend is voor het niveau van de hoogopgeleiden, ben ik er trots op dat ik alleen havo heb. Hoogopgeleid? Omhooggevallen zul je bedoelen. Hans van Noord, Utrecht De ‘hoerenspeech’ is niet een eenmalige uitglijder maar traditie. Toen ik in Delft lid was van een studentenvereniging, alweer 35 jaar geleden, wist iedereen dat vrouwen bij het corps hoeren werden genoemd. Vrouwen moest je een duwtje of een veeg geven (voor wie geen lid was: neuken). De keren dat ik er op bezoek was, waren mannen alleen maar bezig je te scoren. Geen zinnig woord mee te wisselen, met die bestuurders van de toekomst. Sommige herendisputen betaalden prostituees als tafeldame, die dan naakt op de tafel moest liggen. Bij mijn Delftse vereniging werd ieder jaar, nadat de tweedehandsmeubelen onder de hamer waren gekomen, ‘een hoer geveild’. Als je je kritisch uitsprak werd je gezegd dat je niet moeilijk moest doen… en of je misschien een beurt nodig had? Het ergste is: nu zijn de dochters van deze mannen lid geworden en zeggen ze tegen hun dochters: ‘Ach meisje, dat hoort er nu eenmaal bij.’ De zonen worden niet gecorrigeerd. Zelf had ik vijf jaar therapie nodig om mij vrouw in plaats van manwijf of hoer te voelen. Maar geen zorgen meisjes: papa betaalt behalve jouw studieschuld vast ook jouw therapie. Nathalie van de Loo, Sleeuwijk Verandering van de bestuurscultuur bij de studentencorpora blijkt wel even hardnekkig niet te lukken als verandering van de bestuurscultuur van ons (‘nieuwe’) kabinet. Hoeveel kabinetsleden zijn in hun studietijd lid geweest van het corps? Jan Lantink, Nijmegen Ik gun Eelco Meuleman een lang en gezond leven. En hij schrijft leuk over kanker. Maar dat hij na een bezoek aan zijn oncoloog (waar hij redelijk goed nieuws krijgt) meteen een sigaret opsteekt, is een dikke middelvinger naar al die mensen die hem beter proberen te maken. Pam van Vliet, Kimswerd Gelijke monniken, gelijke kappen, luidde de eerste zin bij het interview met de twee wielrensters. Na vele jaren is het dan eindelijk zo ver: er is weer een Tour de France voor vrouwen. Maar voor de gelijkheid in de media over de prestaties van de mannen en de vrouwen is meer nodig. Wel een live-uitzending op de televisie, maar geen ‘Avondetappe’, en ook op pagina 2 van de Volkskrant ontbreekt nu onderaan rechts dat kleine informatieve berichtje over de Touretappe en het klassement. Volgend jaar beter? Gerard Godschalk, Breukelen||https://www.volkskrant.nl/columns-opinie/paus-heeft-dagtaak-aan-het-maken-van-excuses~bcd848f9/
2022-07-27||Un autre monde is een klinkend voorbeeld van aangrijpend sociaal realisme ★★★★☆||Philippe is en blijft een radertje in een ondoordringbaar groot en allesverwoestend systeem. De Franse steracteur Vincent Lindon speelt hem in Stéphane Brizés filmreeks over de lagen van het moderne kapitalisme. Dat klinkt op papier wellicht als taaie kost, maar het duo Lindon en Brizé levert met Un autre monde opnieuw een klinkend voorbeeld van aangrijpend hedendaags sociaal realisme. Het is cinema in de geest van Ken Loach. Hoewel de drie films uit de reeks uitstekend los van elkaar zijn te zien, vormen ze samen een inzichtelijk en meeslepend geheel dat meer is dan de som der delen. In La loi du marché (2015) speelde Lindon de moedeloze Thierry, die na langdurige werkloosheid in een baantje belandt als supermarktbeveiliger, belast met het aanhouden van armzalige winkeldieven. In En guerre (2018) stond hij als Laurent wat treden hoger op de ladder en leidde hij een arbeidersrevolte na een aangekondigd massaontslag. En in Un autre monde is hij Philippe, een regionale directeur van een multinational die zo’n ontslag dient uit te voeren. Steeds een stapje hoger, maar nog altijd slachtoffer van iets groters. De trilogie schetst een beeld van een door winstbejag en kostenefficiëntie gedomineerde wereld. De aanpak doet denken aan televisieserie The Wire, waarin David Simon de drugsproblematiek en corruptie in Baltimore verbeeldde door per seizoen één perspectief op het grote overkoepelende verhaal te laten zien. Un autre monde opent tijdens een bijeenkomst waar de voorwaarden van de scheiding tussen Philippe en zijn echtgenote worden besproken: zij trok de voortdurende spanning die hij mee naar huis nam niet meer. Het is een zakelijke ontmoeting, aangevoerd door gehaaide advocaten. Ook tijdens de ontmanteling van de liefde is van menselijkheid en empathie geen sprake, maakt regisseur en scenarist Brizé onmiddellijk duidelijk. Na een handvol afgemeten beslissingen rest er niets dan een juridisch dichtgetimmerd gesprek over de financiële waarde van een huwelijk. Waar de vorige twee films in quasi-documentairestijl haarfijn lieten zien hoe eenvoudig de machtelozen van de onderste treden van de ladder worden getrapt, verplaatst Un autre monde de focus naar het geweten van een van de uitvoerders van zo’n beslissing. De verantwoordelijkheid voor het massaontslag is een mogelijk té zware last voor Philippe. Onthutsend zijn de vergaderscènes over mensen die in bepaalde kringen vermoedelijk tot het voorstadium van ‘dor hout’ worden gerekend: vijftigers aan wie geen bijscholingsbudget meer wordt verspild omdat de noodzakelijke bezuinigingsoperatie nou eenmaal vraagt om een lange ontslaglijst. In kraakheldere, doelgerichte scènes toont Brizé hoe ook een onderdirecteur als Philippe kan vastlopen. Dit omdat ook hij verantwoording heeft af te leggen aan bazen, die op hun beurt óók weer worden aangestuurd. Tot zelfs het laatste greintje menselijkheid is gedegradeerd tot vage abstractie en alleen nog de vraatzucht van Wall Street regeert. Philippe, weer een voortreffelijke rol van Lindon, is daarin een soort poortwachter. De laatste in een dolgedraaide mallemolen die het verschil tussen mensen en cijfers nog kent.||https://www.volkskrant.nl/cultuur-media/un-autre-monde-is-een-klinkend-voorbeeld-van-aangrijpend-sociaal-realisme~b25be187/
2022-07-27||Trump keert terug in Washington, terwijl justitie haar onderzoek naar hem in hogere versnelling zet||De Washington Post meldde dinsdag op basis van anonieme bronnen dat het ministerie van Justitie strafrechtelijk onderzoek doet naar het handelen van Trump zelf. Dit in het kader van het onderzoek naar pogingen van de ex-president om de uitslag van de verkiezingen terug te draaien. Garland noemde dat project in een interview met zender NBC ‘het meest verstrekkende onderzoek uit onze geschiedenis’. Voor dit onderzoek zou Justitie met een aantal oud-medewerkers van het Witte Huis hebben gesproken, onder wie Marc Short, chef-staf van voormalig vicepresident Mike Pence. Short bevestigde maandag al dat hij voor een federale jury een getuigenverklaring had afgelegd over de gebeurtenissen rond de bestorming van het Capitool. Volgens twee door de Washington Post opgevoerde bronnen hebben aanklagers meerdere getuigen ondervraagd over gesprekken met Trump en zijn advocaten en medewerkers. Ook zouden telefoongegevens van medewerkers van Trump, onder wie voormalig chef-staf Mark Meadows, zijn opgevraagd. Insiders zien met name de getuigenis van Short als een signaal dat Justitie het onderzoek in een hogere versnelling heeft gezet. Het Trump-kamp reageerde dinsdag niet op verzoeken om commentaar. Trump heeft enig strafbaar handelen altijd ontkend. De berichtgeving van de Washington Post viel samen met Trumps fysieke terugkeer in Washington – na zijn vertrek uit het Witte Huis bijna anderhalf jaar geleden. De ex-president en zijn voormalige running mate Mike Pence kruisten dinsdag in de hoofdstad de degens tijdens twee speeches over de toekomst van de Republikeinse partij. Trump herhaalde tijdens zijn toespraak op de ‘America First Agenda Summit’ zijn aantijging dat niet president Biden maar hij de verkiezingen van 2020 had gewonnen, de leugen die ten grondslag lag aan de bestorming van het Capitool op 6 januari 2021. Ook zinspeelde hij op een terugkeer naar het Witte Huis. ‘Misschien moeten we het gewoon nog een keer doen’, zei Trump onder applaus en gejuich van zijn publiek. ‘Misschien moeten we het nog maar een keer doen.’ Enkele uren eerder had Pence zijn gehoor van Republikeinse studenten juist opgeroepen alle verhalen over vermeende verkiezingsfraude eindelijk te laten rusten. ‘Sommige mensen mogen zich dan willen blijven richten op het verleden, maar verkiezingen gaan over de toekomst’, aldus Pence.||https://www.volkskrant.nl/nieuws-achtergrond/trump-keert-terug-in-washington-terwijl-justitie-haar-onderzoek-naar-hem-in-hogere-versnelling-zet~b40bd42c/
2022-07-27||Engeland viert het succes van de voetbalvrouwen: ‘In gedachten is die finale al gewonnen’||‘Ik heb het nog niet gehoord, maar het is ongetwijfeld al veel gezongen. De wedstrijd van gisteren was een spektakel voor de Engelsen, een overtuigende overwinning op het team dat nu tweede staat op de wereldranglijst. Er wordt veel gekeken in de pubs en er was zeker sprake van een feestsfeer. Boxpark, een groot buitenterras waar het als het mannenteam speelt altijd vol staat met zuipende fans, zat ook gisteravond vol, dus het leeft zeker. ‘Het publiek, ook in de stadions, is wel anders dan bij het mannenvoetbal. Er zijn veel meer vrouwen en kinderen die nu kijken. Dat hoor je ook als de toeschouwers in het stadion hun stem verheffen, de toon ligt een stuk hoger.’ ‘Het gaat de Engelsen met name om hun eigen team. Tegelijkertijd is het record voor het grootste aantal toeschouwers bij een wedstrijd waarin het gastland niet meespeelt al drie keer verbroken, voor het laatst bij Nederland-Zwitserland. Dat komt ook door de meereizende fans, met name veel uit Nederland en Portugal. Overigens worden niet alle wedstrijden in grote stadions afgewerkt: de vrouwen spelen ook op het trainingscomplex van Manchester City. ‘Wel worden alle wedstrijden live op televisie uitgezonden, waar ze het toernooi serieus nemen. Er schuiven veel vrouwen als analist aan, maar ook iemand als Ian Wright, die normaal gesproken het mannenvoetbal becommentarieert. Die plotselinge aandacht van journalisten die het vrouwenvoetbal eerst links lieten liggen wekt wat wrevel bij de trouwe volgers, maar het geeft ook aan dat het belangrijker wordt.’ ‘Ja, zeker. Chelsea, Manchester City en Arsenal zijn sterke ploegen waar ook veel vrouwen uit andere landen spelen, zoals Vivianne Miedema. Die clubs hebben er veel geld voor over om hun rivalen af te troeven, waardoor de competitie prestigieuzer wordt en het niveau omhoog gaat. Ook in de media groeit de aandacht. De sportkranten ruimen elke maandag zeker een pagina in om verslag te doen van de vrouwencompetitie.’ ‘Zij wordt gezien als de hoofdrolspeelster in dit succes, ze hebben het hier over de ‘Wiegman Mentality’. Wiegman straalt zelfvertrouwen en kalmte uit, en heeft dat ook op haar speelsters over kunnen brengen. Daarnaast laat ze het team intelligenter spelen. De spelers lopen met haar weg, en de resultaten liegen er niet om. Sinds ze in september vorig jaar het roer overnam heeft het team 17 keer gewonnen, 2 keer gelijk gespeeld, nooit verloren en 104 doelpunten gescoord. ‘Er is daarom veel aandacht voor haar persoon. Voor het toernooi kwamen al Engelse journalisten naar me toe die informatie wilden over haar. Wiegman is bescheiden, ze hoeft niet zelf de show te stelen. Tijdens persconferenties weigert ze om individuele speelsters uit te lichten, maar heeft ze het altijd over het team. Daar is veel waardering voor. Sommige commentatoren vragen zich al af of ze Gareth Southgate niet kan opvolgen als coach van het mannenteam.’ ‘In de gedachten van mensen hier is die finale al gewonnen. De Engelsen worden al gauw enthousiast over hun sportploegen, en nu is dat ook logisch: als je het een na beste team ter wereld met 4-0 wegspeelt kan je de hele wereld aan. Het zou ook wel poëtisch zijn als de vrouwen doen wat de mannen vorig jaar niet lukte: het voetbal weer naar huis halen, in een EK-finale op eigen bodem.’||https://www.volkskrant.nl/nieuws-achtergrond/engeland-viert-het-succes-van-de-voetbalvrouwen-in-gedachten-is-die-finale-al-gewonnen~bfce1dc4/
2022-07-27||Dinner in America is een aangenaam, kleurrijk alternatief voor gladde, veilige romkoms ★★★☆☆||Familiemaaltijden aan de grote tafel in de woonkamer: een burgerlijk tafereel dat in de Amerikaanse film een rijke traditie kent. Het biedt filmmakers een handige en effectieve setting om de verstandhouding tussen de disgenoten te schetsen, waarbij hun woordenwisselingen niet zelden leiden tot fikse emotionele uitbarstingen en voortijdig afgebroken hoofdgerechten. De eigenzinnige romantische komedie Dinner in America levert liefst drie variaties op dat vertrouwde recept, tot rondvliegend vlees, door de ruit gegooide stoelen en in de fik gestoken perkjes aan toe. Spil van alle consternatie is de pyromane rocker Simon (Kyle Gallner), die er na een mislukte afkickpoging al snel een zootje van maakt. Terwijl de politie achter hem aan zit, leert hij toevallig dierenwinkelemployé Patty (Emily Skeggs) kennen, een introverte maar feitelijk al net zo onaangepaste twintiger die nog bij haar ouders woont. In haar slaapkamer gaat Patty het liefst uit haar plaat op muziek van punkband PSYOPS, waarna ze polaroids maakt terwijl ze ligt te masturberen en die, samen met hitsige liefdesgedichten, aan de gemaskerde bandleider John Q. Public stuurt. Simon duikt bij haar onder en beseft al snel wat voor ironische spelletjes de voorzienigheid met hen speelt: hij is immers zelf de zo door Patty begeerde John Q. Public. Vermoedelijk klinkt dit allemaal tamelijk flauw en onzinnig. Aanvankelijk kun je je makkelijk afvragen wat cineast Adam Rehmeier nou eigenlijk voor ogen heeft met Dinner in America, dat door filmmuseum Eye wordt uitgebracht in het kader van de zomerreeks Previously Unreleased. Schijnbaar zonder zich ook maar ergens om te bekommeren slingert de film van recalcitrant bedoelde spotprent van de middenklasse naar een opzichtig maffe romance zoals je die in de onafhankelijke Amerikaanse cinema wel vaker tegenkomt, om vervolgens óók een soort net-niet-Bonnie-en-Clyde-avontuur te worden. Het ene moment voelt het als een directe nazaat van Ghost World (2001), het andere lijkt het op twee mafferds die Natural Born Killers (1994) willen naspelen maar daar niet echt in slagen. Wat Dinner in America sympathiek en soms onweerstaanbaar maakt, is dat het knalt en knettert tussen de twee hoofdpersonages en hun vertolkers, zodat overtuigend het zachtaardige in Simon naar boven komt en het explosieve in Patty. Zelfs hun meest puberale wederwaardigheden dragen daardoor uiteindelijk bij de aan de absurdistische, maar oprechte charme van het geheel. Zodoende biedt Dinner in America tóch een aangenaam, kleurrijk alternatief voor de gladde, veilige romkoms die het filmpubliek doorgaans geserveerd krijgt.||https://www.volkskrant.nl/cultuur-media/dinner-in-america-is-een-aangenaam-kleurrijk-alternatief-voor-gladde-veilige-romkoms~b812ed89/
2022-07-27||The Black Phone oogt als een extra gepeperde tegenhanger van Stranger Things ★★★☆☆||Het sombere Denver van 1978 is in de ban van kindermoordenaar The Grabber, een gemaskerde man (Ethan Hawke) die scholieren zijn zwarte busje in sleurt. Finn (debutant Mason Thames), op school gepest en thuis op eieren lopend vanwege een gewelddadig drankorgel van een vader, belandt in zijn kelder met enkel een matras op de grond en een zwarte telefoon aan de muur: een soort portaal naar het hiernamaals, zo blijkt, waardoor eerdere slachtoffers hem trachten te helpen. The Black Phone, gebaseerd op een kort verhaal van Stephen Kings zoon Joe Hill, oogt als een grimmige en extra gepeperde tegenhanger van Stranger Things. Met malle kapsels, volop in de context passende filmverwijzingen (naar culthorrorfilm The Texas Chainsaw Massacre bijvoorbeeld) en een aardig samenraapsel van genres. De prettig onverklaarde en voor meerdere interpretaties vatbare overgang van ontvoeringsthriller naar bovennatuurlijke horror is zelfs bewonderingswaardig te noemen.||https://www.volkskrant.nl/cultuur-media/the-black-phone-oogt-als-een-extra-gepeperde-tegenhanger-van-stranger-things~b6b848a4/
2022-07-27||Bijna drie uur lang weet The Story of My Wife psychologische diepgang te vermijden ★★☆☆☆||Neem een vrouw, dat is goed voor de gezondheid, krijgt kapitein Jakob Störr (Gijs Naber) te horen van zijn scheepskok. Störr volgt het advies op. Zodra hij aan wal is, vraagt hij plompverloren een wildvreemde vrouw ten huwelijk. Zij gaat nog op het aanzoek in ook, eerst bij wijze van grap, maar al snel serieus. Zo komt de stugge Nederlander Störr aan een elegante Franse vrouw, Lizzy (Léa Seydoux). Het huwelijk is wankel vanaf het begin. Zo levendig als Lizzy is, zo meegaand en passief is haar echtgenoot — wonderlijk, gezien het gemak waarmee hij op zee moeilijke beslissingen neemt. Jaloezie verstikt hem. The Story of My Wife, gebaseerd op de gelijknamige roman van de Hongaarse schrijver Milán Füst uit 1946, vertelt het verhaal van een tamelijk mysterieuze relatie. Wat ziet Lizzy in haar kapitein, en waarom is hij zo ondersteboven van haar? Ze lijken elkaar nauwelijks te kennen. Werkelijke en denkbeeldige geheimen vreten aan het wederzijds vertrouwen. In het gedetailleerde onderzoek naar seksuele afgunst en vermeende ontrouw binnen een huwelijk vertoont het verhaal raakvlakken met Eyes Wide Shut (1999), de laatste film van Stanley Kubrick, die zich baseerde op Arthur Schnitzlers Traumnovelle uit 1926. Ook The Story of My Wife gaat over een kwetsbaar mannelijk ego, liefde en controledrang. Daarmee houden de overeenkomsten overigens wel op: van geheime orgies en alle andere zaken die Eyes Wide Shut intrigerend maakten, is in The Story of My Wife geen sprake. De film is zelfs tergend spanningsloos. De belangrijkste wending is een verhuizing naar Hamburg, waar de huwelijksproblemen van Jakob en Lizzy zich rustig voortzetten. Een patstelling, vertaald in repetitieve scènes waarin de personages zwijgend roken. Prachtig in beeld gebracht, dat wel, maar Naber en Seydoux kunnen bitter weinig uitrichten met het karige scenario. Bijna drie uur lang weet The Story of My Wife psychologische diepgang te vermijden. Dat is in meer dan één opzicht teleurstellend. Van de Hongaarse regisseur Ildikó Enyedi kon meer worden verwacht: haar vorige film On Body and Soul (2017), over de liefde tussen twee slachthuismedewerkers die elkaar tegenkomen in hun dromen, was goed voor een Oscnarnominatie, een Gouden Beer en tal van andere prijzen. The Story of My Wife mist de precisie en overtuigingskracht die ze daarin demonstreerde. Het is ook jammer voor Naber, die de kans kreeg zich internationaal te bewijzen, maar het moet doen met een saaie, ondoorgrondelijke rol.||https://www.volkskrant.nl/cultuur-media/bijna-drie-uur-lang-weet-the-story-of-my-wife-psychologische-diepgang-te-vermijden~b306f614/
2022-07-27||Feniks de la Fosse geeft christenen seksadvies in haar podcast: ‘Er moet meer openheid komen’||Eerst was er het onderzoek. Het christelijke Nederlands Dagblad peilde dit voorjaar de opvattingen over seks en seksualiteit van christelijke studenten, twaalf jaar nadat de krant dat had gedaan bij een soortgelijke groep studenten. Toen kwamen de resultaten. De enquête onder de 907 studenten van nu liet zien dat zij nog steeds niet of zelden over seks praten met hun ouders. Maar intussen hebben veel meer studenten dan twaalf jaar geleden seksuele contacten buiten een huwelijk of vaste relatie. Bovendien vinden veel studenten dat de kerk een nogal negatief beeld schetst van seks. Bij het Nederlands Dagblad leefde het gevoel dat er iets gedaan moest worden aan die kloof tussen de beleving van seks en het praten erover. Dus kwam de krant met een podcast en een reeks columns. Seksuoloog en relatietherapeut Feniks de la Fosse werd aangetrokken als columnist en gaat in de podcast het gesprek aan met ND-journalist Marien Korterink . Per aflevering staat één thema centraal: over seks praten met je ouders bijvoorbeeld, of de gevaren van porno (‘Het is theater en niet de realiteit’). Een van de afleveringen draagt de titel: ‘Windt je partner je niet op? Doe er vooral zelf wat aan!’ De la Fosse: ‘Juist omdat de relatie tussen die twee wat moeizaam kan zijn, hebben ze bij het Nederlands Dagblad bedacht een seksuoloog en relatiedeskundige er iets over te laten zeggen. Ik heb in mijn jeugd veel van het geloof meegekregen maar ben geen belijdend christen. Ik snap echter de taal wel. Ik heb mijn praktijk in Ede, een gemeente met een duidelijke christelijke signatuur, en dat zie ik terug in mijn cliëntenbestand. Ik herken de problematiek zoals die uit het onderzoek is gekomen en kan met mijn advies iets voor de ND-lezers betekenen.’ Zowel de podcasts als De la Fosses columns zijn de zoveelste loten aan de boom van seksuele informatie, die welig tiert in het medialandschap. De Sekszusjes geven op tv seksuele voorlichting met Naakt voor de klas. In Let’s Talk About Sex gaat fotograaf Lieve Blancquaert op mondiale schaal op zoek naar seksuele eigenaardigheden. Er zijn recent diverse programma’s geweest over sekswerkers en online verschijnselen als Only Fans, waarop influencers zich letterlijk bloot geven. Daarnaast hebben diverse dagbladen columns die onze seksuele mores behandelen. ‘Het onderzoek is een eyeopener voor de krant geweest. Het bleek dat christelijke studenten nogal wat missen in hun opvoeding. Dat ze veel meer worstelen met hun seksualiteit maar ook dat ze meer aan seks doen dan hun strengere ouders doorhebben. Dus ja, daar moet je wel wat mee. ‘Laat ik vooropstellen dat heel wat van die issues over seks te maken hebben met schaamte. En schaamte is overal. Maar bij christenen krijgen schuld en schaamte een extra dimensie. Ze worden, bijvoorbeeld in het geval van ontrouw, niet alleen jegens de partner gevoeld, maar ook jegens die derde partij: God. Hoe je daarmee in het reine komt, hangt helemaal af van of je jouw god als een toornige of juist als een vergevende god ervaart.’ ‘Wat me daarbij opvalt, is dat het monogame huwelijk een veel grotere rol speelt dan bij niet-gelovigen, met alle gevolgen van dien. Het bleek ook uit het studentenonderzoek. De 907 ondervraagde studenten komen bijna allemaal uit intacte gezinnen. Vreemdgaan is dan ook een heet hangijzer. De gevoeligheden liggen op een ander vlak.’ ‘Er werd vanaf het begin gezegd: praat vrijuit. Ik heb gezegd: maar als ik dan een brief krijg van een lesbisch stel en daar een column over wil schrijven? Dat was helemaal akkoord. Bij de krant zeiden ze: we willen dat erover gesproken wordt. Er werd wel aangegeven dat een onderwerp als polyamorie, het openstaan voor een intieme liefdesband met meer dan één persoon, lastig zou zijn. Dat heeft natuurlijk ook met die monogamie te maken.’ ‘Ikzelf vind de dingen expliciet benoemen belangrijk, maar niet zaligmakend. Ik heb daar een column over geschreven. Ook omdat de taal die je als partners onderling gebruikt een probleem op zichzelf kan zijn. Die column ging over een stel waarvan de man zijn vrouw graag wilde beffen. Maar zij knapte volledig af op die taal. Ze vond het een vies woord, waardoor van de handeling zelf helemaal niets terechtkwam. Dus ja, duidelijke taal is fijn, maar hier werkte het averechts. Waar het in de column uiteindelijk om draaide, was dat ze als stel een taal moesten vinden waarbij ze zich beiden prettig voelen. Als dat niet het geval is, stokt de communicatie, terwijl dát juist het allerbelangrijkste is. Zo werkt het ook met de taal die ik voor de krant gebruik. Ik kan wel zo expliciet mogelijk de zaken benoemen, maar als dat de lezers tegen de borst stuit en ze zich afsluiten, bereik ik niet wat ik wil bereiken.’ ‘Dat heeft te maken met de overvloedige aanwezigheid van seks op het internet, denk ik. Maar de MeToobeweging heeft wel de grootste slinger aan die nieuwe openhartigheid gegeven. Het heeft ervoor gezorgd dat mensen bij zichzelf te rade zijn gegaan: hoe kijk ik er nou naar? Wat is voor mij normaal en wat voor de ander? Er lijkt een herijking nodig. En om erachter te komen wat we willen, moet er gecommuniceerd worden over wat ik ‘wensen en grenzen’ noem. Die persoonlijke waarden worden nu op allerlei manieren besproken in de media. En dat is goed. Maar het belangrijkst is dat het gesprek over seks gevoerd gaat worden tussen ouders en kinderen, tussen partners onderling en ook tussen vrienden. Dat er meer openheid over komt, zodat de misverstanden op tijd uit de weg worden geruimd. Het gaat er mij om dat in de podcast en in mijn columns herkenning wordt gevonden en dat ze dienen als opmaat voor die persoonlijke gesprekken.’||https://www.volkskrant.nl/cultuur-media/feniks-de-la-fosse-geeft-christenen-seksadvies-in-haar-podcast-er-moet-meer-openheid-komen~baf3f722/
2022-07-27||Taiwan trekt altijd aan het kortste eind of Nancy Pelosi het land nu wel of niet bezoekt ||Zo’n bezoek bekroont de carrière van deze 82-jarige Democraat, die zich met kritiek op de Chinese eenpartijstaat verzekerde van de loyaliteit van haar Amerikaans-Aziatische achterban. Nadat onder de regering-Trump het taboe op bezoeken aan Taiwan door Amerikaanse hoogwaardigheidsbekleders verdween, wilde Pelosi in april al naar Taiwan om het eiland te steunen. Beijing beschouwt Taiwan als eigen grondgebied, dat desnoods met militaire middelen onder Chinees bestuur moet worden gebracht. Destijds reageerde Beijing zo furieus dat het Washington prima uitkwam dat een covid-infectie Pelosi aan huis kluisterde. Al is niets officieel bevestigd, begin augustus gaat Pelosi naar Japan, Singapore, Indonesië en Maleisië, met een mogelijke tussenstop in Taiwan. Zowel het Pentagon als nationale veiligheidsadviseur Jake Sullivan zien ‘ongekend’ risico op onvoorspelbare militaire Chinese tegenacties. In de woorden van Pelosi: ‘Defensie is bang dat ze ons vliegtuig neerhalen of zoiets.’ Beijing briest altijd bij buitenlandse bemoeienis met Taiwan, maar de timing en positie van Pelosi vormen een explosieve combinatie. Pelosi is tweede in lijn voor de opvolging als Biden zou uitvallen. Dat vindt Beijing akelig dichtbij een semi-presidentiële status. Vandaar dat China ook furieus was toen Newt Gingrich in 1997 als eerste voorzitter van het Huis van Afgevaardigden Taiwan aandeed. Het hielp dat Gingrich eerst het Chinese vasteland bezocht en China, destijds veel zwakker, uit was op betere relaties met de VS. Die tijd is voorbij. Het Chinese leger nadert volgens Amerikaanse en Taiwanese defensie-analisten het moment dat het genoeg in huis heeft om Taiwan militair te overweldigen, voordat Amerikaanse hulp ter plekke is. Met de relaties met Washington op een historisch dieptepunt en gesterkt door vriendschap met Rusland die ook voorziet in militaire samenwerking, is de verleiding daadwerkelijk iets te doen groot voor de Chinese president Xi Jinping. Hij moet rekening houden met hardliners in het leger en de communistische partij. Gezien de derde termijn die Xi dit najaar wil binnenslepen, kan hij zich geen seconde van zwakte veroorloven. Vandaar dat de populistische staatskrant Global Times erop speculeert dat de Chinese luchtmacht Pelosi’s vliegtuig zal ‘escorteren’, zeker als ze met een militair toestel reist. Dit dreigement gaat gepaard met ernstige waarschuwingen via Chinese ‘privé-kanalen’, zoals de Britse zakenkrant Financial Times meldde. Als die worden ingezet is het Beijing ernst; dat maakt meer indruk in Washington dan oorlogszuchtige retoriek. Biden kan Pelosi moeilijk thuishouden, maar staatsrechtelijke subtiliteiten over hun rolverdeling zijn aan Beijing niet besteed. In Chinese ogen is dit de zoveelste provocatie door de VS. Onder Trump begon Washington te morrelen aan het diplomatieke raamwerk dat spanningen rond Taiwan decennia lang in goede banen leidde. Voor China is het Een China-beleid heilig. De VS erkennen Beijing als de wettige Chinese regering en nemen kennis van Chinese aanspraken op Taiwan, zonder daarmee in te stemmen. Een sloot diplomatieke afspraken regelt de informele relaties tussen Washington en Taipei verder. Dat raamwerk vertoont slijtage, net als de traditionele strategische Amerikaanse dubbelzinnigheid of Washington zich daadwerkelijk in een oorlog stort als China Taiwan aanvalt. Biden heeft meerdere keren gezegd Taiwan te verdedigen. Niet echt. Beide partijen voelen zich gedwongen hun vastberadenheid in de Straat van Taiwan te laten zien. Militaire oefeningen vormen een grimmig decor: terwijl de Taiwanese bevolking de snelste weg naar de schuilkelders leert, doet China mee aan een gigantische internationale Russische oefening waar legeronderdelen van 37 landen het tegen elkaar opnemen. Het enige lichtpuntje is een belafspraak tussen Biden en Xi later deze week. Xi doet inzake Taiwan geen concessies, maar Biden zou Xi kunnen geruststellen. Bijvoorbeeld door te herhalen dat hij niet uit is op een onafhankelijk Taiwan. De kans op succes is gering, want Biden heeft last van luidruchtige bemoeienis door Republikeinse haviken. Die dringen luidkeels aan op het aanknopen van diplomatieke betrekkingen met Taiwan, de laatste nagel aan de doodskist van het Een-China beleid. Mike Pompeo, die eerder dit jaar als voormalige minister van buitenlandse zaken Taipei bezocht en nu aast op het presidentschap in 2024, gooit olie op het vuur door op Twitter Pelosi aan te bieden samen naar Taiwan te vliegen. Alle draaiboeken pakken slecht uit voor Taiwan. Het onrealistische scenario is dat de VS de dreiging overdrijven, omdat Biden betere verhoudingen met China stelt boven solidariteit aan Taiwan. Geen fijn vooruitzicht voor Taiwan. Zet Pelosi haar bezoek door, dan reageert Beijing zich af op Taiwan. Bijvoorbeeld door de vechtlust van het Volksbevrijdingsleger te testen met militaire oefeningen, zoals amfibie-landingen in de buurt van de Taiwanese eilandjes vlak voor de Chinese kust. Een afzegging van Pelosi maakt andere Taiwan-vriendelijke politici zo zenuwachtig dat ze niet meer naar het eiland durven. Dan zinkt Taiwan dieper dan ooit terug in het internationale isolement. Beijing weet dan bovendien nog beter met welke pressie het Amerikaanse Taiwanbeleid te beïnvloeden is.||https://www.volkskrant.nl/nieuws-achtergrond/taiwan-trekt-altijd-aan-het-kortste-eind-of-nancy-pelosi-het-land-nu-wel-of-niet-bezoekt~b861467a/
2022-07-27||De verre vrienden van de ‘Dutch farmers’: waarom het boerenprotest een internationaal symbool werd van uiterst-rechts||Ze kwamen de boeren steunen, ónze boeren. Van 5.000 kilometer verderop. Een stoet van voertuigen en voetgangers rolde zaterdagmiddag door de straten van Ottawa, de hoofdstad van Canada, en stopte voor het gebouw van de Nederlandse ambassade. Tientallen demonstranten droegen Nederlandse en Canadese vlaggen ondersteboven en spandoeken met bekende leuzen als ‘No farmers no food’. Aan het eind van de dag waren 103 parkeerboetes uitgedeeld, twaalf auto’s weggesleept en was één persoon gearresteerd. Een van de demonstranten droeg klompen. ‘Ik ben hier om mijn familie in Holland, die ook boeren zijn, te steunen’, zei deze Joyce Rombouts uit het dorpje Arnprior tegen de krant Ottawa Citizen. Eerder protesteerde ze tijdens de truckersblokkade van Freedom Convoy in het voorjaar. Rombouts had toen net haar baan verloren bij een consultancykantoor, omdat ze zich niet had laten vaccineren. ‘We moeten vechten voor onze vrijheid hier in Canada en voor boeren overal ter wereld.’ Diezelfde dag sprak Michael Flynn, de oud-generaal die kortstondig de veiligheidsadviseur van toenmalig president Trump was, op de Dam in Amsterdam in een video de Nederlandse demonstranten toe. ‘Vandaag’, zei hij, ‘zijn we allemaal Nederlandse boeren.’ Ook Marine Le Pen, leider van Rassemblement National, sprak zaterdag haar steun uit. Een dag later was het Trump zelf die tijdens een toespraak voor conservatieve jongeren in de Amerikaanse staat Florida stelde dat Nederlandse boeren ‘dapper vechten tegen de klimaattirannie van hun overheid’. ‘Ze willen je vee afpakken!’, zei hij dreigend. ‘En jij bent daarna aan de beurt.’ Opzienbarende steunbetuigingen voor de Nederlandse boeren, allemaal in één weekend. Er is een kruisbestuiving gaande tussen ogenschijnlijk ongerelateerde protestbewegingen. Dat was zaterdag te zien op de Dam, waar een bonte mix aan demonstranten ageerde tegen de stikstofmaatregelen, vaccins en de media - onder meer. Maar het is ook een wereldwijde beweging, zoals de voorbeelden hierboven illustreren. Hoe kan het dat een nationale kwestie zoals de stikstofcrisis en het verzet daartegen internationaal wordt opgepikt? En waarom zijn the Dutch farmers zo’n onweerstaanbaar symbool voor de internationale strijd tegen de elite? Op 6 juli, een dag nadat de politie gericht heeft geschoten op de trekker van de 16-jarige boerenzoon Jouke Hospes, landt de Brit Lewis Brackpool op Schiphol. In een filmpje voor zijn 24 duizend volgers op Twitter zegt hij dat hij de boerenprotesten komt verslaan voor Rebel News, een nieuwskanaal dat ‘the other side’ brengt. Via crowdfunding wil hij zijn reis bekostigen. Hij legt uit dat de Nederlandse overheid de stikstofuitstoot ‘40 procent wil verminderen voor 2030’. Een veeg teken volgens hem, want dat is ook het jaartal van de Agenda 2030 van het World Economic Forum (WEF), waar premier Mark Rutte ook banden mee heeft (in werkelijkheid is dit de naam voor de duurzame doelstellingen van de Verenigde Naties). Het is dan ook geen verrassing, zegt Brackpool, dat het WEF wederom ‘up to no good is’. Dit is geen lokale kwestie, volgens hem. ‘Dit gaat heel veel landen raken. Want Nederland is een grote exporteur van voedsel wereldwijd. Kortom, het is moeilijk om niet te zien dat dit allemaal van bovenaf bedacht is.’ In zijn korte video zit al bijna het hele verhaal dat hij en vele anderen telkens blijven herhalen: de stikstofcrisis in Nederland past precies in de ‘globalistische’ agenda van het World Economic Forum en is ontworpen om de bevolking onder de duim te houden. Het WEF heeft in werkelijkheid niets te maken met het stikstofbeleid in Nederland. Het is vooral een jaarlijks congres in Davos waar rijken en (oud-)politici samenkomen om te praten en netwerken. Een paar dagen later, op 8 juli, verschijnt Eva Vlaardingerbroek, oud-FvD’er, met een boerenzakdoek om haar nek geknoopt in een uitzending van Tucker Carlson op Fox News, een van de best bekeken nieuwsprogramma’s van de VS. Zij heeft het over een ‘verzonnen stikstofcrisis’. De boeren staan volgens haar in de weg van de plannen van ‘The Great Reset’. Er is maar één term voor het beleid van Mark Rutte, zegt ze, ‘en dat is communisme.’ Er is een grote, wereldwijde verwevenheid tussen uiterst-rechtse politici, influencers en opiniemakers die een gezamenlijke afkeer van mainstreammedia hebben en er alles aan doen om een cultuurstrijd aan te wakkeren in zoveel mogelijk landen. Een terugkerend element daarbij is de complottheorie van een globalistische elite die de bevolking wil ondermijnen en controleren, onder meer met klimaatbeleid. Om dat complot te bestrijden, zoeken deze figuren elkaar overal ter wereld op én benadrukken ze dat dit gevecht op het wereldtoneel gevoerd moet worden. Weinig is zo globalistisch als de strijd tegen de globalisten. ‘We zijn ons aan het verbinden’, schreef FvD-voorman Thierry Baudet maandag op Twitter. ‘En we gaan jullie verslaan.’ Er komen meer vloggers, influencers en journalisten uit alternatief-rechtse en complothoek naar Nederland. Figuren als Katie Daviscourt (100 duizend volgers) die zich The Post Millennial noemt en Keean Bexte (200 duizend volgers) van het kanaal The Counter Signal, die het heeft over de ‘left-wing government of Mark Rutte’. Ook Michael Yon, die correspondent is voor de podcast War Room van oud-Trump-strateeg Steve Bannon, vliegt op 3 juli naar Nederland. In de podcast zegt hij: ‘Dit gaat niet over klimaatverandering, dit gaat over totalitaire controle. Een complete take-over.’ Bannon omschrijft de protesten als: ‘Hun strijd is tegen Davos, tegen Brussel, tegen de EU. Het is een universele strijd die overal gaat plaatsvinden en al is verspreid naar Italië en nu ook naar de rest van Europa gaat.’ In weer een nieuwe podcast vraagt Bannon aan Yon hoe het kan dat de boeren, die normaal zulke fatsoenlijke, patriottische, hardwerkende burgers zijn, in opstand komen tegen hun koning? Yon zegt dat koning Willem-Alexander, die feitelijk niets met het stikstofbeleid te maken heeft, aan de leiband ligt van Klaus Schwab, de baas van het WEF. Het doel is volgens Yon om de wereldwijde voedselvoorziening lam te leggen, net als de energiemarkt. ‘Nederland is de op een na grootste exporteur van voedsel ter wereld. Het is het perfecte doelwit.’ Voor deze internationale beweging zijn de boeren het ideale symbool. Populisme draait in de kern om de strijd tussen de elite en een geïdealiseerd volk. Dat volk zou nobel zijn, hardwerkend en in toenemende mate ongehoord. Voor radicaal-rechts representeren de boeren de kleine man die gepiepeld wordt door de macht en nu eindelijk in opstand komt. In een fragment over de boerenprotesten dat al bijna drie miljoen keer bekeken is op YouTube, zegt een commentator op de rechtse zender Sky News Australia dat ‘de wereldwijde elite, zeker de linkse, beweert op te komen voor de arbeidersklasse, maar het is overduidelijk dat ze dat niet doen’. En: ‘Die ronduit minachtende houding naar de middenklasse en arbeidersklasse is inmiddels veranderd in haat.’ ‘In de ogen van populistisch radicaal-rechts zijn regeringen in liberale democratieën niet begaan met de dagelijkse, basale en belangrijke noden van ‘het volk’’, zegt Bàrbara Molas, een Canadese onderzoeker en coauteur van twee boeken over radicaal-rechts, die na de zomer zal beginnen bij The International Centre for Counter-Terrorism in Den Haag. ‘Ze zouden bezig zijn met beleid dat tussen regeringen onderling is afgesproken in plaats van met de wensen van burgers. Radicaal-rechts probeert de democratie af te schilderen als ondemocratisch. Alleen ‘het volk’ zou weten wat echte democratie is. In die ideale democratie gaat individuele vrijheid boven alles, het recht om te doen wat je wil gaat voor het algemeen belang.’ Zie bijvoorbeeld het verzet tegen de coronamaatregelen door deze groep, of nu tegen de stikstofmaatregelen. Er is nog een factor die de boeren tot ideaal symbool maakt: ze strijden voor het behoud van hun grond. En die grond speelt een rol binnen het nativisme, een belangrijk onderdeel van de ideologie van radicaal-rechts. Nativisme is de xenofobe variant van nationalisme, het geloof dat er een zuiver volk aan een natie ten grondslag ligt. Dat volk is historisch gebonden aan een bepaald gebied en wordt bedreigd door invloeden van buitenaf, zoals immigranten. ‘Deze boeren zijn daar al duizenden jaren’, zei Steve Bannon in zijn podcast. Zijn verslaggever Yon: ‘De Friese boeren, de oude Vikingen, zij zijn het kloppend hart van dat land. Ze hun land ontnemen is een aanval op de cultuur.’ Dit is ook het idee dat FvD-Kamerlid Thierry Baudet verspreidt. Er is een diepere, spirituele band tussen de boeren en hun land, suggereerde hij begin juli in The Epoch Times, een populaire site die door The New York Times een ‘desinformatiemachine’ werd genoemd. ‘Het zijn trotse familiemensen die hun eigen zaak hebben, van hun land leven, die een sterke verbinding voelen met de geschiedenis en de natuur van dit land. Daarom zijn ze een directe bedreiging voor de post-territoriale, post-identitaire agenda van de globalisten.’ ‘Het idee is dat er een samenzwering is tegen het volk en de traditionele manier van leven’, zegt Molas. ‘Dat geeft radicaal-rechts een opening om te beginnen over de zuiverheid van de natie, het nativistische idee dat de Europese, witte bevolking beschermd moet worden tegen regeringen die integratie en multiculturalisme zouden promoten.’ ‘Ze doen dit omdat ze het land van de boeren willen gebruiken om immigranten op te huisvesten’, zei Eva Vlaardingerbroek tegen Tucker Carlson, de omvolkingstheorie toepassend op deze kwestie. Op GBNews, de Britse variant op Fox News, vroeg een presentator aan diezelfde Vlaardingerbroek hoe het toch kan dat ‘deze incompetente regeringen’ het land van boeren afnemen om huizen te bouwen ‘voor ongeschoolde immigranten die westerse landen importeren op industriële schaal’. Daar had de Nederlandse wel antwoord op. ‘Natuurlijk is Bill Gates hierbij betrokken’, zei ze. ‘Dit is de man die wil dat we zijn ‘Beyond Burger’ eten, zijn andere neppe, synthetische vlees en natuurlijk zijn insecten. Dit is de toekomst die deze mensen voor ons in gedachten hebben. Als je de voedselvoorziening in handen hebt, dan heb je controle over de mensen.’ ‘En je weet nooit hoe gemanipuleerd deze insecten zijn en welke wonderlijke vaccinaties hij in die kleine, aantrekkelijke insecten heeft gestopt’, zei de presentator – waarmee ogenschijnlijk uiteenlopende kwesties tóch weer samenkwamen.||https://www.volkskrant.nl/nieuws-achtergrond/de-verre-vrienden-van-de-dutch-farmers-waarom-het-boerenprotest-een-internationaal-symbool-werd-van-uiterst-rechts~b98e3693/
2022-07-27||Oekraïense bevolking eensgezind: territorium afstaan aan Rusland onder geen beding acceptabel • VS willen Griner en voormalig marinier ruilen voor Russische gevangene||||https://www.volkskrant.nl/nieuws-achtergrond/oekraiense-bevolking-eensgezind-territorium-afstaan-aan-rusland-onder-geen-beding-acceptabel-vs-willen-griner-en-voormalig-marinier-ruilen-voor-russische-gevangene~bbccb64f7/
