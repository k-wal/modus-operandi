2022-07-05||Schutter VS verstoort met tientallen schoten feestdag: zes doden, president Biden ‘geschokt’||De schutter wist via een trap op het dak van een gebouw te komen. Vanaf daar schoot hij ‘zeer willekeurig en met opzet’ op de menigte, aldus woordvoerder Christopher Covelli van de politie van Lake County. Volgens de politie schoot hij zeker 70 keer. De gewonden variëren in leeftijd van 8 tot 85 jaar. Sommigen raakten zwaargewond door de vele schoten. De schietpartij vond plaats in een overwegend joodse buurt, maar de politie meldde dinsdag tijdens een persconferentie dat er geen aanwijzingen zijn voor antisemitische of racistische motieven. Op beelden van de schietpartij is te horen hoe de schutter in korte tijd met een semi-automatisch geweer tientallen kogels afvuurt op deelnemers van een feestelijke parade en honderden omstanders. Veel bezoekers dachten aanvankelijk dat vuurwerk afging toen de eerste luide knallen waren te horen. Anderen waren stomverbaasd en waren even in verwarring over wat er gaande was. De schutter vuurde zijn magazijnen leeg vanaf het dak van een gebouw. Op een video is te zien hoe omstanders in de straat, die de 4 juli-parade volgden, rustig blijven zitten als snel achter elkaar kogels worden afgevuurd. ‘Wat gebeurt er?’, vraagt een vrouw zich af als even niet wordt geschoten. Seconden later opent de schutter opnieuw het vuur en proberen de bezoekers en de deelnemers aan de optocht in blinde paniek weg te komen. Na een urenlange klopjacht werd de 21-jarige Robert Crimo aangehouen. De verdachte had in eerste instantie kunnen ontkomen door zich verkleed als vrouw onder de mensen te begeven die in paniek probeerden weg te komen. ‘Hij ging op in de menigte, bijna alsof ook hij een onschuldige toeschouwer was’, zei woordvoerder Christopher Covelli. De verdachte vluchtte naar het nabijgelegen huis van zijn moeder en leende haar auto. De politie vond het door de schutter gebruikte vuurwapen op het dak. De verdachte had eenzelfde soort geweer bij zich in de auto toen hij werd aangehouden. Ook heeft de politie verschillende vuurwapens in zijn huis gevonden. Al die wapens heeft hij volgens de politie op legale wijze gekocht. Er wordt onderzoek gedaan naar video’s die zijn gemaakt en gedeeld door de verdachte, waarin veel wapengeweld te zien is. Zo houdt in een muziekvideo een tekenfilmfiguur een geweer in de hand terwijl een persoon op de grond ligt. De schutter lijkt veel op de verdachte. In een ander filmpje ligt hij bloedend op de grond, omsingeld door agenten met getrokken wapens. Een YouTube-account van Crimo werd verwijderd, kort nadat de politie bekendmaakte dat hij werd gezocht in verband met de schietpartij. President Joe Biden zei ‘geschokt’ te zijn door de schietpartij die de festiviteiten op Onafhankelijkheidsdag wreed verstoorde. Hij sprak van ‘zinloos wapengeweld dat opnieuw voor verdriet heeft gezorgd’. Hij wees op het belang van de nieuwe maatregelen die het Congres vorige maand heeft aangenomen om het wapengeweld tegen te gaan. ‘Maar er is nog veel meer werk te doen en ik ga de strijd tegen de epidemie van wapengeweld niet opgeven’, aldus de president. De schietpartij laat opnieuw zien dat massale schietpartijen overal in het land kunnen gebeuren en alle bevolkingsgroepen kunnen treffen. Highland Park, dat zo’n 30 duizend inwoners telt, is een rustig plaatsje ten noorden van miljoenenstad Chicago met een voornamelijk witte bevolking. In de afgelopen weken werden de VS al opgeschrikt door schietpartijen in het Texaanse Uvalde, waar veel van de 21 slachtoffers latino’s waren, en in Buffalo in de staat New York. Hier waren alle tien doden zwart. ‘Er is geen veilige plek meer’, zei de 73-jarige Barbara Harte tegen persbureau AP kort na de schietpartij in Highland Park. Harte was bewust niet naar de parade gegaan omdat ze bang was dat de festiviteiten het doelwit zouden worden van een schietpartij. Later ging ze toch poolshoogte nemen. Het was de eerste viering van Onafhankelijkheidsdag in het stadje sinds het begin van de pandemie.||https://www.volkskrant.nl/nieuws-achtergrond/schutter-vs-verstoort-met-tientallen-schoten-feestdag-zes-doden-president-biden-geschokt~b166d95f/
2022-07-05||VS willen dat ASML stopt met de levering van chipmachines aan China||Het gaat om de zogeheten deep ultraviolet-machines, of DUV, meldt persbureau Bloomberg op basis van ingewijden. Hoewel dit een wat oudere technologie is, wordt het merendeel van de chips wereldwijd nog met deze machines gemaakt. ASML is de enige fabrikant die DUV-systemen maakt en verkoopt. Het onderwerp zou op de agenda zijn gezet door de Amerikaanse onderminister van Handel Don Graves toen hij eind mei en begin juni Nederland en België bezocht. Don Graves ging onder meer naar het hoofdkantoor van ASML in Veldhoven, waar hij topman Peter Wennink ontmoette. Sindsdien lobbyen Amerikaanse functionarissen volgens de bronnen bij hun Nederlandse collega’s voor een exportverbod. Nederland is nog niet akkoord gegaan met het Amerikaanse voorstel omdat het exportverbod de handelspositie met China ernstig kan schaden. China is de derde handelspartner van Nederland, na Duitsland en België. Premier Rutte heeft eerder aangegeven dat hij er geen voorstander is om de handelsrelatie met China te wijzigen en dat de Europese Unie los van de Verenigde Staten een eigen China-beleid moet ontwikkelen. ASML kan zijn meest geavanceerde technologie, de extreme ultraviolet-machines of EUV, al langer niet aan China verkopen. Onder voormalig president Donald Trump heeft Washington een exportverbod ingesteld voor hoogwaardige technologieën naar China. De EUV-machines vallen sindsdien onder het Wassenaar Arrangement, een internationaal verdrag dat de export van wapens en van technologieën die voor militaire doeleinden kunnen worden ingezet naar bepaalde landen beperkt. De spanningen tussen China en de Verenigde Staten zijn sinds het aantreden van president Joe Biden nauwelijks verbeterd. Washington wil nu dat ASML ook geen exportvergunningen meer krijgt om de DUV-systemen aan China te leveren. Omdat het Nederlandse bedrijf een monopolie heeft, zou zo’n exportverbod een groot probleem kunnen vormen voor de Chinese chipmakers. ASML laat aan Bloomberg weten dat de discussie niet nieuw is. ‘Er zijn geen beslissingen genomen en we willen niet speculeren of op geruchten reageren’, aldus een zegsvrouw. Topman Wennink zei eerder dit jaar dat ASML tegen een exportverbod van DUV-machines is omdat dit al een uitontwikkelde technologie is. ASML is de belangrijkste maker van lithographiemachines waarmee structuren op chips kunnen worden aangebracht voor bijvoorbeeld auto’s, telefoons en computers. Leveringen aan chipfabrieken in China, die eigendom van zowel Chinese als buitenlandse chipfabrikanten zijn, waren in 2021 goed voor een kleine 15 procent van de omzet van ASML. De nieuwste generatie chipmachines van ASML kosten ongeveer 160 miljoen euro per stuk.||https://www.volkskrant.nl/nieuws-achtergrond/vs-willen-dat-asml-stopt-met-de-levering-van-chipmachines-aan-china~b147e883/
2022-07-05||Prijswinnend hoogleraar Bas Bloem ‘heeft goeroestatus bij parkinsonpatiënten’||Neuroloog Anke Snijders weet nog goed hoe in 2009 een patiënt met parkinson op het spreekuur kwam bij hoogleraar Bas Bloem, destijds haar onderzoeksbegeleider op het Radboud UMC. ‘Lopen kon de patiënt nagenoeg niet meer. Maar fietsen gaat wel, zei hij.’ Dát wil ik filmen, riep Bloem meteen. ‘Anke, haal jij je fiets?’ De video die volgde, waarin de patiënt zonder problemen rondrijdt, is iconisch onder neurologen wereldwijd en leverde een publicatie op in een Amerikaans medisch toptijdschrift. Bloem, zegt collega-hoogleraar Rob de Bie (Amsterdam UMC), heeft een uitstekend oog voor dit soort markante kanten van parkinson. ‘En met zijn enthousiasme en gevoel voor media weet hij als geen ander de ziekte onder de maatschappelijke aandacht te brengen.’ Bloem (Voorburg, 1967) is charismatisch, verbaal begaafd en straalt een tomeloze energie en optimisme uit. Nu eens zit hij bij de talkshow van Humberto Tan als behandelend arts van zanger Rob de Nijs, dan weer wijst hij in de krant op het mogelijke verband tussen pesticiden en parkinson. Het is een van de redenen waarom de Nijmeegse neuroloog dit jaar de Stevinpremie krijgt van NWO, de Nederlandse Organisatie voor Wetenschappelijk Onderzoek. 5 oktober is de uitreiking van deze hoogste Nederlandse wetenschappelijke prijs (à 2,5 miljoen euro), voor topwetenschappers met veel maatschappelijke impact. ‘Bij patiënten heeft hij een goeroestatus’, zegt Nickie van der Wulp, directeur van de parkinsonpatiëntenvereniging. ‘Bloem geeft hun grip op de ziekte, door te benadrukken wat ze zelf kunnen doen, zoals veel bewegen. Je hebt ook neurologen die zeggen: u bent uitbehandeld.’ De zorg verbeteren voor parkinsonpatiënten is Bloems grote drijfveer, zegt collega en vriend Marten Munneke. Samen met Bloem zette hij in 2004 ParkinsonNet op, een landelijk netwerk van zorgverleners met parkinsonexpertise – van fysiotherapeuten tot neurologen. Patiënten kunnen hen zelf benaderen via een ‘zorgzoeker’. Munneke: ‘Zo kunnen ze zelf de regie houden én behandelingen op maat krijgen, zoals valpreventie. Van oudsher weten de meeste fysiotherapeuten weinig van parkinson, dat zien ze zelden in hun praktijk.’ Dit ‘toonaangevende zorgmodel’ (dixit de NWO-jury), dat ook zorgkosten bespaart, was ook reden voor Bloems Stevinpremie. Parkinson zelf is dan wel niet te genezen – bij deze hersenziekte sterven dopaminecellen langzaam maar onherroepelijk af, met bewegings- en cognitieve problemen tot gevolg – een persoonsgerichte behandeling kan iemands kwaliteit van leven wel sterk verbeteren, zo redeneert de hoogleraar. Bloems drive zit er al van kleins af aan in. Wanneer zijn moeder op jonge leeftijd multiple sclerose krijgt, besluit hij arts te worden. ‘Anders was hij nu misschien wel archeoloog, geschiedenis vindt hij ook fascinerend’, vertelt zijn partner Inge Boers. ‘Hij duikt overal met evenveel fanatisme in.’ Die competitieve instelling heeft Bloem, oudste van twee zoons, weer van zijn vader, denkt Boers. ‘Die was sportleraar en verzon op vakantie allerlei wedstrijdjes voor zijn kinderen.’ Sport en competitie blijven belangrijke thema’s in Bloems leven. Hij schopt het als volleyballer tot Jong Oranje, maar kiest daarna voor de geneeskunde. Veel van zijn oud-teamgenoten, onder wie Ron Zwerver, ziet hij een paar jaar later olympisch goud winnen in Atlanta (1996). ‘Hij kon toen al bijzonder goed out-of-the-boxdenken’, zegt Zwerver nu. ‘Dan zat hij na trainingen met coach Joop Alberda allemaal opstellingen te bedenken waarmee je de tegenstander in de war kon brengen.’ Zijn motivatie en creativiteit brengen Bloem ook binnen de geneeskunde snel aan de top. Al tijdens zijn studie in Leiden, waar hij later ook promoveert en de neurologieopleiding volgt, vertrekt hij als 21-jarige naar de Verenigde Staten om onderzoek te doen bij de beroemde parkinsonhoogleraar Bill Langston. ‘Dit is Bas Bloem, zei mijn begeleider, hij is voormalig semiprofessioneel volleyballer’, vertelde de Nijmeegse hoogleraar hierover eerder in het Journal of Parkinson’s Disease. Langston zei: ‘I’ll hire him.’ In 2002 wordt Bloem hoofd van het Parkinson Center Nijmegen binnen het Radboud UMC, vanaf 2008 is hij hoogleraar. Hij heeft meer dan 750 wetenschappelijke publicaties op zijn naam staan en wordt wereldwijd beschouwd als parkinsonautoriteit. Hij mag dan een workaholic zijn met weinig behoefte aan slaap, toch bouwt Bloem regelmatig bewust rustmomenten in, weet zijn partner Boers. ‘We gaan regelmatig samen wandelen bijvoorbeeld. En op vakantie neemt hij zijn telefoon niet mee. Sinds kort heeft hij ook een nieuwe hobby: modelspoorbanen.’ Als begeleider is Bloem vooral van de grote lijnen, zeggen oud-promovendi. ’Gedetailleerde analyses laat hij meestal aan andere teamleden over’, zegt Snijders. ‘En je moet goed leren aangeven waar je wel of geen tijd voor hebt. Als je hem een vinger geeft, wil hij uit enthousiasme liefst de hele hand.’ Bloems zichtbaarheid heeft ook keerzijden. Zo willen patiënten van heinde en verre naar hem doorverwezen worden, merkt de Amsterdamse hoogleraar De Bie. ‘Maar als je in Alkmaar woont, kom je onderweg naar Nijmegen nog verschillende ziekenhuizen tegen. Daar zijn de diagnoses en behandelingen zeker niet minder.’ IJdelheid is de boomlange Bloem ook niet vreemd. ‘Bas houdt absoluut van al die aandacht’, zegt collega-neuroloog Bart Post (Radboud UMC), ‘maar hij ziet zichzelf vooral als de spits van het team. Toen hij bij Humberto zat vanwege de Stevinpremie, nam hij zijn hele onderzoeksteam mee. Hij is echt een samenwerker.’ Af en toe loopt hij volgens sommigen wel erg voor de troepen uit. Bijvoorbeeld als hij aankondigt dat er een heuse ‘parkinsonpandemie’ aankomt, en over de relatie tussen pesticiden en de ziekte. Wetenschappelijk gezien staat dat nog allerminst vast, zegt bijvoorbeeld De Bie. Post: ‘Zelf zeg ik daarom liever: er komen steeds meer patiënten.’ Maar laat er geen misverstand over bestaan, zeggen alle mensen om hem heen, voor parkinson kun je geen betere ambassadeur hebben dan Bloem. De Bie: ‘Hij zet de ziekte op de kaart.’ Van der Wulp: ‘Bloem geeft patiënten een podium.’||https://www.volkskrant.nl/nieuws-achtergrond/prijswinnend-hoogleraar-bas-bloem-heeft-goeroestatus-bij-parkinsonpatienten~b8626cac/
2022-07-05||Kunstenbond sommeert het Rijk: compenseer zzp’ers in de cultuursector voor coronaverliezen||De vakbond heeft dinsdag het Rijk gesommeerd om de zelfstandigen te compenseren. Als het kabinet niet binnen 28 dagen met een voorstel daarover komt, daagt de Kunstenbond de staat voor de rechter. De actie wordt ondersteund door negen zzp’ers die ‘zeer zware financiële gevolgen’ hebben ondervonden na het uitbreken van de pandemie, aldus de Kunstenbond. ‘Veel zzp’ers in de sector hebben afgelopen jaren hun spaargeld en oudedagsvoorziening moeten opeten om te kunnen overleven’, stelt Ronald Gijsbertsen, directeur van de vakbond. ‘De verhalen van onze leden zijn zeer schrijnend en waren te voorkomen geweest.’ Via een website, kunstklaagtaan.nl, worden zelfstandigen opgeroepen hun verliezen bij de Kunstenbond te melden. Al lang klinkt de kritiek dat culturele bedrijven en instellingen dankzij de noodsteun van de overheid overeind konden blijven, terwijl zzp’ers in de steek werden gelaten. Het kabinet keerde meer dan 3 miljard euro uit. Blijkens onderzoek profiteerden zelfstandigen daar relatief weinig van, terwijl zij meer dan de helft uitmaken van alle werkenden in de culturele en creatieve sector. In de Tweede Kamer lopen de oppositiepartijen SP, GroenLinks en PvdA al twee jaar te hoop tegen de financiële achterstelling van zzp’ers bij de noodsteun. Staatssecretaris Gunay Uslu voor Cultuur (D66) kondigde onlangs aan dat er extra geld naar deze groep gaat. Maar dit is bij lange na niet een compensatie van de gederfde inkomsten. De Kunstenbond schat dat zzp’ers in de cultuursector in 2020, 2021 en het eerste kwartaal van 2022 een omzetverlies hebben geleden van 1,6 miljard euro. Dit bedrag kan niet één op één worden gelijkgesteld met schade, maar geeft wel aan hoe groot de financiële gevolgen waren van de pandemie. Van de circa 130 duizend zzp’ers die in de sector werken, hebben zo’n 70 duizend veel verlies geleden, aldus de Kunstenbond. Dat had meerdere oorzaken. Een deel van de noodsteun van het kabinet was voor zzp’ers bedoeld, maar belandde in veel gevallen niet bij hen omdat dit geld niet was geoormerkt. De Kunstenbond zegt dat de cultuursector het kabinet meermaals heeft gewaarschuwd dat deze uitkeringen bleven hangen bij instellingen en bedrijven. Daarnaast konden veel zzp’ers überhaupt geen aanspraak maken op financiële bijstand van het rijk. Veel culturele organisaties en bedrijven gingen ook nog eens bezuinigen als gevolg van gedaalde inkomsten. Daarbij werd vaak als eerste besloten om zzp’ers niet meer in te schakelen. Bovendien legde het kabinet, zo stelt de Kunstenbond, de cultuursector extra lange sluitingen op in vergelijking met andere branches. Dat leidde ook tot extra verlies aan werk. De ‘Taskforce culturele en creatieve sector’, die na het uitbreken van de pandemie is opgericht en 111 organisaties vertegenwoordigt (waaronder werkgeversverenigingen en vakbonden), waarschuwde eind vorig jaar dat er extra geld voor zzp’ers moet worden uitgetrokken omdat anders een personeelsprobleem ontstaat en herstel moeilijk zal zijn. Veel zelfstandigen hebben de cultuursector verlaten toen zij zonder werk kwamen te zitten. De financiële achterstelling van de zzp’ers kwam op een moment dat hen net een betere beloning in het vooruitzicht was gesteld. Lange tijd was een ondermaatse betaling van zelfstandigen in de cultuursector een normale zaak. Het vorige kabinet was met de sector in gesprek gegaan over ‘fair pay’, een reële beloning. Dat overleg werd doorkruist door de pandemie. Twee zzp’ers die zich bij de actie van de Kunstenbond hebben aangesloten: Paul Holterman (55), theatertechnicus en allround freelancer ‘Ik heb voor Nationale Opera en Ballet in Amsterdam tal van dingen gedaan. Ik was daar theatertechnicus, maar heb ook in producties gefigureerd en rondleidingen gegeven. Daarnaast werkte ik in elk theater in Amsterdam waar extra handjes nodig waren. Toen in maart 2020 de pandemie uitbrak, raakte mijn agenda, die tot na de zomer vol was, in één klap leeg. Gelukkig betaalde Nationale Opera en Ballet, na enig aandringen, bestaande afspraken nog uit. ‘Mijn partner werkt ook, ik hoef dus niet heel veel te verdienen. Ik ben uitzendbanen gaan doen in andere sectoren om inkomen te hebben. Volgens mijn advocaat heb ik in twee jaar tijd 17.863 euro minder verdiend dan toen ik nog gewoon in de theaters aan het werk was. Eenderde van mijn inkomen is weg, ik denk zelfs dat het meer is. Nog steeds is mijn agenda behoorlijk leeg; door tegenvallende kaartverkoop worden veel producties bekort of stilgelegd. Veel collega’s zijn naar andere sectoren overgestapt.’ Vanessa Lann (54), componist ‘Ik schrijf muziek voor orkesten, ensembles, festivals en andere instellingen, altijd in opdracht. Ik ben door de pandemie meer dan de helft van mijn inkomen kwijtgeraakt. Ik had de mazzel dat ik in 2019 veel opdrachten had gekregen. Ik heb veel noten geschreven en daar ben ik voor betaald. Maar die stukken zijn in 2020 en 2021 niet uitgevoerd. Zestig voorstellingen met mijn muziek werden geannuleerd. Daardoor ben ik telkens de vergoeding voor het auteursrecht misgelopen. Die worden twee jaar later uitbetaald, dus verdien ik in 2022 en 2023 veel minder – de royalty’s maken normaal gesproken de helft van mijn inkomen uit. ‘Daarnaast is er bij de instellingen een stuwmeer ontstaan van nieuwe stukken die nog niet zijn uitgevoerd. Hierdoor wordt nu minder nieuwe muziek besteld. Ik zeg liever niet hoe groot mijn schade is. Ik heb mijn spaargeld moeten aanspreken. Tal van grote instellingen hebben miljoenen euro’s aan noodsteun ontvangen, terwijl ik en al mijn collega-zzp’ers geen degelijke compensatie hebben gekregen.’||https://www.volkskrant.nl/cultuur-media/kunstenbond-sommeert-het-rijk-compenseer-zzp-ers-in-de-cultuursector-voor-coronaverliezen~bb98be99/
2022-07-05||Megatalent én laatbloeier Jannik Sinner brengt titelverdediger Novak Djokovic aan het wankelen ||Het had niet veel gescheeld of Jannik Sinner was een fanatiek skiër of voetballer geworden. Maar in de kwartfinales op Wimbledon liet de 20-jarige Italiaan dinsdag zien waarom hij tot de grootste tennistalenten wordt gerekend. Na een zinderend gevecht moest hij zich na vijf sets gewonnen geven tegen titelverdediger Novak Djokovic: 7-5, 6-2, 3-6, 2-6, 2-6. Zo verloor Wimbledon een speler die een schijnbare tegenstrijdigheid in zich verenigt: hij is megatalent en een laatbloeier. Tot zijn dertiende combineerde hij meer sporten. Hij stond slechts twee keer per week op de tennisbaan. ‘Als kind heb ik me nooit op één sport gefocust omdat ik het leuk vond om meerdere sporten te doen’, zei de nummer dertien van de wereld na zijn nederlaag tegen Djokovic. In het tennis geldt 13 jaar als laat om serieus te gaan trainen. Er zijn talloze voorbeelden van spelers die zich van jongs af aan in tennis hebben gespecialiseerd. Beroemde voorbeelden zijn Serena en Venus Williams, Andre Agassi en Richard Krajicek. En ook de huidige toptienspelers Alexander Zverev en Carlos Alcaraz stonden van jongs af aan dagelijks met een racket in hun handen. Maar in een sport waar de cultuur is om zo vroeg mogelijk te beginnen en tennisscholen en -academies als basis worden gezien voor een succesvolle carrière, bewijst Sinner dat het ook op een andere manier kan. De Italiaan was dertien jaar toen hij de keuze maakte om volledig voor het tennis te gaan. In de jaren ervoor lag skiën meer voor de hand. Hij groeide op tussen de bergen op de grens van Italië en Oostenrijk. Op zijn achtste veroverde hij in zijn leeftijdsklasse de nationale titel op de reuzenslalom. Daarnaast voetbalde hij en tenniste twee keer per week. Op zijn zevende stopte hij een jaar met tennis, maar zijn vader stimuleerde hem om het racket weer op te pakken. Als jonge tiener koos hij definitief voor tennis en ging hij naar de academie van de Italiaanse tenniscoach Riccardo Piatti. Maar als relatieve laatkomer had hij de eerste jaren weinig succes op de internationale jeugdtoernooien. Ter vergelijking: de een jaar jongere Alcaraz, op dit moment bestempeld als het grootste tennistalent, pakte zijn eerste ATP-punten voor de wereldranglijst al op zijn veertiende – een extreem jonge leeftijd. Op Wimbledon liet Sinner zien wat voor ontwikkeling hij de laatste jaren heeft doorgemaakt. In de vierde ronde versloeg hij de Spanjaard. Of kwam dat juist doordat hij zich pas op latere leeftijd heeft gespecialiseerd? In zijn boek The Sports Gene schrijft de Amerikaanse journalist David Epstein dat onderzoekers hebben ontdekt dat sporters die als kind meerdere sporten hebben gedaan op latere leeftijd meer profijt hebben van hun talent dan kinderen die zich van jongs af aan gespecialiseerd hebben. Door meerdere sporten te beoefenen in een minder gestructureerde omgeving zouden kinderen hun motorische vaardigheden beter ontwikkelen. De eerste jaren dat kinderen zich gaan specialiseren in een sport, lopen ze achter op hun leeftijdsgenoten die zich van kleins af aan al op een sport hebben gestort. Maar naarmate de jaren verstrijken, hebben zij een breder palet aan vaardigheden waaruit zij kunnen putten. Een bekend voorbeeld is Roger Federer. De 20-voudig grandslamkampioen beoefende als kind meerdere sporten: skiën, squash, tafeltennis, handbal, basketbal, voetbal en tennis. Het maakte hem niet zoveel uit welke sport hij deed, als het maar een balsport was. Federer was 10 jaar toen hij zich meer in tennis begon te specialiseren. De achtvoudig Wimbledonwinnaar was talentvol en fanatiek. Maar toen zijn trainer hem naar een oudere leeftijdsgroep overplaatste, wilde de jonge Zwitser al snel terug naar zijn vrienden. Naast het tennis hingen ze samen ook rond en speelden weleens voetbal. Dat vond hij net zo belangrijk. Het heeft zijn ontwikkeling nooit in de weg gezeten. Ook Sinner ziet vooral de voordelen ervan in dat hij als kind meerdere sporten heeft geprobeerd. ‘Het is goed voor je coördinatie als je meerdere sporten doet. Je leert je handen en voeten op verschillende manieren te gebruiken, afhankelijk van de sporten die je beoefent.’ De Italiaan koos uiteindelijk voor tennis omdat hij dat het leukste vond. Volgens hem bestaat er niet een ideaal pad dat elke sporter zou moeten volgen om door te breken. ‘Iedereen steekt anders in elkaar en kan op zijn eigen manier de top halen.’ Dat de 20-jarige tennisser dinsdag nog niet van titelverdediger Djokovic won, was ook weer geen verrassing. Volgens Epstein is hij nog te jong om succesvol te zijn. Het kost tijd voordat de voordelen van laat specialiseren aan het oppervlak komen. Federer was 21 jaar toen hij voor het eerst Wimbledon won.||https://www.volkskrant.nl/sport/megatalent-en-laatbloeier-jannik-sinner-brengt-titelverdediger-novak-djokovic-aan-het-wankelen~bdd8f494/
2022-07-05||Boeren bij distributiecentrum in Nijkerk: ‘Desnoods blijven we hier drie weken staan, tot de hele winkel leeg is’||‘Hallo bikkels, willen jullie een worstenbroodje?’ Een vrouw met een grote boodschappentas vol witte bolletjes wurmt zich dinsdagochtend door de linie tractoren die de oprit van het distributiecentrum van de Boni in Nijkerk hermetisch afsluit. Ze maakt een ronde langs de boeren die op witte tuinstoelen koffie zitten te drinken in de schaduw van hun tractor. Hier hebben boeren uit de omgeving van Nijkerk sinds maandag hun kamp opgeslagen. Op de plek waar de vrachtwagens normaal gesproken in- en uitrijden om supermarktproducten te laden en lossen, braden boerenjongens nu hamburgers op een wegwerpbarbecue. Door het hele land blokkeerden actievoerende boeren maandag en dinsdag distributiecentra van supermarkten en groothandels. Bij ongeveer twintig distributiecentra van supermarktketens en groothandels weerhielden de boeren vrachtwagens uit te rijden. Ze beëindigden een deel van die acties in de loop van de eerste dag, na oproepen van burgemeesters en inzet van politie. Op sommige plekken ging het mis bij de beëindiging van de acties. In Sneek kwam de Mobiele Eenheid in actie bij een blokkade van supermarktketen Poiesz. De politie hield vier mensen aan. Ook in Zwolle greep de Mobiele Eenheid in. Actievoerders gooiden daar flessen naar agenten en vernielden een shovel van de politie. Zes mensen werden opgepakt voor openbare geweldpleging. Ook in Nijkerk leek het er maandagavond lange tijd op dat de politie zou ingrijpen. De burgemeester kondigde al aan het begin van de avond een noodverordening af die dat mogelijk maakte, maar de boeren wilden van geen wijken weten. Toch hield de politie zich afzijdig: in plaats van ingrijpen, wilden ze de boeren middels een gesprek bewegen om de blokkade op te heffen. Boerenzoon Gijs van Panhuis (16) was een van de mensen die dinsdag de nacht doorbracht in een auto onder de wapperende vlaggen van de Boni. Van slapen was weinig sprake. ‘Om 2 uur ging ik liggen en om half 4 was ik alweer wakker.’ Toch heeft hij het ervoor over. Later wil hij de melkveeboerderij van zijn ouders overnemen en door de stikstofplannen van het kabinet is hij zijn toekomst onzeker. Hetzelfde geldt voor zijn vriend Luc van Dijk (15), die een foto laat zien van hemzelf voor een leeg schap in de supermarkt, de beide duimen omhoog. ‘Mooi toch? Vanochtend genomen. Desnoods blijven we hier drie weken staan, tot de hele winkel leeg is.’ De boeren wisselen elkaar af. Om de zoveel tijd verlaat een boer met zijn tractor zijn plek in de linie om de koeien te melken of het vee te voeren. In een mum van tijd is de plek bezet door een nieuwe boer, vaak met een verse lading koekjes, koude cola of bier. Voor de supermarkten duren de acties dinsdag veel te lang. Door de boerenblokkades hebben ze voor ‘tientallen miljoenen’ euro’s schade geleden, meldt hun brancheorganisatie, het Centraal Bureau Levensmiddelenhandel (CBL). Supermarktketen Boni voelt de gevolgen van de blokkade van hun enige distributiecentrum. De voorraad in de 46 winkels raakt langzaamaan op, vooral producten als bananen, brood en melk zijn nauwelijks meer te krijgen. Rond het middaguur maakt burgemeester Gerard Renkema van Nijkerk zijn opwachting aan de picknicktafels op het distributieterrein, vergezeld door de landbouw-wethouder van de gemeente. Ook Frank Klören, financieel directeur van de Boni, is aanwezig. ‘Iedereen hier heeft een lening. Jarenlang hebben we in duurzaamheid geïnvesteerd en nu hangt er een strop om onze nek’, zegt een boerin aan de picknicktafel. Applaus barst los. ‘Wat staat daar dan?’ vraagt een andere boer met strohoed, wijzend naar de slogan op een van de rode vrachtwagens die al twee dagen roerloos op de uitrit staat. ‘Boni, Altijd Goedkoop!’ Doe iets aan je prijzen, dan kunnen wij in leven blijven.’ De burgemeester en wethouder staan ogenschijnlijk wat verloren bij tegenover de boeren, meer dan een luisterend oor valt er niet te bieden. Vragen om te vertrekken doen ze niet, even later komt de politie met die boodschap. Elders in het land zijn dan bijna alle blokkades beëindigd. In Haaksbergen stoppen boeren ‘na goed overleg’ met hun blokkade van een distributiecentrum van supermarktketen Plus. In Raalte vaardigt de gemeente een noodverordening uit om de boeren weg te krijgen. Bij een distributiecentrum van de Lidl in Almere staat de ME klaar, maar nadat de politie vertelt dat er een noodverordening is afgekondigd, rijden de boeren weg. In Nijkerk helpen alle oproepen van bestuurders en politie aanvankelijk niets. Rond 15.00 uur rijdt zelfs een verse stoet tractoren het terrein op, weggestuurd van elders. Frisse versterking met, als het aan hen ligt, een lange adem. Het blijkt echter een laatste stuiptrekking. Als aan het begin van de avond de ME verschijnt, vertrekken de boeren alsnog. Niet veel later is de rust weergekeerd rondom het distributiecentrum. Gezeten op een hooibaal, biertje in de hand, zien twee laatste protestboeren hoe rond half 7 de eerste Boni-vrachtwagens alweer uitrijden.||https://www.volkskrant.nl/nieuws-achtergrond/boeren-bij-distributiecentrum-in-nijkerk-desnoods-blijven-we-hier-drie-weken-staan-tot-de-hele-winkel-leeg-is~b4cd0d3a/
2022-07-05||Kasseien tussen Lille en Arenberg vormen woensdag voorlopige climax van deze Tour||Daarin zitten 19.400 meters verwerkt verdeeld over elf stroken die in plaats van asfalt, kasseien als ondergrond hebben. De ongelijke keien gaan volgens de kenners woensdag voor een slagveld zorgen. Voor favorieten die hun kansen op een Tourzege in rook op zullen zien gaan. En voor een ritwinnaar wiens naam zal beklijven. De dramatiek van die voorspellingen wordt enigszins teniet gedaan door wat er in Denemarken aan het eind van etappe nummer 2 gebeurde. Toen speelde vooraf een 21 kilometer lange brug de hoofdrol, waar door de wind het peloton in stukken zou scheuren. Het waaide hard, maar er gebeurde niets. Geletruidrager Wout van Aert sprak na afloop van een trainingsritje. Het met vrees en verlangen vooruitblikken naar de vijfde etappe van de 109de Tour begon 14 oktober vorig jaar bij de presentatie van de route door Frankrijk. Voor het eerst sinds 2018 was de Touretappe opgenomen die meelift op de uitstraling van Parijs-Roubaix. De meerderheid van de wielerfans vinden de meedogenloze kasseienklassieker de mooiste koers van het jaar; een minderheid oordeelt dat fietsen over die onmogelijke stenen niets met modern wielrennen heeft te maken. Dat laatste klonk door in de reactie van Aart Vierhouten, de Nederlandse ploegleider van UAE Emirates, nadat hij met zijn kopman, tweevoudig Tourwinnaar Tadej Pogacar, in april de ‘Roubaix-rit’ ging verkennen. Hij schrok zich een ongeluk. ‘Gekkenwerk’, was samengevat het oordeel van Vierhouten en dat zat hem vooral in de tweede 1.600 meter lange kasseistrook van de dag: nummer 10 (van 11) van Eswars naar Paillencourt op ruim 56 kilometer van de finish. De strook gaat stevig naar beneden en dat is volgens de UAE-ploegleider levensgevaarlijk, zeker als de weg nat is, want het nog complete peloton dendert daar met 60 tot 65 kilometer per uur naar beneden. Lastig om je fiets onder controle te houden, wil Vierhouten maar zeggen. Bovendien kunnen de renners links en rechts niet uitwijken. ‘Dat staat haaks op de veiligheid waar de laatste tijd zo op gehamerd wordt.’ In 2018 stond dezelfde strook ook op het programma, ook als tweede. In die editie viel een van de favorieten voor de eindzege, Richie Porte, die huilend de Tour verliet. Ook de klassementsambities van Rigoberto Urán (oponthoud door valpartijen voor zich) en Romain Bardet (drie keer lek) liepen schade op. ‘Het was een gekkenhuis, joh’, zei Bauke Mollema, ‘echt niet normaal.’ Zijn toenmalige ploeggenoot en winnaar van Parijs-Roubaix in 2014, John Degenkolb, won de rit. De Duitse renner van, tegenwoordig, DSM zou woensdag met speciale kasseienwielen starten. Een mechaniek in de as maakt het mogelijk de bandendruk te verhogen en verlagen om met harde banden over het asfalt te gaan en met zachtere banden over de kasseien. Maar de ploeg durft de innovatie nog niet in te zetten. Per slot is de Tour de belangrijkste koers van allemaal en dus ongeschikt voor experimenten, zo laat DSM weten. De ploeg van Van Aert, Jumbo-Visma, gaat wat proberen op weg naar Arenberg, kondigde de klassementsleider aan. ‘De helft van het team kan de kasseien goed raken, ik ook. We gaan met veel vertrouwen deze klus aanpakken en we zien mogelijkheden om iets voor het algemeen klassement van Jonas en Primoz te doen’, zei Van Aert over zijn kopmannen Primoz Roglic en Jonas Vingegaard. Wat precies de plannen zijn en of hij daarmee zijn eigen kansen op de ritzege en behoud van het geel in de waagschaal stelt, liet hij in het midden. Zijn eeuwige rivaal Mathieu van der Poel heeft ook plannen, al bevat zijn ploeg Alpecin-Deceuninck geen uitgesproken ‘kasseienvreters’. Afgezien van hun kopman. Die vertelde dat hij zich tot dusver wat gespaard heeft in de Tour en suggereert dat hij, net als alle belagers van Van Aert die binnen een minuut achterstand staan, kansen ziet om de gele trui van hem over te nemen. Volgens zijn ploegleider Michel Cornelisse is Van der Poel gebrand op de ritzege, omdat het winnen van een kasseienetappe nu eenmaal legendarisch is. Denk maar aan de keer dat Lars Boom won, memoreerde Cornelisse. Dat was in 2014 en de legendevorming van die dag werd flink geholpen door de natte omstandigheden waarin de voormalige wereldkampioen veldrijden Boom zegevierde. Waar Nederlanders de hellevaart vooral door de zege van Boom herinneren, leeft voor de rest van de wielerfans de etappe voort doordat Chris Froome tegen het asfalt smakte en opgaf. Het jaar ervoor had hij de Tour gewonnen en zou dat in de drie jaar erna ook doen. Aan de andere kant wist de Italiaan Vincenzo Nibali dankzij de modder en de spekgladde wegen zijn concurrenten voor het algemeen klassement op minuten achterstand te zetten. Het leverde hem uiteindelijk zijn enige Tourwinst op. Een man van wie je het niet zou verwachten, drievoudig winnaar van Parijs-Roubaix Fabian Cancellara, vond het helemaal niets dat de Tour van 2014 door zoiets onvoorspelbaars als een kasseienrit werd beslist. ‘Die hoort niet in een grote ronde thuis.’||https://www.volkskrant.nl/sport/kasseien-tussen-lille-en-arenberg-vormen-woensdag-voorlopige-climax-van-deze-tour~b789d6d9/
2022-07-05||Kabinet: 500 euro extra om de koopkrachtpijn van armste Nederlanders te compenseren||Het kabinet verzette zich de afgelopen weken tegen snelle extra koopkrachtmaatregelen bovenop het pakket ter waarde van 6,5 miljard euro dat in het voorjaar al werd uitgerold. Toen gingen onder meer de energiebelasting en de btw op brandstof omlaag. Ook werd toen besloten om via de gemeenten 800 euro ‘energietoeslag’ uit te keren aan de groep inkomens tot 120 procent van het sociale minimum. De oppositie vraagt al weken om meer, maar dat was volgens het kabinet niet mogelijk. Veel gemeenten hebben nu al grote moeite om de juiste doelgroep te bereiken met de eerste ronde van de energietoeslag. Ook andere uitvoeringsorganisaties maakten bezwaar tegen plotselinge wijzigingen in de regels of de bedragen van uitkeringen en subsidies halverwege het jaar. Ze vreesden dat er dan te veel fouten gemaakt zouden worden en er later weer van alles moet worden teruggevorderd. Rutte ziet daarom weinig mogelijkheden, behalve dan via de gemeenten. Mits het kabinet niet de doelgroep verandert, denkt hij dat het mogelijk is om er in elk geval voor de armste Nederlanders nog 500 euro extra bovenop te doen. ‘Dat kan, en ik voel dat daar in de Kamer grote aandrang toe is. Ik vind ook dat we dat moeten doen’, aldus de premier dinsdagavond in de Kamer. ‘Als we dat hier vanavond met elkaar besluiten, gaan we dat gewoon doen.’ Hij reageerde daarmee op groeiende politieke druk. Niet alleen de oppositiefracties maar ook de regeringspartijen willen de toeslag zo snel mogelijk omhoog. Oppositiepartijen PvdA en GroenLinks dreigen hun steun aan de Voorjaarsnota te onthouden als het kabinet zich in hun ogen niet ruimhartig genoeg toont. GroenLinks-leider Klaver zag in Rutte nog ‘één groot brok politieke onwil’, voordat die dinsdagavond met zijn toezegging kwam. Met de energietoeslag worden ongeveer een miljoen mensen bereikt, mits die de weg naar het gemeenteloket weten te vinden. De oppositie blijft van mening dat er snel een veel breder pakket nodig is om Nederland door de energiecrisis heen te loodsen, maar het kabinet houdt vast aan eventuele extra maatregelen per 1 januari 2023. Dat is niet alleen voor de uitvoering beter, vindt de premier, maar ook voor de effecten van het beleid. Hij wees erop dat mensen met een vast energiecontract pas in de loop van dit jaar worden geconfronteerd met een hogere gasrekening. ‘Daarom nemen we liever gedegen structurele maatregelen per 1 januari, dan overhaaste ad-hocmaatregelen die grote risico's hebben voor de uitvoering.’||https://www.volkskrant.nl/nieuws-achtergrond/kabinet-500-euro-extra-om-de-koopkrachtpijn-van-armste-nederlanders-te-compenseren~b616c525/
2022-07-05||Schrijver op het Spui||De schrijver zat in een fauteuil op het Spui. Zijn stoel stond op een verhoginkje voor Boekhandel Athenaeum. Daaromheen zwermden dichters die een bijdrage hadden geleverd aan een liber amicorum dat zijn uitgeverij uitbracht ter gelegenheid van de tachtigste verjaardag van de schrijver. De dichters lazen voor, in estafette. En de tachtigjarige luisterde, een en al schoorvoetende aandacht. Trams wrongen zich voorbij, een Spaanse familie keek van een afstandje toe, met de eerbied van mensen die onder de indruk zijn, maar niet weten waarvan precies. Nadat ook de jubilaris had voorgedragen, over 120 liter limonade en dooi op de Overtoom, konden belangstellenden hun boeken laten signeren. En je nam plaats in de kronkelrij, en je wist al wat je ging zeggen, wanneer je hem daadwerkelijk voor het eerst zou ontmoeten. Groot woord, ‘ontmoeten’, voor een begroeting en een hand en een beleefd knikje, de zoveelste in een eindeloze stroom van begroetingen en handjes en beleefde knikjes, een stroom van vijftig jaar, maar toch: ontmoeten. Af en toe gebeurt het, met boeken, of muziek, of films, dat iemand iets maakt en iemand anders zeker weet: die persoon heeft het tegen mij. Dat is natuurlijk niet werkelijk zo, maar tegelijk toch ook weer wel. Zo ging dat met jou, en met de schrijver. Uit zijn werk steeg een lichtheid op, een lichtheid waarin de zwaarte vaak een kleine rol kreeg toebedeeld. Soms moest die het doen met een enkele zin, soms met stil spel op de achtergrond. Veel vaker kreeg het onnadrukkelijke nadruk, en wanneer je iets van hem las, nam je je voor alles voortaan even fijn en licht en helder te bezien als zijn zinnen waren. Af en toe waren er zinnen bij die zó licht waren dat ze opstegen zodra je het boek opende waarin ze hadden vastgezeten. Ze stegen op en zweefden weg. Ze werden overal en nergens teruggevonden, tot over de landsgrenzen. Er zaten geen kaartjes aan, maar dat gaf niet; de mensen wisten zo ook wel van wie ze waren. Jaren later zou je nog eens in je eerste eigen, hem toegestuurde boek zó nadrukkelijk je adres zetten dat de schrijver niet anders kon dan je een bedankbriefje sturen, op een Boomerang-ansichtkaartje, volgepriegeld in vooroorlogs schoonschrift, in zinnen die eeuwig leken te dobberen tussen bescheidenheid en ironie. En weer later zou je over hem schrijven in de krant, die altijd zijn krant bleef, voor jou althans. Maar je zou hem niet meer ontmoeten. En de rij vorderde, en in gedachten herhaalde je wat je ging zeggen, namelijk hetzelfde als wat hijzelf ooit tegen Chet Baker had gezegd, in de hoop dat Baker het luikje in die paar losse woorden zou vinden, met daarachter alle onuitgesproken woorden en gedachten, en de troostende verwantschap die je voelt bij iemand die iets maakt dat alleen voor jou bestemd lijkt. Dat zou je doen, hem citeren om hem ineens te laten merken wat zijn romans voor je hadden betekend, zijn verhalen, zijn poëzie, zijn columns, zijn licht- en luchtigheid, zijn manier van kijken waarmee hij meer leek te zien dan de rest en het eenvoudige feit dat-ie er op de een of andere manier altijd was. Nog twee wachtenden voor je. Nog één. Nu, of nooit. De fauteuil stond in de schaduw, en de schrijver gaf licht. Je zei het niet, durfde niet hem te bedanken, voor alles.||https://www.volkskrant.nl/columns-opinie/schrijver-op-het-spui~b9620ec7/
2022-07-05||Kabinet draait de bewijslast om: werkgever moet bewijzen dat zzp’er niet in vaste dienst is||Dit laat minister Karien Van Gennip (CDA) van Sociale Zaken de Tweede Kamer weten. Het is onderdeel van een pakket hervormingen van de regels rond werk, waarin de minister voortborduurt op een unaniem advies van vakbeweging en werkgevers. In dat advies was de scheiding tussen schijnzelfstandigen – waar vooral de inhurende opdrachtgever voordeel van heeft – en zelfstandigen die hun eigen broek kunnen ophouden nog niet scherp uitgewerkt. Ook politiek ligt dat uiterst gevoelig. Met name de VVD wil ondernemerschap zo min mogelijk beperken. Van Gennip kondigt nu aan dat ze met een uitwerking van het begrip ‘gezag’ komt. Dit omdat de gezagsverhouding (het werken in dienst van een ander) het voornaamste criterium is ‘waarover onduidelijkheid kan bestaan rondom de beoordeling van arbeidsrelaties’. Daarnaast wil Van Gennip de bewijslast omdraaien. Voortaan moet de werkgever of opdrachtgever aantonen dat de zelfstandige inderdaad zelfstandig werkt. In de Europese Unie wordt nu al gewerkt aan een ‘rechtsvermoeden van dienstverband bij platformwerk’. Het gaat dan bijvoorbeeld om mensen die werken voor bezorgdiensten als Deliveroo en Getir en de taxidienst Uber. Als een werkende kan aantonen dat hij behoort bij een groep over wie zo'n rechtsvermoeden bestaat, dan kan hij op grond daarvan een arbeidsovereenkomst opeisen, schrijft Van Gennip. De werkende in kwestie moet dat wel zelf doen. In Nederland heeft de rechter al herhaaldelijk geoordeeld dat bezorgers geen zelfstandigen zijn. Maar dat heeft niet geleid tot het massaal opeisen van vaste contracten door bezorgers. Een ander criterium is dat zelfstandigen minimaal 30 tot 35 euro per uur moeten verdienen. Dat uurtarief moet het werkenden die minder verdienen gemakkelijker maken om aan te tonen dat ze feitelijk in dienst zijn. Met de nieuwe begrippen ‘gezag’, ‘rechtsvermoeden’ en het uurtarief kunnen Arbeidsinspectie en Belastingdienst straks ook gaan controleren op schijnzelfstandigheid Van Gennip wil het ook mogelijk maken dat zelfstandigen gezamenlijk onderhandelingen kunnen voeren. Dat kan helpen om hun positie te versterken en tot betere arbeidsvoorwaarden te komen, schrijft de minister. In de EU wordt hier ook aan gewerkt. Een vaste baan moet als het aan de minister ligt de norm worden voor werkenden. Flexwerk wordt aan banden gelegd en uitzendbureaus moeten een vergunning hebben. Oproepcontracten, zoals nulurencontracten, worden vervangen door een basiscontract met een minimum aantal uren per kwartaal. Daardoor ontvangen werknemers een voorspelbaar loon. Ook moeten zij meer zekerheid krijgen over werkroosters. ‘Alleen als werknemers die zekerheid hebben, is er voor hen de mogelijkheid om bijvoorbeeld een tweede baan te nemen die kan bijdragen aan economische zelfstandigheid.’ De draaideurconstructie, waarbij een reeks tijdelijke contracten wordt gevolgd door zes maanden zonder contract waarna weer een reeks tijdelijke contracten volgt, wil het kabinet onmogelijk maken. Alleen voor seizoenswerk, scholieren en studenten wordt gedacht aan een uitzondering. Uitzendkrachten moeten hetzelfde betaald krijgen als vaste krachten van het inhurende bedrijf. Zij mogen ook niet meer semi-permanent door een bedrijf worden ingehuurd. Om uitbuiting tegen te gaan komt er een certificeringsplicht voor uitzendbureaus, conform het advies van een commissie onder leiding van oud-SP-leider Emile Roemer. De Tweede Kamer nam dat advies over. Deze verkapte vergunningplicht wordt in 2025 van kracht. Volgens Van Gennip is daar haast bij, maar ‘tegelijkertijd is zorgvuldigheid van het grootste belang: met een gehaast opgezet certificeringsstelsel is het risico groot dat kwaadwillende ondernemers manieren vinden om het stelsel te ontduiken’. Eerder bestond er al een vergunningsplicht; die werd rond de eeuwwisseling afgeschaft. De Arbeidsinspectie zou voortaan toezien op de uitzendbureaus. Inmiddels blijkt dat malafide uitzendbureaus op grote schaal werkers uitbuiten. Dat is niet alleen nadelig voor de betrokken werkers, maar leidt ook tot oneerlijke concurrentie met uitzendbureaus die zich wel aan de regels houden. Malafide uitzendbureaus, zo constateert Van Gennip, omzeilen regels en maken misbruik van kwetsbare mensen, waaronder veel arbeidsmigranten. ‘Dat leidt tot schrijnende situaties, onderbetaling, slechte huisvesting en slechte arbeidsomstandigheden. Het overtreden van de regels levert hen ook een financieel voordeel op: zij zijn goedkoper uit dan bedrijven die wel goed voor hun personeel zorgen.’ De Arbeidsinspectie zal gaan toezien op de naleving van de certificeringsplicht. Hiervoor krijgt de inspectie jaarlijks tien miljoen euro extra. Er zijn in Nederland zo’n 15 duizend uitzendbureaus.||https://www.volkskrant.nl/nieuws-achtergrond/kabinet-draait-de-bewijslast-om-werkgever-moet-bewijzen-dat-zzp-er-niet-in-vaste-dienst-is~b33eb2ab/
2022-07-05||In Deventer doorbrak ME blokkade bij distributiecentra:  ‘Dit soort locaties is nauwelijks te beveiligen’||Hoewel König begrip heeft voor de acties van de boeren, kondigde hij maandag samen met zijn collega’s uit Zwolle en Raalte een ultimatum af: voor 8 uur die avond moesten de blokkades opgeheven zijn. Het had geen effect. De boeren bleven op hun plek. Het duurde uiteindelijk tot dinsdag rond het middaguur voordat de blokkade met hulp van de Mobiele Eenheid (ME) werd opgeheven. ‘Waar je tegenaan loopt is dat wij afhankelijk zijn van de nationale politie. Zij bepalen de capaciteitsverdeling van de ME. Onze politie-eenheid Oost-Nederland is de grootste eenheid van Nederland. Het beslaat het gebied van Overijssel en Gelderland. Tegelijkertijd staan hier veel distributiecentra, elf in totaal, waarvan er zeven geblokkeerd waren. Ik kon daarom niet zomaar op een knop drukken om de ME binnen een uur te bestellen. Dat wilde ik wel, maar ze waren er niet eerder. En de blokkades waren wel van dien aard dat we de mobiele eenheid nodig hadden om ze op te ruimen.’ ‘Ja dat was ook zo. Ik kan me hun perspectief goed voorstellen. Ze hebben druk uitgeoefend op ons om eerder in te grijpen, maar je kan uiteindelijk alleen ingrijpen als het veilig kan. Toen hier in Deventer dinsdag een noodverordening werd afgekondigd kwamen er meteen dertig boeren uit Zwolle hierheen gereden. Dit laat zien dat de boeren voortdurend met elkaar in contact staan. Ik wacht liever op de ME die ook groter materieel heeft om die trekkers te verplaatsen als dat moet, dan dat ik mijn eigen wijkagenten inzet. Ook om hun veiligheid moet ik denken.’ ‘Laten we eerlijk zijn: tegen het wapen trekker is niet zo veel bestand. De boeren zijn ook heel flexibel tijdens hun acties. Het kan ineens weer veranderen, dus het is nauwelijks te doen om locaties te beveiligen. Het enige wat je kan doen is actief volgen wat de politie weet. Maar in de praktijk ben je op zo’n actiedag vooral aan het reageren op wat er gebeurt.’ ‘Ik denk niet dat dit de laatste acties zijn van de boeren. Maar ik denk dat de kern is dat boeren, gemeenten en provincies zo snel mogelijk aan de slag moeten om het stikstofplan uit te voeren. Ik denk niet dat er landelijk nog wat verandert, dus we moeten niet langer moeten wachten en gewoon per gebied moeten bekijken hoe we het kunnen uitvoeren.’||https://www.volkskrant.nl/nieuws-achtergrond/in-deventer-doorbrak-me-blokkade-bij-distributiecentra-dit-soort-locaties-is-nauwelijks-te-beveiligen~bfe0cdf6/
2022-07-05||Voor striptekenaar Dick Vlottes (1932-2022) voelde een afspraak met Marten Toonder als een bezoek aan de dokter||Welbeschouwd vond striptekenaar Dick Vlottes de grote meester Marten Toonder een enorme klier. Zijn wekelijkse gang naar de Toonder Studio’s – na de oorlog het walhalla voor striptekenaars – voelde voor hem als een bezoek aan de dokter. Met afgrijzen en ergernis zag hij hoe Toonder met een gummetje zijn potloodtekening bewerkte. ‘Toonder wilde overal zijn stempel op zetten’, zei hij later. Dick Vlottes was striptekenaar uit overtuiging. Heel vaak heeft hij moeten vertellen hoe hij, een gewone jongen uit Beverwijk, met een tuinman als vader, zo verslingerd kon raken aan het tekenen. Als 14-jarige tekende hij een levensgrote farao op de muur van zijn slaapkamer. Hij ging naar de grafische school en ruilde die in voor een schriftelijke cursus tekenen en boeken over de anatomie van mens en dier. Hij tekende poppetjes, perspectief, diepte. Vanzelf ging het niet. De prijskaartjes van de slager waren zijn eerste betaalde werk. Zijn eerste eigen stripheld was Tarzan, de gespierde jungle-hero. ‘Dat was pulp hoor’, zou hij later over die stripboekjes zeggen. Omdat hij hogerop wilde, stuurde hij sollicitatiebriefjes met eigen werk naar de Toonder Studio’s. Twee jaar duurde het en toen kon hij toetreden als freelancer. Hij boog zich over Tom Poes, heer Bommel, Kappie, onnoembaar veel andere stripfiguren, waarna hij zijn eigen krantenstrip Minter en Hinter kreeg, getekend naar verhalen van Paul Biegel en eigen verhalen. ‘Het ontwerpen van personages is niet eenvoudig. Je moet ze van voren, van achteren en opzij kunnen tekenen. Tom Poes en heer Bommel waren zo geconstrueerd dat je een stoeltje altijd op een bepaalde manier moest tekenen om ze te kunnen laten zitten. Donald Duck en Mickey zijn elastische figuurtjes, daar kun je van alles mee doen.’ Vlottes’ magnum opus werd Senmoet de Egyptenaar, een beeldverhaal over zijn eigen fascinatie dat speelde in het oude Egypte met zijn tempels en piramiden. Toen christelijke krantenlezers zich beklaagden over de vele goden en de weelderige vrouwen – gemodelleerd naar Brigitte Bardot en Sophia Loren – stopte de strip. 63 jaar geleden trouwde Vlottes met de coupeuse Dini Scheffer. Ze betrokken een nieuwbouwhuis in Beverwijk waar hun twee kinderen werden geboren en waar op zolder nog altijd de geur hangt van Oost-Indische inkt en plakkaatverf. Ze gingen er nooit weg en stoppen met tekenen deed Vlottes evenmin. Zijn werk was vaak anoniem, zoals de razend populaire wikkels van de Bazooka-kauwgum of de boeken, spelletjes, kussens en puzzels rondom De Fabeltjeskrant. De strips ‘Johan Cruyff geeft voetballes’ tekende hij onder naam voor De Telegraaf. Het was een taaie bezigheid, een moeizaam beroep, dat tekenen van strips, vond Vlottes. Hij heeft ongelooflijk veel getekend, maar is nooit gerekend tot de groten in zijn vak. Ten onrechte, vindt vriend en bewonderaar Theo Keijzer. ‘Hij was een bescheiden man. Ik denk dat hij ondergewaardeerd is. Zelf vond hij dat helemaal niet erg. Hij zat het liefst op zolder te tekenen. Hij zocht het publiek niet op.’ Negen jaar geleden overleefde de tekenaar een gescheurd aneurysma dankzij snel handelen van Dini. Hij kwam uit het ziekenhuis met de boodschap dat hij het een volgende keer niet zou overleven en dat er hoe dan ook een volgende keer zou komen. ‘Ik heb een mooi leven gehad’, zei hij berustend en op 5 juni overleed hij, 89 jaar oud. ‘Hij was een einzelgänger, een grote vriendenkring had hij niet nodig’, zegt zijn zoon Guido, zelf ook tekenaar en schilder. ‘Echt een perfectionist. Het was voor ons heel bijzonder om al die verhalen te zien ontstaan aan de tekentafel. Het proces van schrijven en schrappen is onvoorstelbaar intensief. Alles deed hij zelf. Zelfs het inkleuren. Allemaal op zolder, dat was zijn domein.’||https://www.volkskrant.nl/mensen/voor-striptekenaar-dick-vlottes-1932-2022-voelde-een-afspraak-met-marten-toonder-als-een-bezoek-aan-de-dokter~b6c5ad27/
2022-07-05||Blokkades protestboeren ten einde na noodverordeningen en verschijnen ME ||De beëindiging van de maandag begonnen acties verliep daarmee grotendeels geweldloos. De politie had op de eerste dag gezegd alleen in te grijpen na overleg met burgemeesters of als er gevaarlijke situaties zouden ontstaan. Omdat de boeren in het hele land actievoerden, was er bovendien geen capaciteit om overal in te grijpen. Door die deels noodgedwongen strategie van de politie zijn grootschalige confrontaties uitgebleven. Voor de supermarkten daarentegen duurden de acties te lang. Door de boerenblokkades hebben supermarkten voor ‘tientallen miljoenen’ euro’s schade geleden, meldt hun brancheorganisatie, het Centraal Bureau Levensmiddelenhandel (CBL). De kleinere supermarktketen Coop alleen al verwacht een ‘miljoenenschade’. Een woordvoerder zegt ‘teleurgesteld te zijn’ dat de landelijke en lokale instanties ‘pas dinsdagmiddag’ met een oplossing kwamen voor de blokkades. Bij meerdere supermarktketens bleef dinsdag een deel van de schappen leeg door aanvoerproblemen. Vooral aan versproducten was snel een tekort. Onlinesupermarkt Picnic annuleerde maandag en dinsdag bestellingen van klanten vanwege de blokkade. Na het opheffen van de blokkades hebben de supermarkten de bevoorrading weer hervat, maar volgens branchevereniging CBL kan het nog even duren voordat de schappen weer overal goed gevuld zijn. De blokkade van de distributiecentra begon maandagochtend. Boeren weerhielden vrachtwagens om uit te rijden bij ongeveer twintig distributiecentra van supermarktketens en groothandels in het hele land. Ze beëindigden een deel van die acties in de loop van de dag na oproepen van burgemeesters en inzet van politie. Dinsdag volgde een voor een de andere blokkades. In Haaksbergen stopten boeren ‘na goed overleg’ met hun blokkade van een distributiecentrum van supermarktketen Plus. In Raalte vaardigde de gemeente een noodverordening uit om de boeren weg te krijgen, maar ook daar was de inzet van politie of ME uiteindelijk niet nodig. Bij een distributiecentrum van de Lidl in Almere stond de ME klaar, maar nadat de politie had verteld dat er een noodverordening was afgekondigd reden de boeren met hun trekkers weg. Vooral in Nijkerk bleek het verzet hardnekkig. Al op maandagavond vaardigde de burgemeester een noodverordening af om de blokkade van meerdere distributiecentra ‘in te dammen’ maar de boeren wilden van geen wijken weten. Desondanks greep de politie niet in. Dinsdag gingen de burgemeester en een wethouder het gesprek aan met de boeren. Ze stonden ogenschijnlijk wat verloren tegenover de agrariërs. Ook de oproep van de politie om te vertrekken, hielp niet. Rond 15.00 uur kwam er zelfs een stoet verse tractoren het terrein op gereden. Die waren elders weggestuurd. Pas toen de ME zich liet zien, besloten de boeren hun actie te beëindigen. Ze wilden ‘niet voor een veldslag gaan’, zei een van hen tegen een verslaggever van Omroep Gelderland. Daarmee bleven de excessen beperkt tot maandagavond, toen de politie op meerdere plekken ingreep. In Sneek kwam de Mobiele Eenheid in actie bij een blokkade van supermarktketen Poiesz. De politie hield vier mensen aan. Ook in Zwolle greep de Mobiele Eenheid in. Actievoerders gooiden daar flessen naar agenten en vernielden een shovel van de politie. Zes mensen werden opgepakt voor openbare geweldpleging, mogelijk volgen meer arrestaties op basis van beschikbare videobeelden. De boerenacties zijn overigens nog niet geheel voorbij. Dinsdagavond blokkeerde een groep boeren opnieuw het distributiecentrum van Albert Heijn in Geldermalsen, ook maandag weerhielden de boeren daar al vrachtwagens om uit te rijden. In Heerenveen blokkeerden blokkeerden boeren een distributiecentrum van de Spar. Het is onduidelijk of er de komende dagen nog meer acties worden gevoerd.||https://www.volkskrant.nl/nieuws-achtergrond/blokkades-protestboeren-ten-einde-na-noodverordeningen-en-verschijnen-me~b4fd3f6c/
2022-07-05||Eindelijk wordt er in Nederland weer eens gevochten om een vestingmuur||Bij sommige protesten die momenteel in Nederland woeden is het lastig door die harde korst van egoïsme en eigenbelang heen te kijken. Zo ook bij het protest tegen de nog te bouwen kademuur bij Ravenstein. Niet voor niets worden de tegenstanders uitgemaakt voor ‘fanaten die puur hun eigenbelang dienen’, ‘een paar praatjesmakers die hier niet eens geboren zijn’ en mensen die louter ‘kulkoek’ verkopen. Maar aan de andere kant: ze hebben ook wel een punt. Het begon toen een aantal jaar geleden werd aangekondigd dat de dijk tussen het Noord-Brabantse Ravenstein en het 26 kilometer verderop gelegen Lith versterkt zou worden en een aantal bewoners dacht: nu of nooit. Hun stad, die in de 17de eeuw nog onderdeel was van de Zuiderwaterlinie, had in tegenstelling tot andere vestingsteden als Naarden, Bergen op Zoom of Brielle, immers niet zo’n karakteristieke vestingmuur lopen. Die was in de loop der eeuwen waarschijnlijk verloren gegaan. Dus wat nou, dachten de bewoners, als we die dijkversterking aangrijpen om over een stuk van 200 meter die historische kademuur opnieuw in ere te herstellen? Uitmuntend plan, vond ook het waterschap, want in de eerste getekende toekomstplaatjes werd niet alleen een robuuste kademuur getekend, maar ook een brede, betegelde wandelboulevard, die Ravenstein, als je tenminste een beetje door je wimpers heen keek, leek te veranderen in een soort Tel Aviv aan de Maas. Er bleek alleen een vrij substantieel probleem te zijn met het hele plan: op de plek waar de historische vestingsmuur moest verrijzen, stond helemaal nooit een vestingsmuur. ‘Er heeft hier in het verleden nooit een muur gestaan’, zei architectuur- en cultuurhistoricus Willem Jan Pantus bijvoorbeeld tegen het Brabants Dagblad. Hij noemde het project pure geschiedvervalsing. Bij een vorige dijkversterking werden nog uitvoerig opgravingen gedaan, maar nooit werd een muur gevonden. ‘Als er ooit een muur aan heeft gezeten, dan hadden we op zijn minst de aanhechtingen daarvan teruggevonden.’ En zodoende begon het verzet in de stad. Een groep burgers, waarvan de meeste aan de aanpalende Maasdijk wonen, diende bezwaren in tijdens informatiebijeenkomsten, begon een petitie die inmiddels tweehonderd keer is ondertekend en organiseerde recentelijk zelfs een heuse zitstaking. Het hielp alleen geen snars, zegt Leon Thoolen, een van die Ravensteiners die faliekant tegen de plannen is. ‘Toen we bij die laatste inspraakavond weer over de muur begonnen, zei de omgevingsmanager: ik wil het er niet meer over hebben, die kademuur komt er.’ ‘Ze lieten daarna foto’s zien van de muur in Buren, bij Tiel, en zeiden: kijk dan hoe mooi zo’n muur is’, zegt Els Driessen. ‘En ja, die muur is ook heel mooi, maar die is authentiek. Die staat er al honderden jaren. Wij hébben helaas geen muur in Ravenstein.’ Maar in een tijd waar de grenzen – of muren zo u wil – tussen authenticiteit en imitatie vervagen, doen dat soort argumenten er nauwelijks toe. Volgens projectgroep Meanderende Maas, die de bouw namens het waterschap overziet, biedt de namaak-kademuur namelijk wel ‘de kans om Ravenstein meer herkenbaar te maken als karakteristieke vestingstad’. Lees: toeristen te trekken. En volgens Martin Jan van Mourik, voorzitter van de Stichting Vestingwerken Ravenstein, ‘moet je de bouw ervan meer zien als een nieuwe fase in de geschiedenis van onze vestingstad’. Overigens is het volgens de tegenstanders allemaal de schuld van diezelfde Van Mourik. Hij is als emeritus hoogleraar notarieel recht en voormalig Telegraaf-columnist immers een van de meest notabele inwoners van de stad. Voor hij in zijn eigen tuin begon te graven, een muurtje vond, ervan overtuigd was dat het een oude stadsmuur betrof en vervolgens de Stichting Vestingwerken Ravenstein oprichtte, sprak helemaal niemand in de stad over een kademuur. ‘Onzin’, zegt diezelfde Van Mourik. ‘Bijna iedereen is voor dit project en de tegenstanders zijn vooral bang dat ze straks hun tuintje moeten missen. Want dat is het, hè? Ze gebruiken de huidige dijk nu als voortuintje. Het is puur eigenbelang.’ ‘Onzin’, zegt ook Olga Rikken, tegenstander van het eerste uur. ‘Wij zijn bijvoorbeeld voor het plaatsen van een damwand om het water tegen te houden. En zo’n damwand is even hoog, dus beneemt ons evenveel uitzicht. Wij zijn alleen tegen ingrepen die niets toevoegen aan de veiligheid, een hoop geld kosten, de natuur kapotmaken en puur bedoeld zijn om toeristen te lokken. Echt, als het moet, procederen we door tot aan de Raad van State. We vechten door tot het bittere eind.’ Het is misschien wel het enige historisch accurate aan dit hele verhaal: dat er in Nederland eindelijk weer eens gevochten wordt om een vestingmuur.||https://www.volkskrant.nl/columns-opinie/eindelijk-wordt-er-in-nederland-weer-eens-gevochten-om-een-vestingmuur~bfa4a7a0/
2022-07-05||Een getergde Sagan kan zomaar groen, geel en een bundel dagprijzen verstieren||Verbeeld ik het me, of zijn de rennerslontjes werkelijk kort. In Denemarken begon het al, het onderlinge gekijf. Soms gingen de handjes van het stuur, wat doorgaans een hoge score op de irritatieladder veronderstelt. Ik vind dat wel een beetje vroeg. Wat moet het geven als na een dag of tien de vermoeidheid echt tussen de oren kruipt, en sleet zenuwstelsel rafelt. De Belgische krant Het Laatste Nieuws probeerde het gevloek en de wijzende vinger van Peter Sagan in de richting van Wout van Aert na de wederom hectische massasprint van zondag nader te duiden. Ikzelf was het vergeten, maar twee jaar geleden was er ook al een vinger aan te pas gekomen, de opgestoken middelvinger van Wout van Aert richting Sagan, na de sprint te Poitiers. Dat was pas na elf etappes. Wout voegde hem toen verder de verwensing ‘achterlijke aap’ toe. Sagan werd in Poitiers gedeclasseerd voor zijn gebeuk, een in zijn ogen rechtelijke dwaling die hem nog altijd dwars lijkt te zitten. Is in Poitiers zo’n heerlijk ouderwetse vete geboren? Het is van belang dat de kwestie wordt uitgediept, al helemaal in een Vlaamse krant. Wout van Aert gaat voor groen deze Tour, Peter Sagan is een veteraan als het op groene veroveringen aankomt. Voor groen wordt gek genoeg vaak een heviger oorlog gevoerd dan voor geel. Sagan is recordhouder corona (drie besmettingen) en staat derhalve in het krijt bij zijn geldschieter. Wout van Aert gaat ook nog voor een paar dagzeges en het uiteindelijke geel van Roglic of Vingegaard in Parijs. Op bijltjesdag, de kasseienetappe, zal Wout van Aert als belangeloze loods voor het klassementsduo van Jumbo zichzelf helemaal vergeten. Het is me een takenpakket. Een getergde Sagan zou zomaar groen, geel en een bundel dagprijzen kunnen verstieren. Gabriele Uboldi is, zo lees ik, sinds onheuglijke tijden de vertrouwensman en woordvoerder van Peter Sagan. Uboldi relativeert enigszins de spanning tussen de twee kemphanen. Het is gewoon ‘a healthy bad relation’. Wat een verbale schoonheid na al dat vingergeweld. Het zou om een tragische liefdesrelatie kunnen gaan. Nog een verbale parel. Renner Oliver Naesen over Sagan: ‘Als je hem raakt, bougeert hij niet. Maar andersom... Gelukkig is Van Aert uit dezelfde massieve eik gesneden.’ En dan is er de renner die anoniem wil blijven. Geen verbaal hoogstandje (‘Sagan verwacht dat je opzijgaat voor hem. Doe je dat niet, dan is dat niet naar zijn zin.’), maar niet met naam en toenaam in de krant durven, geeft wel aan dat hij Sagan liever niet in het donker tegenkomt. Ik zie Sagan heus nog een ritje winnen, maar niet in een massasprint. Van groen droomt hij niet eens. Hij doet me denken aan de hond die ik ooit had, een lobbes die het erf bewaakte met een air alsof niet al zijn tanden loszaten.||https://www.volkskrant.nl/sport/een-getergde-sagan-kan-zomaar-groen-geel-en-een-bundel-dagprijzen-verstieren~b0db9775/
2022-07-05||Kabinet wil dat rechters wetten kunnen toetsen aan de Grondwet||De rechter treedt volgens artikel 120 van de Grondwet ‘niet in de beoordeling van de grondwettigheid van wetten en verdragen’. Het primaat voor wetgeving ligt immers bij de politiek: regering en parlement maken wetten, de rechter beslist of burgers zich aan de wet hebben gehouden. Maar de recente reeks schandalen, de toeslagenaffaire voorop, heeft geleerd dat burgers in de rechtszaal beter moeten worden beschermd tegen de overheid. Een rechter moet een ‘slechte’ wet of wetsbepaling dus terzijde kunnen schuiven. Toetsen aan de Grondwet is in de Nederlandse politiek al bijna net zo’n evergreen als het dinsdag opnieuw weggestemde referendum. Toenmalig GroenLinks-leider Femke Halsema diende in 2004 al eens een initiatiefwetsvoorstel in om constitutionele toetsing door rechters mogelijk te maken. Het werd met gewone meerderheid in beide Kamers aangenomen, maar daarna ingetrokken. In veel andere Europese landen is toetsing een gangbare praktijk. De staatscommissie Parlementair Stelsel, onder voorzitterschap van VVD-coryfee Johan Remkes, toonde zich er in 2018 ook een voorstander van. De commissie deed de aanbeveling hiervoor een speciaal Constitutioneel Hof in het leven te roepen. Het kabinet neemt dat advies niet over. Het wil artikel 120 uit de Grondwet halen en vervolgens alle rechters de gelegenheid bieden wetten aan (delen van) de Grondwet te toetsen. Desgevraagd legt minister Bruins Slot uit wat het kabinet beoogt. ‘Het belang hiervan is dat we de individuele rechtsbescherming in de samenleving vergroten. We creëren de mogelijkheid om tijdig in te grijpen bij wetten die in de praktijk blijken te wringen met de Grondwet. De kinderopvangtoeslagenaffaire heeft laten zien dat de democratische rechtsstaat geen rustig bezit is.’ De Tweede Kamer nam vorig jaar april een breed gesteunde motie aan van Anne Kuik (CDA) om toetsing mogelijk te maken, want in de Grondwet zijn de belangrijkste fundamentele rechten van de burger vastgelegd. In het coalitieakkoord spraken VVD, D66, CDA en ChristenUnie af de uitwerking hiervan ter hand te nemen. Voordat het kabinet met een wet komt, wil het eerst met de Kamer in debat. Bruins Slot denkt niet dat toetsing door rechters tot ‘dikastocratie’ zal leiden, het ook in de Kamer veelbesproken angstvisioen dat rechters op de stoel van de politiek gaan zitten. ‘Rechters gaan niet aan de hele Grondwet toetsen, maar als het aan ons ligt specifiek aan de vrijheidsrechten. Dat zijn de klassieke grondrechten, die de verhouding regelen tussen de macht van de overheid en de bescherming daartegen van alle inwoners van Nederland. Die grondrechten zijn vergelijkbaar met wat vastligt in internationale verdragen, en daaraan toetsen rechters nu al.’ De rechters zouden niet moeten toetsen aan de bredere ‘sociale grondrechten’, zoals het recht op huisvesting of voldoende werkgelegenheid. Financiële, economische en maatschappelijke afwegingen maken in het algemeen belang, blijft voorbehouden aan de politiek. Bruins Slot reageert goedkeurend op een andere stemming die dinsdag plaatsvond. De Eerste Kamer ging in de definitieve stemronde akkoord met zes aanpassingen van de Grondwet die bij elkaar de grootste verandering zijn sinds de algehele herziening van 1983. Zo wordt het voor de 1 miljoen Nederlanders in het buitenland mogelijk om via een kiescollege invloed te hebben op de samenstelling van de Eerste Kamer, wordt het recht op ‘een eerlijk proces binnen een redelijke termijn’ toegevoegd en gaat aan de tekst straks deze algemene bepaling vooraf: ‘De Grondwet waarborgt de grondrechten en de democratische rechtsstaat.’ Volgens Bruins Slot sluit het recht op een eerlijk proces nauw aan bij het mogelijk maken van rechterlijke toetsing. ‘Ook als de overheid misschien rechtmatig handelt, kan dat tot onrechtvaardige uitkomsten leiden. We moeten ervoor zorgen dat dat gerepareerd kan worden. Uiteraard door goede wetten te maken, door de overheid doelmatig, doeltreffend en responsief te laten werken, en uiteindelijk om aan de achterkant met constitutionele toetsing te kunnen zeggen: die wet klopt bij nader inzien niet.’ Het kabinet buigt zich deze periode nog over drie andere grondwetswijzigingen die in samenhang worden bezien: de Eerste Kamer elke drie jaar voor de helft kiezen, een terugzendrecht van wetsvoorstellen voor de Eerste Kamer, en de mogelijkheid om de tweede ronde van grondwetswijzigingen door Tweede en Eerste Kamer tegelijk te laten behandelen. Op het referendum komt dit kabinet niet meer terug en ook rond de gekozen burgemeester zal het stil blijven.||https://www.volkskrant.nl/nieuws-achtergrond/kabinet-wil-dat-rechters-wetten-kunnen-toetsen-aan-de-grondwet~b550c7e4/
2022-07-05||Premier Albanië: ‘De EU heeft twee crises verspild zonder een stap naar voren te zetten, de oorlog is de derde kans’||‘De Nederlanders weten hoe ze je op een zachte manier moeten doden.’ Edi Rama (58) is, net als Mark Rutte, een veteraan van de Europese politiek – al bijna tien jaar loopt hij mee op het hoogste niveau. Ook hij maakte mee hoe de Navo ten tijde van president Trump door het oog van de naald kroop. Maar daar houdt de vergelijking op: zeven jaar vocht Rama voor erkenning van zijn land als kandidaat-lid van de EU, en meermaals stuitte hij daarbij op Nederlandse blokkades. Maar wrok is wel het laatste waarmee Rama zijn hart belast, integendeel: Rutte en Rama hebben het grootste respect voor elkaar gekregen en gaan de komende maanden een gezamenlijk plan lanceren om president Emmanuel Macrons idee voor een ‘politieke gemeenschap’ (die EU-landen verenigt met niet-lidstaten) handen en voeten te geven. ‘Mark stelde het voor. Voor het eerst gaan een EU-lid en een niet-EU-lid samenwerken voor de toekomst van Europa. En het brengt twee extremen samen. Wij moesten door alle ringen van de hel om het hart van dit land en de genade van Mark Rutte te bereiken’, zegt Rama tijdens een gesprek in Hotel Des Indes. ‘Maar nu gaat hij verder en dat is fantastisch. Het resultaat van een very tough love.’ In 2020 ging het licht eindelijk op groen voor de toetredingsonderhandelingen die Noord-Macedonië (aanmelding: 2004) en Albanië (aanmelding: 2006) moeten voeren voordat ze lid mogen worden van de Europese Unie. Maar de afgelopen twee jaar werd het feitelijke begin van die onderhandelingen, een proces dat ook jaren duurt, geblokkeerd door Bulgarije. Nu lijkt eindelijk een doorbraak in zicht. ‘Samuel Beckett heeft dat al gedaan: Wachten op Godot. Het geval van Noord-Macedonië en Albanië is een geval van life imitating art. We zijn als Vladimir en Estragon, wachtend op Godot. Op een goed moment zegt Vladimir tegen Estragon: ‘Zullen we gaan?’ Het antwoord: ‘Laten we gaan.’ En dan beweegt niemand. (Lacht.) Dat is de Europese Unie.’ ‘Het was een moeilijke weg, maar die opstelling heeft ons geholpen wraak te nemen door nog harder te lopen. Zo bewezen we dat we veel beter waren dan ze geloofden. Dat is mijn troost. Maar EU-politiek wordt steeds meer wordt bepaald door nationaal egoïsme. Het maakt steeds minder uit wat je doet, en steeds meer hoe de anderen zich voelen als ze een besluit nemen. En er is altijd een land dat tegenwerkt. De Bulgaarse tegenwerking tegen Noord-Macedonië is wel het botste voorbeeld. Nederlanders weten hoe ze je op een zachte manier moeten doden, maar met de Bulgaren is het geen zachte dood.’ (Lacht.) ‘Dan vertellen ze dat jij nog niet klaar bent, omdat zij nog niet klaar zijn – en dat gaat eindeloos door. Dan moet je geduldig zijn en jezelf elke keer dwingen tot een wederopstanding. Zeker toen de Commissie tot tweemaal toe positief adviseerde, waarna dat advies in de Raad terechtkwam in de gehaktmolen van nationale belangen. Heel teleurstellend. Nu zijn onze relaties met Nederland uitstekend. Het respect dat we nu krijgen was een paar jaar geleden onvoorstelbaar. Toen voelden we ons echt uitgeknepen en ongewenst.’ ‘Zeker! Als het al neurotisch is met 27, hoe zal het dan met 33 werken? Met zes Balkanlanden, de gekste van Europa? En allemaal met een veto. Dat punt begrijp ik – en als je een goed functionerend land als Nederland ziet, begrijp je het ook. Welke familie zou werken als de grootouders, ouders, kinderen en kleinkinderen aan tafel allemaal dezelfde macht zouden hebben en de kleinkinderen een veto? Dat is onmogelijk.’ ‘Groot voorstander. Want hoewel we nog geen geen EU-lid zijn, zijn we wel Europeanen. Daarover kunnen ze in Berlijn of Den Haag niet beslissen. De EU is de enige politieke entiteit in de geschiedenis met een externe grens en interne grenzen. De hele westelijke Balkan ligt binnen die interne grenzen. Alsof je maag niet kan communiceren met de rest. Elk land moet zijn eigen weg vinden naar de EU, maar collectief moeten we meer verbonden zijn. ‘Zeker nu. De EU heeft met de vluchtelingencrisis en de pandemie twee crises verspild zonder een stap naar voren te zetten. De oorlog is de derde kans om te veranderen. Emmanuels idee hangt in de lucht, het moet naar de aarde worden gebracht. In zo’n Europese gemeenschap kunnen we gezamenlijke problemen bespreken: veiligheid, klimaat, etc. Tijdens de pandemie moesten Balkanlanden naar Rusland, China en Turkije rennen om aan vaccins te komen. De EU was afwezig, dat was niet fraai.’ ‘Heel voorzichtig zijn en niet blind vragen wat Servië niet kan geven. Servië kan nu niet snel af van zijn afhankelijkheid van vooral Russisch gas, maar het stemde in de Verenigde Naties drie keer tegen Ruslands invasie. Dat is uniek en nieuw, niemand verwachtte dat. Maar de Balkan blijft een kwetsbare keten. De oorlog in Oekraïne kan er makkelijk de stabiliteit verstoren – en zelfs tot open conflict leiden.’ ‘De oorlog dwingt de EU samen, maar is ook een grote stresstest. Het is maar de vraag of de eenheid bewaard blijft. Poetin gebruikt voedseltekorten als dodelijk wapen. Hij wil de honger in Afrika aanjagen en een nieuwe vluchtelingenstroom op Europa afsturen. Ik zie onder politieke leiders geen aarzeling, maar twijfel aan de publieke opinie. Ik maak me zorgen om mensen in rijke landen en hun vermogen betrokken te blijven bij deze oorlog. Blijven zij zeggen: ‘Inflatie en dure benzine maken me niets uit, ik wil dat Rusland niet wint’? Naast de militaire confrontatie zet Poetin ook in op verschillen in incasseringsvermogen. De pijngrens voor Rusland ligt veel hoger – en daarop wordt de oorlog beslist.’ ‘De vrijheid om zelf te kiezen. Eeuwenlang leefden we onder daken die we zelf niet kozen. Opgelegd door imperiale rijken, vreemde regimes. De eerste keer dat Albanezen zelf iets konden kiezen, was toen ze besloten het communisme achter zich te laten en zich aan te sluiten bij Europa. In die zin is Europa voor ons een religie – en een bron van kennis over de overgang naar een democratische staat.’ ‘Mijn vader was een officiële beeldhouwer van het regime. Hij geloofde in het begin in het communisme, denk ik. Maar mijn geluk is dat toen hij zijn geloof begon te verliezen, hij ruimte liet om mij mijn geloof te laten hebben. Dus we eindigden onder één dak: een stille communist en een heel luidruchtige anti-communist; een realistische kunstenaar en een hele anti-realistische kunstenaar. Hij heeft een paar monumenten voor de eeuwigheid achtergelaten, zoals het monument van de Albanese onafhankelijkheid. Ik zou graag achterlaten wat mijn vader zei: uiteindelijk is het een goede herinnering die telt. Als mensen zeggen: hij probeerde het, hij deed het oké – dat is voor mij voldoende.’||https://www.volkskrant.nl/nieuws-achtergrond/premier-albanie-de-eu-heeft-twee-crises-verspild-zonder-een-stap-naar-voren-te-zetten-de-oorlog-is-de-derde-kans~bad44f04/
2022-07-05||Hoe Duitsland de aanstaande gaspaniek probeert te bezweren||Vanaf maandag 11 juli houdt Duitsland tien dagen lang de adem in. Zo lang duren normaal gesproken de jaarlijkse werkzaamheden aan de Russisch-Duitse gaspijpleiding Nord Stream 1, die dan beginnen. Maar de kans is aanzienlijk dat Poetin, onder een technisch voorwendsel, besluit de gaskraan ook daarna dicht te houden. Berlijn zet alle zeilen bij om ontwrichtende tekorten te voorkomen, maar het is de vraag of dat lukt. De cijfers: in 2021 stroomde door Nordstream 1 bijna 60 miljard kubieke meter gas. Dat is tien keer zo veel als Nederland in datzelfde jaar uit Rusland importeerde. Nord Stream 1 is met afstand de belangrijkste pijpleiding voor Russisch gas naar Duitsland, dat eenderde van zijn gas uit Rusland haalt. Sinds medio juni heeft Gazprom de hoeveelheid gas in Nord Stream al met 60 procent gereduceerd, volgens Duitsland om politieke redenen. De schade die dat heeft veroorzaakt, is enorm. Sinds begin juni zijn de gasprijzen op de Duitse spotmarkt, de daghandel in gas, ruimschoots verdubbeld. Hoe minder gas Rusland levert, hoe meer energiebedrijven op de dagmarkt moeten inkopen om het gemis te compenseren. Deze extra kosten kunnen energiebedrijven nauwelijks doorberekenen aan klanten. Die hebben immers voor het overgrote deel contracten met vaste prijzen. Dat kost de Duitse gasreus Uniper dagelijks 30 miljoen euro, volgens persbureau Bloomberg. Mede daardoor staat Uniper inmiddels op omvallen: maandag meldde Bloomberg dat Uniper in gesprek is met de Duitse regering over een reddingspakket ter waarde van 9 miljard euro. Dat kan zijn in de vorm van leningen, doordat de staat een deel van het bedrijf opkoopt, of door wetgeving die meer mogelijkheden biedt gestegen energiekosten toch aan gebruikers door te berekenen. Dinsdag besloot de Duitse regering de energiewetgeving aan te passen om Uniper en andere energiebedrijven te helpen overleven. ‘Het doel is om al het mogelijke te doen zodat voorraden komende winter gewaarborgd zijn en energiebedrijven zo lang mogelijk kunnen blijven functioneren’, zei de Duitse minister van Economie en Klimaatbescherming Robert Habeck dinsdag. In juni waarschuwde Habeck al voor een ‘Lehman-effect’ als de gassector in elkaar stort door prijsstijgingen als gevolg van tekorten aan Russisch gas. In 2008 sleepte de instortende Amerikaanse bank Lehman Brothers talloze grote delen van de financiële sector mee in zijn val, en luidde daarmee een mondiale crisis in. En het water staat veel Duitsers nu al aan de lippen: de almaar stijgende brandstofprijzen stuwen ook hier de inflatie tot lang ongekende hoogten. Deze week haalde de Duitse kanselier Olaf Scholz daarom een term uit de jaren zestig van stal: konzertierte Aktion, oftewel actie met vereende krachten. In deze Duitse versie van het poldermodel zaten maandag werkgevers, vakbonden, banken en experts aan tafel bij de bondskanselier om samen een weg uit de inflatiecrisis te vinden. De eerste gesprekken leverden echter niks op. Werkgevers willen dat mensen langer werken, vakbonden willen hogere salarissen, en allebei willen ze dat de staat ervoor zorgt dat consumenten meer geld in hun portemonnee krijgen. Economen hopen dat vakbonden looneisen matigen in ruil voor belastingkortingen of andere staatssteun aan burgers, in de hoop dat prijsstijgingen beperkt blijven. De regering heeft echter al 30 miljard euro aan steun aangekondigd, waaronder een eenmalige betaling van 300 euro aan elke werkende Duitser. Van juni tot en met augustus is openbaar vervoer bijna gratis en zijn de accijnzen op brandstof fors verlaagd. Als Nord Stream straks helemaal en langdurig dichtgaat, dan dreigen ontwrichtende tekorten. Nu al waarschuwt de netbeheerder dat de Duitse gasreserves op dit tempo niet gevuld kunnen worden tot de wettelijk verplichte 90 procent waar ze op 1 november moeten zijn. Als er helemaal geen gas door Nord Stream meer komt, moet Duitsland vrijwel zeker overschakelen van de huidige fase 2, ‘alarm’, naar fase 3: ‘nood’. Dat zou betekenen dat de overheid kan ingrijpen om bijvoorbeeld gas voor de industrie te rantsoeneren.||https://www.volkskrant.nl/economie/hoe-duitsland-de-aanstaande-gaspaniek-probeert-te-bezweren~b0fc16b6/
2022-07-05||Er wordt steeds meer geïnvesteerd in vrouwenvoetbal. Maar met meer geld, spelen er ineens ook nieuwe belangen||Binnen 43 minuten waren de kaartjes voor de EK-finale weg. Een kleine 90 duizend toeschouwers zullen eind juli op Wembley zien welk land de beste voetbalvrouwen van Europa heeft. Als de voetbalsters van Engeland en Oostenrijk woensdag het toernooi in Manchester openen is ook Old Trafford al stijf uitverkocht. Vrouwenvoetbal ontwikkelt zich stormachtig, zo blijkt uit de cijfers van dit dertiende EK: het toernooi werd in 1984 voor het eerst gehouden. Vijf jaar geleden kwamen op het EK in Nederland 247.041 mensen af, dat was toen een record. Het toernooi in Engeland stevent af op meer dan een verdubbeling. Dat de voetbaltempels in Manchester en Londen vol zitten, is de bekroning voor een lange emancipatiestrijd. ‘Zonde van het gras’, werd nog niet eens zo lang geleden geroepen als vrouwen in grote stadions speelden. Nu pronken grote clubs met bezoekersrecords: 91.548 keken in Camp Nou naar Barcelona tegen Wolfsburg. De wereld van het vrouwenvoetbal begint steeds meer te lijken op die van de mannen, vooral als het gaat om de toenemende invloed van geld. Dat kan tot gevolg hebben dat er een grote kloof ontstaat tussen de top en de rest. ‘Er is een groot risico dat het model van de mannen wordt gekopieerd in het vrouwenvoetbal’, zegt Maurizio Valenti, hoofddocent aan de Universiteit van Manchester. ‘Alleen dan met nog grotere financiële en sportieve verschillen.’ De Italiaan doet al jaren onderzoek naar de zakelijke kant van het vrouwenvoetbal en naar de betrokkenheid van bestaande clubs. Lang wilden de meeste clubs niets met het vrouwenvoetbal te maken hebben. Net als de voetbalbonden die het lange tijd zelfs helemaal in de ban deden. Die tijd is voorbij: steeds meer clubs met een geschiedenis in het mannenvoetbal zien juist toekomst in het vrouwenvoetbal. Zeker ook de grote clubs die het Europese mannenvoetbal domineren. De toppers uit de Premier League hebben allemaal een vrouwentak, Paris Saint-Germain strikte onlangs Lieke Martens en haar vorige club Barcelona was pionier in Spanje. Nu die club successen heeft, wil en kan Real Madrid niet achterblijven. Het is een ontwikkeling waar veel speelsters op hebben gehoopt en voor hebben gestreden. Zelf waren ze vaak fan van een van die clubs, nu kunnen ze eindelijk zelf dromen van het dragen van hun favoriete shirt. Vivianne Miedema verlengde onlangs haar contract bij de Engelse topclub Arsenal, ze speelt in de sterkste competitie van Europa, maar ooit hoopt ze voor Feyenoord te spelen. Die club haakte afgelopen seizoen voor het eerst aan in de Vrouwen Eredivisie. De grote clubs zorgen bovendien voor meer zichtbaarheid. En dus meer geld. Het is niet alleen daarom dat er tv-deals worden gesloten en er meer sponsors aanhaken, maar het draagt er zeker aan bij. ‘Het lijkt er op dat de kracht van het merk dat door mannen is opgebouwd kan worden overgedragen op de vrouwentak’, legt Valenti uit. Geen overbodige luxe, want voor de meeste competitiewedstrijden is nog weinig belangstelling: zelfs in de Engelse Women’s Super League komt het gemiddeld aantal toeschouwers nog niet boven de 3 duizend uit. Andersom liggen er ook kansen voor de clubs. Commerciële, al moet er op dit moment vooral geïnvesteerd worden. Maar als ze relevant willen blijven in een samenleving waarin vrouwen en mannen gelijker worden, kunnen ze maar beter oog hebben voor de lang genegeerde helft van de bevolking. ‘Als ik met bestuurders praat, dan zeggen ze dat ook’, legt Valenti uit. ‘We verliezen geld aan vrouwenvoetbal, maar dat maakt ons niet uit, want we doen wat goed is. Ze zien de maatschappelijke waarde en daar kan het vrouwenvoetbal op inspelen en van profiteren.’ Of het nu vanuit goede bedoelingen gebeurt of uit financiële overwegingen, de investeringen hebben het Europese vrouwenvoetbal volledig op de kop gezet. In de eerste jaren van de Women’s Champions League streden clubs als Umea IK en Turbine Potsdam om de titel, nu zijn het Barcelona, Chelsea en Olympique Lyon. FFC Frankfurt, de eerste winnaar van de cup, lukt het nu niet meer om op eigen benen te staan – de club fuseerde onlangs met de mannen van Eintracht Frankfurt. ‘Het is natuurlijk mooi dat er geïnvesteerd wordt’, zegt Leoni Blokhuis, de zaakwaarnemer van veel speelsters van het Nederlands elftal. ‘Maar overal waar geld verdiend kan worden, stappen mensen in. Wij zien nu ook veel nieuwe agenten. Ik ben niet tegen nieuwe collega’s, maar ik vraag me weleens af waar ze de expertise vandaan halen en ik ben benieuwd wat hun drijfveren zijn.’ Blokhuis was zelf al actief toen vrouwen nog niets of vrijwel niets verdienden met voetbal. Ze werd er om uitgelachen op verjaardagen, moest er jarenlang ander werk naast doen, maar heeft nu een bedrijf met twee werknemers. Ze juicht de professionalisering vooral toe, heeft er jaren voor gepleit en gaat er ook in mee. Eerder dit jaar verkocht ze een minderheidsbelang van haar bedrijf FlowSports aan SEG, een groot managementbureau dat al lang in het voetbal en andere sporten actief is. ‘Dat het steeds zakelijker wordt, hoeft ook niet verkeerd te zijn’, zegt ze. ‘Als er wordt geïnvesteerd is dat een teken dat de sport serieus wordt genomen. Maar het heeft ook schaduwkanten. De verschillen worden wel echt groter. In de Engelse competitie valt echt wat te halen, die brengt spelers wat, iedereen wil daar naartoe.’ In het mannenvoetbal werkt het al decennia zo. Clubs uit de Big Five – Engeland, Spanje, Duitsland, Frankrijk en Italië – verdienen zoveel meer geld aan tv-gelden en sponsorcontracten, dat het voor clubs uit kleinere competities vrijwel onmogelijk is om nog de absolute top te halen. Bij de vrouwen is dat gevaar zo mogelijk nog groter, omdat de basis minder breed is. Er zijn relatief minder goede spelers, en ook minder van middenklasse, de clubs met de toppers steken er daarom al snel bovenuit. De salarissen zijn bovendien veel lager, dus het is veel makkelijker om met relatief weinig geld het verschil te maken. ‘Met een klein percentage van het salaris van Cristiano Ronaldo kun je een heel vrouwenteam betalen’, zegt Valenti. ‘En als Real Madrid zich meldt voor een talent, dan maakt Turbine Potsdam geen kans natuurlijk.’ Het gevaar is al lang niet meer denkbeeldig, de clubs uit grote landen domineren de Women’s Champions League. En ook binnen die competities zijn weer enorme verschillen. In Spanje won Barcelona dit jaar alle dertig wedstrijden, met een doelsaldo van 159 voor en 11 tegen. In Frankrijk, Italië en Duitsland steken twee clubs ver boven de rest uit. Alleen in Engeland is de top breder. Voor Nederlandse clubs en voetbalsters is het slecht nieuws. Nog voordat het vrouwenvoetbal echt op stoom is gekomen, dreigt er al een rol in de marge voor de eredivisie. Dat is ook voor het Nederlands team niet goed, omdat jonge talenten hier veel minder weerstand krijgen dan in het buitenland. Zeker als de beste speelsters vertrekken. In een gunstig scenario staat de sport nu pas aan het begin en ontwikkelt het vrouwenvoetbal zich nog veel meer in de breedte. Meer clubs haken aan, de concurrentie groeit, net als het aanbod van goeie spelers. Dat zou ertoe kunnen leiden dat de grote clubs alle talenten wegpikken en er alleen een klein eliteclubje overblijft. Dat zou de sport niet ten goede komen, want uit Valenti’s onderzoek blijkt dat het publiek de komst van bekende clubs weliswaar toejuicht, maar ook spannende wedstrijden wil zien. ‘We hebben een vrije markt, dus ik denk niet dat je dit af kunt remmen’, vreest de Italiaan. In theorie zou je bijvoorbeeld nog kunnen denken aan salarislimieten of budgetplafonds, zoals bij sporten in de Verenigde Staten. ‘Maar ik zie niet hoe je dat kunt doen bij een beweging die juist investeringen nodig heeft.’ Blokhuis is nog altijd vooral positief over de ontwikkeling van het vrouwenvoetbal. Dat de groei met pijn gepaard gaat, beseft ze ook, maar dat valt volgens haar moeilijk te stoppen. ‘Daarvoor zijn de krachtenvelden te groot. En met geld is bijna alles te koop.’ Bijna alles, want uiteindelijk bepalen de speelsters zelf of ze er wel of niet in meegaan. Zij adviseert ze vaak zich niet alleen door geld te laten leiden. ‘Dat is uiteindelijk gewoon het belangrijkste’, zegt de zaakwaarnemer. Miedema, een van haar speelsters, kon onlangs naar twee clubs die meer boden, maar bleef liever bij Arsenal. ‘Soms moet je een kleiner zakje geld kiezen omdat het beter is.’||https://www.volkskrant.nl/sport/er-wordt-steeds-meer-geinvesteerd-in-vrouwenvoetbal-maar-met-meer-geld-spelen-er-ineens-ook-nieuwe-belangen~b2fd9652/
2022-07-05||CPB: veel bv’s enkel opgericht om weinig belasting over vermogen te betalen||Een groot aantal bv’s in Nederland wordt door vermogende huishoudens en individuen gebruikt om via belastingplanning zo min mogelijk belasting te betalen. Deze worden juridisch en fiscaal hetzelfde behandeld als bv’s die diensten leveren of spullen maken en verhandelen. Dat staat ‘op gespannen voet met maatschappelijke opvattingen over bv’s’. Dat concludeert het Centraal Planbureau (CPB) na een onderzoek dat voor het eerst de verschillende functies van bv’s (waaronder ook pensioen-, spaar- en vastgoed-bv’s) in kaart brengt. Bv’s zijn sinds 2007 – het eerste jaar dat er cijfers over zijn – steeds belangrijker geworden voor de Nederlandse economie, zowel in aantal als in omvang. In 2018 waren er bijna een miljoen bv’s, met een totale omzet van 500 miljard euro. Eenderde van de bv’s is een werkmaatschappij, die met werknemers goederen maakt of verhandelt, of die diensten levert. Deze werkmaatschappijen waren in 2018 goed voor 90 procent van de omzet van alle bv’s en genereren de meeste werkgelegenheid. Het aandeel van deze bv’s in de totale bezittingen en het totale eigen vermogen is echter veel kleiner. Van die totale bezittingen en eigen vermogen staat ongeveer 60 procent op de balans van holdings. Hun fiscale winsten zijn relatief hoog, vaak afkomstig uit een deelneming in een andere bv. De omzet en arbeidskosten van deze holdings zijn relatief laag. Op basis van de gegevens kan het CPB niet concluderen dat die holdings zich allemaal bezighouden met belastingplanning, maar ze maken of verhandelen in elk geval geen producten en leveren geen diensten. ‘We kwamen ook veel bv’s tegen waarin niets gebeurde, met 0 euro vermogen. Dus je kunt niet zeggen dat – naast de eenderde werkmaatschappijen – tweederde van de bv’s wordt gebruikt voor belastingplanning’, zegt CPB-onderzoeker Arjan Lejour. ‘Maar het zijn er wel veel.’ Het CPB begon de studie vanwege de maatschappelijke discussie over bv’s. Daarvan zijn er dus veel die met ondernemingsvermogen economische activiteiten ontplooien, maar ook veel die zich richten op het betalen van zo weinig mogelijk belasting over vermogen. ‘Vertegenwoordigers van het midden- en kleinbedrijf zeggen vaak dat het bij de bv’s allemaal hardwerkende ondernemers zijn, maar dat is dus niet zo’, zegt Lejour. Bijna 10 procent van alle bv’s zijn investerings- en spaar-bv’s, waarvan er sinds 2010 steeds meer komen. Vooral in 2017 was er een sterke stijging, toen er wat meer belasting werd geheven over grote vermogens. Die vermogens werden vervolgens vaker in een bv ondergebracht. Ook de steeds lagere rente speelt een rol. Doordat over spaargeld – tot voor kort – een fictief rendement werd geheven terwijl de rente bijna nul was of zelfs negatief, is er ook veel spaargeld ondergebracht in bv’s. De eigenaar daarvan kan het betalen van belasting vaak langdurig uitstellen, zolang de bv geen uitkering doet. De CPB-studie komt op een pikant moment. Eind vorig jaar zette de Hoge Raad een streep door de ‘spaartaks’, omdat er belasting werd geheven met een fictief, dus verzonnen rendement. Sindsdien is staatssecretaris Marnix van Rij (CDA) bezig met het compenseren van spaarders die geklaagd hebben, en met het opzetten van een systeem om vermogens anders en zwaarder te belasten. Dit omdat arbeid in Nederland relatief zwaar wordt belast, en vermogen relatief licht. President Klaas Knot van De Nederlandsche Bank waarschuwde in februari nog dat Nederland een ‘rentenierseconomie’ dreigt te worden. Daarbij ontmoedigen hoge belastingen op inkomen uit werken en ondernemen mensen om de handen uit de mouwen te steken. Tegelijk maken lage heffingen op inkomen uit vermogen het profijtelijk om geld op te potten en te leven van de opbrengsten uit beleggingen. Het CPB mengt zich niet in die actuele discussie. ‘Als onderzoeksinstituut leveren wij informatie aan’, zegt onderzoeker Lejour. ‘Het is vervolgens aan de politiek om keuzes te maken.’||https://www.volkskrant.nl/nieuws-achtergrond/cpb-veel-bv-s-enkel-opgericht-om-weinig-belasting-over-vermogen-te-betalen~b345dfed/
2022-07-05||Dat schrijven zo simpel kon zijn, of kon lijken ||In het Journaal hoorde ik Remco Campert vertellen dat als hij moest kiezen, hij eerst dichter was en dan pas schrijver. Passend dus dat het nu overal zijn poëzie regent. Van Lamento, dat de collega van om de dag mij aanreikte, moest ik hard slikken. Toch dacht ik zelf bij Camperts dood vooral aan die nacht met vrienden, lang geleden, op matjes rond een vreemd haardvuur, toen het gesprek op was maar de slaap nog niet gearriveerd, en we elkaar om beurten zijn korte verhalen voorlazen uit een rondslingerende bundel, totdat lachtranen biggelden om de welgemikte woorden en we onze buiken vasthielden van auw hou op. Een openbaring; dat schrijven zo simpel kon zijn, of kon lijken. Daarvóór las ik weinig en zonder echte aandacht, daarna werd het meer. Laat dit niet te vierkant klinken, want dat is niet des Camperts en het is ook niet helemaal waar. Maar dat het een beetje klopt is meer dan genoeg.||https://www.volkskrant.nl/mensen/dat-schrijven-zo-simpel-kon-zijn-of-kon-lijken~b8fe4212/
2022-07-05||De kantelwerkelijkheid van Amsterdam in Donald Glovers Atlanta||Twee mannen van Disney staan voor de deur van New Amsterdam, het in Amsterdam-Zuidoost gevestigde productiebedrijf van films, documentaires, televisieseries en reclames. Het is de winter vóór de coronapandemie. Het werk aan New Amsterdams omvangrijkste productie tot dan toe, het in Nederlands-Indië gesitueerde oorlogsdrama De Oost van regisseur Jim Taihuttu, is in volle gang. Of de mannen de oprichter en eigenaar Jelani Isaacs mogen spreken? Isaacs weet dan nog niet dat hij wordt gescout als de Nederlandse hoofdproducent voor het nieuwe seizoen van Atlanta, de vindingrijke en tegendraadse serie over een beginnende rapper en zijn entourage, en bovenal het geesteskind van regisseur, scenarist en acteur Donald Glover. Een wereldster, ook dankzij zijn muzikale alterego Childish Gambino en zijn subversieve hit This is America, waarin hij laat horen hoe krachtig entertainment en de Amerikaanse wapen- en geweldscultuur met elkaar verbonden zijn (ook bekend van de clip waarin Glover een opgewekt kerkkoor met een machinegeweer tegen de grond schiet). Dat moet de reden zijn dat de mannen zich in eerste instantie op de vlakte houden, denkt Isaacs achteraf. Disney is niet op zoek naar mensen die aanslaan op Glovers faam. Cryptisch vertellen ze over een artiest die een tijdje in Amsterdam heeft gewoond en het nieuwe seizoen van zijn tv-serie voor een deel in Amsterdam wil opnemen. Maar ze willen ook weten welk vlees ze met Isaacs en New Amsterdam in de kuip hebben. Wie is hij? Waar staat zijn bedrijf voor? Met zijn typerende gedrevenheid vertelt Isaacs, kind van twee Zuid-Afrikaanse Apartheidsverzetsstrijders, over zijn motivatie om verhalen te vertellen die tot nu toe onverteld zijn gebleven. Vanuit het onderbelichte perspectief van zwarte personages bijvoorbeeld. Of, in geval van De Oost, de onverfilmde hoofdstukken van een van de zwartste bladzijden uit de Nederlandse geschiedenis. Pas aan het eind van het gesprek onthullen de mannen de reden van hun bezoek. Disney heeft eerder in dit pre-pandemische jaar de overname voltooid van de Amerikaanse betaalzender FX, thuishaven van Atlanta. Nu speurt de studio naar een betrouwbare producent in Amsterdam. En daar hoorde een uitvoerig vraaggesprek bij: het zwarte vertelperspectief behoort zo’n beetje tot het dna van Atlanta. Disney zocht niet zomaar een productiepartner, maar bij voorkeur Glovers Nederlandse zielsverwant. Isaacs nu: ‘Ik dacht: gekkenhuis! Dit is zonder twijfel mijn lievelingsserie.’ Twin Peaks met rappers, zo omschreef Donald Glover Atlanta eens tijdens een pitch bij FX. In de serie (begonnen in 2016) speelt Glover aspirant-muziekmanager Earn, die de carrière van zijn rappende vriend Alfred (Brian Tyree Henry), alias Paper Boi, een zet in de goede richting probeert te geven. Zijn verlichte vriend Darius (verrukkelijke rol van Lakeith Stanfield) en vriendin Van (Zazie Beetz) zijn fraaie bijpersonages, maar de fijnbesnaarde eigenzinnigheid waarmee Atlanta roem, ambitie, ijdelheid, racisme en geestesziekte behandelt, bezorgde de serie pas echt cultstatus. In de gekantelde werkelijkheid van Atlanta leeft onder meer een zwarte Justin Bieber (zonder dat zijn huidskleur verder wordt benoemd) en is een volledige, magnifieke aflevering gewijd aan vriend Darius die in een soort spookhuis een piano probeert te kopen van een Michael Jackson-achtige griezel (gespeeld door Donald Glover zelf). In het nieuwe seizoen onderneemt Paper Boi met zijn entourage een onvervalste Eurotrip langs steden als Londen en Parijs, en Amsterdam dus, waar een optreden in Paradiso op de planning staat. Maar ook in Europa voelt alles eigenaardig, bevreemdend en spookachtig. In Amsterdam werpt het sinterklaasfeest de personages in een existentiële crisis. Kinderen op straat, een kamermeisje in het hotel, het volledige publiek in Paradiso: ze gaan tot verbijstering van Earn en Paper Boi allemaal volledig in blackface. Van en Darius bezoeken ondertussen een euthanasiesessie die uitdraait op iets horrorachtigs. Een karikatuur van Nederland, zou je wellicht denken, maar het is precies die lachspiegelfunctie waaraan Atlanta zijn grote kracht ontleent. Isaacs wist na een langdurige voorbereiding – de opnamen in 2020 werden vanwege covid afgeblazen, een jaar later landden cast en crew alsnog op Schiphol – dat hij te maken kreeg met een hechte groep die al jaren samenwerkt. Hij hoorde het meteen in een vroege briefing: ‘Ze hoeven niet elke dag gewined en gedined te worden.’ Down to earth, zo ervoer hij de zoomsessies met onder anderen Glover en regisseur Hiro Murai, om bijvoorbeeld de geschiktheid van locaties te bespreken. ‘Toen merkte ik hoeveel ze van ons wilden weten, hoe sterk ze openstonden voor onze ideeën. Het komt op dit soort internationale sets geregeld voor dat inhoudelijk overleg binnen het kernteam blijft. Zij waren juist benaderbaar en vrijgevig.’ Hij was, eerlijk gezegd, ronduit verrast. ‘Als je op het niveau van Donald Glover opereert, kan ik me voorstellen dat je wat geïsoleerd raakt en vooral vanuit je eigen perspectief redeneert.’ Gewoon wat kletsen tussen de opnamen door was dan weer niet Glovers favoriete bezigheid, zegt Isaacs. ‘Dat apprecieer ik nog wel het meest: Glover geeft zich volledig over aan zijn kunst. Zijn open houding heeft een doel: de mensen om hem heen volledig op één lijn brengen met zijn visie. Dat is een strategisch bewustzijn dat zeker niet voor alle artiesten is weggelegd.’ Tegenover Isaacs zit artdirector Fleur Ankoné. Zij werkte eerder met Isaacs aan de Nederlandse scènes van De Oost en bij Atlanta stuurde ze een team aan van ruim 25 mensen, onder meer om het interieurontwerp van de Amsterdamse afleveringen te verzorgen. ‘De ontspannen benadering van Glover en zijn team neem je over’, beaamt ze, ‘terwijl je tegelijk dagelijks tot diep in de nacht doorwerkt.’ De samenvatting van haar werk aan Atlanta: ‘Donald Glover heeft een idee, wij worden ingeschakeld om dat idee op de allerbeste manier tot uitvoering te brengen.’ Dat klinkt streng, maar vanwege het budget – toch al gauw een keer of vier groter dan dat van Nederlandse producties – ervoer ze juist een opmerkelijk gevoel van vrijheid. ‘We kregen de ruimte en tijd om full service te verlenen aan de creativiteit van de makers. Het ging in tegenstelling tot Nederlandse producties eens níét in de eerste plaats over geld. Het is niet zo dat de mogelijkheden eindeloos waren, maar de ruimte om ook zélf creatief te zijn, was voor mijn team groot.’ Als voorbeeld noemt ze de scène waarin Paper Boi voor aanvang van zijn optreden in Paradiso in een Amsterdamse politiecel zit. Daar ontvouwt zich een geestig gesprekje met de dienstdoende agent Fons, een goeierik die zelfs nog even het licht uitknipt voor de rapper een dutje doet. ‘We moesten het idee overbrengen dat Nederlandse gevangenissen in Amerikaanse ogen een soort hotelkamers zijn. Dat staat vooraf ook zo in een briefing: maak een politiecel die aanvoelt als een hotel. We mochten het lekker pushen: er is een menukaart, ik heb de avond voor de opnamen zelfs nog een handdoek gevouwen in de vorm van een zwaan. Zo ben je veel meer aan het spelen dan wanneer je de opdracht krijgt een gewone politiecel te bouwen.’ Een ander moment waarop leden van Ankonés team hoogstpersoonlijk een typisch Atlantaëske stempel drukten is de scène waarin Paper Boi totaal is verdwaald en in een Amsterdamse kunstgalerie belandt (opgenomen in Museum Jan in Amstelveen, waar op dat moment een tentoonstelling is van de gelauwerde schoenontwerper Jan Jansen). De regisseur van de aflevering, Hiro Murai, vroeg Ankoné ter aanvulling op het geëxposeerde werk óók om ‘kunst die geloofwaardig is als kunst, maar eigenlijk heel stom is’. Ankoné, lachend: ‘We hebben onze assistenten vervolgens zélf videokunst laten maken. Als je goed oplet, zie je tijdens die expositie op een video-installatie onze assistenten die in close-up een bord spaghetti eten. Ik kwam niet meer bij toen ik die scène voor het eerst zag. Ik vond het mooi hoe ook zo’n klein idee volledig door de makers werd omarmd.’ Hoe on-Nederlands het parallelle universum van Atlanta is dat Glover en consorten in de Amsterdamse zomer van 2021 opbouwden, bleek uit een handvol vroege reacties waarmee critici gaten trachtten te schieten in de research naar Nederlandse gewoonten. Achmed Akkabi verbaasde zich online over de viering van Sinterklaas in de zomer, anderen zullen er mogelijk over vallen dat zelfs een schoonmaakster in een Amsterdams hotel als zwartgeschminkte Piet in de kamer van onze hoofdpersonen verschijnt. Die Nederlandse hang naar ratio en realisme is misschien wel een van de belangrijkste redenen dat een serie als Atlanta weliswaar even in Nederland kan neerstrijken, maar hier nooit zal worden bedacht. Afrosurrealisme, heet de stijl waaruit Glover met Atlanta put. De Amerikaanse schrijver en dichter Amiri Baraka muntte de term in 1974 om het werk van zijn collega Henry Dumas te beschrijven. Het surrealisme behelst hier geen verborgen droomwereld onder de werkelijkheid, zoals in bijvoorbeeld Twin Peaks. Het is de alledaagse realiteit die door mensen van kleur als surrealistisch wordt ervaren. ‘Het is de werkelijkheid’, illustreert Isaacs, ‘maar dan met het voortdurende gevoel dat iets niet helemaal klopt.’ Het afrosurrealisme is een verbeelding van dat zwarte perspectief, in al zijn verwondering en ongemak. Veel afleveringen beginnen en eindigen met een slaapscène, meestal in een hotelkamer. Personages worden net wakker, verkeren in een soort sluimerstand. Dat roept de vraag op: gebeurt wat we zien wel echt? Isaacs: ‘Ik zou een stap verder willen gaan: volgens mij wil Glover laten zien dat een groot deel van de mensheid ligt te slapen en geen oog heeft voor de werkelijkheid waarin zwarte mensen leven – en dat we nu langzaam wakker worden.’ Ankoné: ‘Voor het optreden van Paper Boi in Paradiso kijkt Earn even de zaal in en ziet het volledige publiek in blackface. Ik was eigenlijk blij dat dit ene shot in Engeland is gedraaid. Ik had geen zin in die scène. Zag al helemaal voor me dat de Nederlandse figuranten gingen protesteren, zo van: zo zien Zwarte Pieten er tegenwoordig niet meer uit!’ Isaacs: ‘Ik vond het jammer, ik had graag aan die scène willen bijdragen. Die uitvergroting van zo’n moment – de héle zaal vol zwartgeschminkte pieten – is zo belangrijk voor wat de serie wil vertellen. Later in de aflevering slaat de organisator van het Paradiso-optreden een willekeurige zwarte piet tegen de grond, denkend dat ’ie Earn te pakken heeft. Ik geloof dat daar precies de pijn zit. Dit is wat veel mensen voelden wanneer figuren als Johan Derksen zwarte mensen de afgelopen jaren vergeleken met Zwarte Piet.’ Zo zijn die in Amsterdam gesitueerde afleveringen te zien als pijnlijke, geestige én messcherpe afrekening met dat vermeend liberale Amsterdam. De organisator van Paper Boi’s optreden in Paradiso zegt ‘we tolerate people’ en stelt tegelijk voor om de rapper in pietenpak met fans op de foto te laten gaan. Bij de terugkeer in Amsterdam vraagt Darius zich af waar alle zwarte mensen zijn in deze stad. Isaacs werd vooral geraakt door de scène waarin Paper Boi op de Wallen staart naar een prostituee achter het raam, die tot zijn verwondering haar telefoon pakt om hem te fotograferen. ‘Ik heb ik-weet-niet-hoeveel scènes op de Wallen gedraaid, maar dit heb ik nog nooit gezien.’ Vrijwel altijd wordt een sekswerker tot object gemaakt, gezien als attractie, in het echt en op beeld. Nu neemt ze én de macht over de situatie – de camera filmt ook vanuit haar perspectief – én objectifeert ze de man die haar bekijkt door hem te fotograferen. Isaacs: ‘Dat moment laat zó scherp de blik van de makers zien. De zwarte man is hier de bezienswaardigheid.’||https://www.volkskrant.nl/cultuur-media/de-kantelwerkelijkheid-van-amsterdam-in-donald-glovers-atlanta~b6f1e7d5/
2022-07-05||Het weerbericht voor woensdag 6 juli: kans op wat regen||We hebben deze dagen te maken met gematigd zomerweer. Een lagedrukgebied in de omgeving van Zuid-Noorwegen brengt woensdag bewolking met zich mee en vooral in het noorden neemt gedurende de dag de kans op wat regen toe. Tussen de bewolking door schijnt af en toe de zon. Een matige westen- tot noordwestenwind zorgt voor aanvoer van relatief koele lucht naar onze omgeving, waardoor het niet warmer wordt dan 19 graden vlak aan zee tot 22 graden in het zuidoosten. In de avond en nacht valt op meerdere plaatsen wat regen. Onder de bewolking koelt het uiteindelijk niet verder af dan gemiddeld 15 graden. Donderdag valt eerst nog een aantal (lichte) buien, maar geleidelijk trekt de storing weg en wordt het vanuit het noordwesten overal droog. Er waait een matige en aan zee soms vrij krachtige noordwestenwind en met maximaal 21 graden is het een fractie koeler. Na donderdag krijgt een hogedrukgebied op de Atlantische Oceaan steeds meer invloed op ons weerbeeld. De wind neemt in kracht af en het wordt droger en zonniger. Bovendien loopt de temperatuur geleidelijk op met komend weekend middagwaarden van 22 tot 24 graden. In de nieuwe week neemt vooral in het zuidoosten de kans op zomerse temperaturen toe.||https://www.volkskrant.nl/nieuws-achtergrond/het-weerbericht-voor-woensdag-6-juli-kans-op-wat-regen~baa457e2/
2022-07-05||Op een informatiebord stond dat er een invalidenlift was, en daarop had ik mijn zinnen gezet||Van de tumoren in mijn nier en long merk ik verder weinig, maar door de chemo’s en de medicijnen kan ik niet meer fietsen, traplopen en bergen beklimmen. Dan word ik benauwd en duizelig. Dus onder aan de Akropolis stonden we voor een uitdaging. We waren op vakantie in Athene en de Akropolis negeren was geen optie – al was het maar omdat ons hotel zowat óp de beroemde heuvel lag. Het adverteerde met de zin: ‘Met uitzicht op de Akropolis’, wat een gotspe was want zowat héél Athene biedt uitzicht op de Akropolis. Geen ontkomen aan. Dus voegden we ons op een vroege ochtend, om de hitte en de menigte vóór te zijn, in de rij voor de kassa. Op een informatiebord stond dat er een invalidenlift was, en daarop had ik mijn zinnen gezet. Ik vroeg aan de caissière of ik een kaartje kon krijgen voor die lift. ‘You have disability passport?’‘No.’‘What do you have?’‘Lung cancer.’‘WHAT?’‘LUNG CANCER.’ Er volgde een alles behalve begripvolle blik en de mededeling dat ik ‘boven’ maar met de manager van de lift moest gaan praten. Dat ‘boven’ verontrustte me enigszins, maar een gastheer stelde me gerust: het was maar tien minuten lopen en het échte trapklimmen zou pas daarna beginnen. Twintig zweterige en tamelijk kortademige minuten later arriveerden we bij een slagboom met een hokje erbij, waarin een potige mevrouw nors voor zich uit zat te staren. ‘What do you want’, informeerde de mevrouw.‘I would like to use the elevator for the disabled people.’‘Do you have disability passport?’‘No.’‘What do you have?’‘Lung cancer.’‘WHAT?’‘LUNG CANCER.’‘You have certificate from doctor?’ Dat had ik. Althans, ik had een door mijn huisarts ondertekend formulier met een verklaring voor de opiaten in mijn handbagage – geheel in het Nederlands, dus daar zou ze wel instinken, hoopte ik. Ze wierp een blik op het formulier, zei licht spottend: ‘Hmm, Amsterdam…’ en opende de slagboom.‘You can walk?’Het was nog een stevige klim tot de lift, die ik langzaam volbracht.Bij de lift zei ze: ‘You have to wear mouth caps.’‘O sorry, we didn’t bring them.’‘You didn’t bring mouth caps? How is that possible? You have to wear mouth caps!’ Hoofdschuddend opende ze niettemin de liftdeur, liet ons en zichzelf naar binnen en drukte op de knop naar de bovenste verdieping: die waarop het Parthenon ligt te pronken. Het was de steilste lift ooit, met een spectaculair uitzicht op Athene. Mijn reisgenoot heeft hoogtevrees dus die stond luid zingend naar de berg te staren, terwijl de mevrouw maar doorging over de mondkapjes: volkomen onbegrijpelijk dat we die niet bij ons hadden, wisten we dan niet dat ze ook verplicht waren in het openbaar vervoer? We waren erg blij dat we boven waren. De Akropolis was prachtig.||https://www.volkskrant.nl/mensen/op-een-informatiebord-stond-dat-er-een-invalidenlift-was-en-daarop-had-ik-mijn-zinnen-gezet~b9a3f190/
2022-07-05||Rugnummer 127, Taco’s Tourdebuut: kopmannen kunnen woensdag de Tour niet winnen, maar wel verliezen||‘Maandag had ik een van mijn meest relaxte rustdagen ooit. We zijn zondag na de etappe naar Lille gevlogen en maandag was er geen reet te doen. Ik hoefde me nergens voor te haasten, want het vliegtuig zou toch niet zonder ons vertrekken. In de Giro vorig jaar was de rustdag wel anders. Toen kwam die pas na tien zware dagen. Voor mij was die helemaal vermoeiend. Ik had de derde Giro-rit gewonnen en de ploeg dacht: op de rustdag heeft-ie wel eventjes tijd om aan alle mediaverzoeken te voldoen. Zat mijn hele dag vol. Dit is veel relaxter, ook omdat de Tour tot nu fysiek simpel is geweest. De proloog was maar kort en die twee ritjes daarna door Denemarken stelden ook niet veel voor. Het is vooral de druk en de stress die je hebt. Je moet wringen voor je plaats in het peloton en dat kost veel energie. Althans: mentaal, fysiek niet; een normale training is zwaarder. Ik heb getwijfeld over de vierde etappe, dinsdag, naar Calais. Het was vooraf wel een mooie etappe voor mij, want er was een goede kans op een vlucht. Maar woensdag is de kasseienrit naar Arenberg en daar heb ik denk ik de grootste kans om iets moois te laten zien. Was die ‘Roubaix-rit’ later geweest, dan was ik er in rit 4 sowieso voor gegaan. Nu was dat lastig, want er waren minder gegadigden die met me mee wilden zitten, omdat ‘Arenberg’ de dag erna is. De sterke klassieke eendagsrenners wilden hun kruit daarvoor drooghouden en verder hebben veel renners zo vroeg in de Tour nog wel een sprinter of een klassementsrenner die ze moeten beschermen. Kortom: vooraf zijn het nogal wat afwegingen die ik moet maken. Ik heb ook overwogen om toch voor de ontsnapping te gaan en tegelijk te proberen enigszins energie te sparen. Renners noemen dat de indianentruc: de hele dag met een kopgroep rustig voor het peloton rijden en in de finale een beetje gas geven. Het peloton doet dat precies zo. Die willen het ook zo lang mogelijk rustig aan doen en pas aan het einde hard gaan. Als je als vluchter durft te verliezen en het goed aanpakt, hoeft zo’n ontsnapping niet te veel kracht te kosten. En ik had in de finale dan nog altijd kunnen kijken: is dit haalbaar, dan trek ik het gas nog een uurtje vol open. Als ik had gedacht: het wordt hem niet vandaag en als ik doorga, hakt dat er te veel in voor Arenberg, dan zou ik me weer hebben laten inlopen. Want die kasseienetappe, daar kijk ik enorm naar uit. We hebben hem met de ploeg verkend een paar weken geleden. Ik zag daar een man in zijn eentje met de hand kasseien leggen, maar ik denk dat hij nog wel een complete kasseienweg van vijfhonderd meter had te gaan. Ik ben heel benieuwd of hij dat gehaald heeft. Het gaat een extreme chaos zijn, woensdag. Alle ploegen gaan daar proberen hun kopman vooraan te krijgen bij de eerste kasseienstrook. Zo willen daar 180 man bij de eerste tien zitten, maar dat kan dus niet. Over de elf kasseienstroken zelf maak ik me niet zo’n zorgen. Kort voor de finish zijn er twee wat langere en wat zwaardere stroken, die ook in Roubaix zitten. Die zijn wat lastiger, maar ik denk niet dat er heel veel schifting zal komen door de kasseien zelf. Wel door materiaalpech of valpartijen die de weg blokkeren. Daardoor ontstaan gaten, waardoor klassementsrenners tijd kunnen verliezen. Dat is wat deze etappe betekent voor de Tour: het gaat er niet om hoe hard je rijdt over die kasseien, maar hoeveel pech je hebt als kopman. Die kunnen woensdag de Tour niet winnen, wel verliezen.’||https://www.volkskrant.nl/sport/rugnummer-127-taco-s-tourdebuut-kopmannen-kunnen-woensdag-de-tour-niet-winnen-maar-wel-verliezen~b9d6a3f6/
2022-07-05||Noodtoestand in grote delen van Italië uitgeroepen vanwege extreme droogte||Met het uitroepen van de noodtoestand, die tot 31 december duurt, stuurt Rome ook meteen miljoenen euro’s naar de getroffen regio’s. Lombardije, Piëmont, Veneto, Emilia-Romagna en Friuli-Venezia Giulia kunnen met dat geld de directe gevolgen van de droogte bestrijden. In totaal trekt de nationale regering 36,5 miljoen euro uit, waarmee de regio’s bijvoorbeeld noodlijdende boeren kunnen compenseren en water kunnen aanvoeren. Ook de zuidelijkere regio’s Lazio, Toscane en Umbrië hadden gevraagd om steun, maar zij moeten vooralsnog wachten op hulp uit Rome. In het noorden van Italië luidden lokale bestuurders al sinds het voorjaar de noodklok. Afgelopen winter viel niet alleen op de Povlakte weinig regen, maar heeft het ook in de Alpen minder gesneeuwd. Daardoor ontbreekt nu het gebruikelijke smeltwater en staat de rivier de Po al bijna het hele jaar lager dan normaal. De Italiaanse ministerraad had maandag maar een paar minuten nodig om het besluit goed te keuren, waarvoor premier Mario Draghi net op tijd teruggekeerd was van een andere klimaatgerelateerde ramp. Hij bezocht maandag de berg Marmolada in de Dolomieten. Daar brak zondag een stuk van een smeltende gletsjer af, waarbij zeven bergwandelaars omkwamen, vijf anderen worden nog vermist. De ramp gebeurde na maanden van ongewoon hoge temperaturen, terwijl de gletsjer door de geringe sneeuwval van afgelopen winter extra warmtegevoelig was. Niet alleen de Alpen en de Povlakte zuchtten en steunden onder het abnormaal warme, droge voorjaar, dat in Italië inmiddels naadloos is overgegaan in een verzengende zomer. Verschillende gemeenten voerden al op eigen houtje waterrantsoenen in, zoals de Toscaanse stad Pisa, waar inwoners tot 31 augustus alleen drinkwater mogen gebruiken om te drinken, zich te wassen en thuis schoon te maken. Planten in de tuin water geven of de auto wassen is niet toegestaan, op straffe van een boete van 100 tot 500 euro. Ook Verona maant zijn inwoners tot terughoudendheid met water, al staat er daar geen straf op en is het sproeien van de tuin of de auto ’s nachts wel toegestaan. Volgens een rapport van Istat, het Italiaanse bureau voor de statistiek, verbruiken Italianen gemiddeld 236 liter water per dag. In Nederland is dat gemiddeld zo’n 130 liter per inwoner. Toch is het grootste probleem vooralsnog niet te merken bij de keukenkraan, maar op de akkers. Zo meldde de collectieve boerenorganisatie in Lombardije dat zij vreest voor 30 à 40 procent kleinere oogsten van onder meer graan, rijst en maïs, dat vooral gebruikt wordt als koeienvoer. In Piëmont, waar veel rijstvelden liggen die nu droog staan, waarschuwt de organisatie zelfs voor een afname van 70 procent. Ook Spanje, Portugal en Frankrijk kampen dit jaar met extreme droogte. In de Italiaanse media gaan al stemmen op over een omslag naar landbouw met druppelirrigatie, zoals men in Israël doet, in plaats van te sproeien. Maar voordat er tijd is om aan de lange termijn te denken, heeft het kurkdroge Italië zijn handen eerst vol aan de huidige noodtoestand, waarin ook het risico op bosbranden steeds groter wordt.||https://www.volkskrant.nl/nieuws-achtergrond/noodtoestand-in-grote-delen-van-italie-uitgeroepen-vanwege-extreme-droogte~b6cf2a70/
2022-07-05||Acties boeren tonen onmisbaarheid distributiecentra onomstotelijk aan||Busstra: ‘Ik heb geleerd dat een groot deel van wat Nederlandse boeren produceren bedoeld is voor de export en dat het juist de distributiecentra zijn die zo’n belangrijke schakel vormen in onze voedselvoorziening. Ook wel maf: doordat de schappen leeg waren ging ik me verdiepen in hoe het nu zit met voedselvoorziening in Nederland en wat boeren produceren, en vreemd genoeg is heel veel van wat ze maken bedoeld voor de export. En nog zieker: veel van die exportproducten worden gemaakt met subsidie, waardoor ze op een perverse manier elders in de wereld soms de markt verstoren. Afrikaanse zuivelboeren hebben bijvoorbeeld last van goedkope Europese zuivel, waardoor zij hun melkproducten niet verkocht krijgen. Hoe bizar is dat! En verder vond ik het superinteressant om te leren dat een derde van wat op het land staat niet in de maag van de consument terechtkomt.’ Allemaal dingen die Sjoerd Busstra heeft geleerd door de blokkade van de distributiecentra. Busstra heeft nog wel enige nuance aan te brengen: ‘Natuurlijk komt de bevoorrading van die distributiecentra ook ergens vandaan, maar als die Nederlandse boeren al een week niet werken is het dus kennelijk voor een deel van het Nederlandse land. Dan weet ik dat ook weer. In die zin best een goede actie. Boeren, bedankt.’||https://www.volkskrant.nl/columns-opinie/acties-boeren-tonen-onmisbaarheid-distributiecentra-onomstotelijk-aan~bf761941/
2022-07-05||Hoe helder moet een rapport zijn om dit kabinet wél te bewegen tot ingrepen in Hilversum?||Staatssecretaris Gunay Uslu sluit aan in een lange rij bewindslieden die zich deze eeuw voornamen om het omroepbestel te moderniseren. Steevast wordt in kabinetskringen gemopperd over de versnippering, over de kijkcijfers die zwaarder tellen dan de kwaliteit, over het eilandenrijk waarin het uiteindelijk altijd weer ieder voor zich is, over de moeite die het bestel daardoor heeft om in te spelen op nieuwe ontwikkelingen. Altijd was er wel een plan, dat altijd stuitte op massief verzet in Hilversum en onder partijen als CDA, PvdA en ChristenUnie, die zich vanouds verbonden voelen met een of meerdere omroepen. Niet één plan werd dan ook ongehavend ingevoerd, en niet één plan loste de gesignaleerde problemen naar voldoening op. Het Commissariaat voor de Media bevestigde dat dinsdag nog maar eens met alweer een rapport waarin het vertrouwde rijtje kopzorgen wordt opgesomd. Eén: de nadruk ligt te veel op organisaties in plaats van op de inhoud. Twee: de verantwoordelijkheid voor het bestel is te versnipperd. Drie: het is onduidelijk wie exact welke taken en verantwoordelijkheden draagt. Vier: daardoor reageert het bestel te traag op nieuwe maatschappelijke en technologische ontwikkelingen, en haken vooral jongere kijkers af. De vernieuwingen van voorgaande kabinetten hebben dat probleem niet bepaald opgelost. Sterker: door de verlaging van de toetredingseisen komen er om de haverklap nieuwe omroepen bij, wat weer leidt tot een nog complexer bestel, een steeds kleiner budget per omroep en uiteindelijk minder kwaliteit. Bovendien is er wel een wijd openstaande voordeur, maar geen achterdeur. Nooit moet er eens een omroep verdwijnen. De vernietigende conclusie van het Commissariaat: dit bestel was in in 1920 wel logisch, maar ‘sluit niet langer aan bij de huidige maatschappij’. Voor Uslu, nota bene staatssecretaris van Media namens een partij (D66) die van oudsher voor vergaande modernisering van het bestel pleit, had die conclusie dinsdag het startsein kunnen zijn voor de lancering van haar grote reorganisatie. In plaats daarvan verwees ze naar alweer een ‘onafhankelijke commissie’ die na de zomer aan de slag gaat en die dus wéér een nieuw rapport gaat schrijven - een beproefd politiek recept om voorlopig geen knopen te hoeven doorhakken. Als de staatssecretaris deze kans wilde aangrijpen om te bewijzen dat Den Haag in gebrek aan voortvarendheid niet onderdoet voor Hilversum, is ze daarin geslaagd.||https://www.volkskrant.nl/nieuws-achtergrond/hoe-helder-moet-een-rapport-zijn-om-dit-kabinet-wel-te-bewegen-tot-ingrepen-in-hilversum~b34bc322/
2022-07-05||Van matig probeersel tot klassieker: de onbekende Parijse hoer werd Roxanne||RoxanneYou don’t have to put on the red lightThe Police, 1978 Het was aan de neoromantische Franse dichter en toneelschrijver Edmond Eugène Alexis Rostand (1868-1918) te danken dat in het muzikale universum van The Police een Roxanne opdook. In zijn toneelstuk Cyrano de Bergerac bracht hij haar tot leven als een personage dat door iedereen werd begeerd. Toen Sting (echte naam: Gordon Sumner) in 1977 zijn pen in de inkt doopte om Roxanne te schrijven, was hij allesbehalve bezig met een 19de-eeuws kostuumdrama. Hij zat in een Parijse hotelkamer en kon zijn ogen niet afhouden van de hoertjes die nabij zijn logement tippelden. Met gitarist Andy Summers en drummer Stewart Copeland moest hij de volgende dag in The Nashville Club optreden. In het nummer richtte hij zich tot een van de prostituees. Hou er toch mee op, het is tijd om te stoppen in het red light district. Weg met de make-up en die jurk, hij wil haar niet meer delen met al die anderen. Aan de muur van het hotel hing een poster waarop het toneelstuk Cyrano de Bergerac werd aangekondigd, met daarin het personage Roxanne. En zo werd de onbekende Parijse hoer een liedje dat Roxanne heette. Sting, die zijn bijnaam te danken heeft aan een wespachtige jas die hij droeg in de band The Phoenix Jazzmen, beschouwde Roxanne aanvankelijk als een matig probeersel. Beschroomd liet hij het nummer horen aan Miles Copeland, broer van de drummer en manager van The Police. Die vond het fantastisch, het werd in 1978 de eerste single van hun debuutalbum Outlandos d’Amour. Het intro van het nummer bevat ‘een gelukkig ongeluk’. Tijdens de opnamen ging Sting per abuis met zijn achterste op de niet afgedekte pianotoetsen zitten. Dat geluid – ‘butt piano’ – is terug te horen in het intro van het nummer, net als Stings lach. ‘Reggaerock’ was de stempel die The Police kreeg, of ‘white reggae’ (Of Regatta de Blanc, zoals het tweede album heette). Over de invloed van reggae zei Sting: ‘Ik ben opgegroeid in Engeland in de jaren vijftig en zestig, en we hadden een zeer invloedrijke West-Indische gemeenschap, dus ik groeide op met calypso- en ska-muziek en blue beat. En toen Bob Marley naar Engeland kwam, was dat heel revolutionair voor mij omdat hij de rockmuziek op zijn kop zette.’ The Police werd een wereldberoemde band en de eerste new wave-act die de overstap maakte naar het grote publiek. Als gevolg van onderlinge ruzies ging de band in 1986 na vijf platen uit elkaar, om in 2007 nog een reeks reünieconcerten te organiseren, vooral ingegeven door de centen. Van Sting is bekend dat hij zich heeft ontwikkeld tot grootgrondbezitter, met huizen overal ter wereld. Op zijn 16de-eeuwse landgoed in Toscane, Il Palagio, verbouwt hij zijn eigen biologische wijn, waarbij hij de Franse sekswerker niet is vergeten: Il Palagio Roxanne, in rood en wit verkrijgbaar. Volgens kenners heeft de wijn een goeie neus – eigenlijk net als Cyrano de Bergerac, die zo verliefd was op Roxanne.||https://www.volkskrant.nl/cultuur-media/van-matig-probeersel-tot-klassieker-de-onbekende-parijse-hoer-werd-roxanne~b193957e/
2022-07-05||Wordt Duitsland nog de ‘zieke man van Europa’?||Duitsland en een handelstekort. Het is dezelfde contradictio in terminis als Groot-Brittannië en een handelsoverschot. Of Holland en besneeuwde Alpentoppen. Maar in de maand mei had Duitsland een handelstekort. Dat is voor het eerst sinds 1991, vlak na de Duitse hereniging op 3 oktober 1990. Het land raakte toen in een crisis doordat de bewoners van de DDR dankzij een gulle geste van bondskanselier Helmut Kohl voor hun waardeloze oostmark een echte westmark kregen. Sindsdien is het nieuwe Duitsland opgekrabbeld en een groot succes geworden. Het land is de economische motor van de EU en de eurozone. Het land kon de euro redden en ving onder het motto ‘wir schaffen das’ de meeste vluchtelingen op. En dat kon op basis van de enorme handelsoverschotten die de hele wereld jaloers maakte. Duitsland exporteerde meer kapitaalgoederen en industrieproducten zoals auto’s dan het land aan grondstoffen en andere consumentenproducten importeerde. Maar door corona en de oorlog in Oekraïne is de import toegenomen – vooral als gevolg van de hoge olie- en gasprijzen – en is de export gedaald, vooral als gevolg van de lockdowns in China. In mei bedroeg het tekort op de handelsbalans 1 miljard euro. Dat is klein bier vergeleken met het Britse tekort van 8,5 miljard pond (9,8 miljard euro) in die maand, laat staan het Amerikaanse van 104,3 miljard dollar (100,7 miljard euro). Maar het is genoeg om in paniek te raken. ‘Het Duitse welvaartsmodel is in gevaar’, schreef het tijdschrift Der Spiegel. Bondskanselier Scholz sprak van een historische uitdaging en minister Robert Habeck van Economische Zaken van een Lehman-moment. Duitsland kampt met een energiecrisis die zowel de inflatie als het tekort op de handelsbalans opdrijft. Het land moet veel meer betalen voor geïmporteerde olie en gas. Een andere oorzaak van het plotselinge handelstekort is het wegvallen van de export naar Rusland als gevolg van de bijna totale boycot. Rusland was voor Duitsland een grote afzetmarkt. Reden drie is de daling van de handel met China, die in 2021 nog een record van 245 miljard euro bereikte. Als gevolg van corona komen er minder onderdelen uit China en neemt China minder machines af. Ten slotte heeft de export van de Duitse auto-industrie een gevoelige knauw gekregen. Deels heeft dat te maken met chiptekorten, deels met het verslechterde imago van Duitse auto’s door Dieselgate. Als Duitsland niest is Nederland verkouden, zo werd vroeger gezegd. Nederland had in april echter nog een handelsoverschot van 4,5 miljard euro. Maar de eurozone is wel aangestoken met een griepgolf. Sinds heel lange tijd heeft ook de muntunie een fiks handelstekort. In april 2022 was het tekort 32,4 miljard euro, tegen een overschot van 14,9 miljard euro in april 2021. Ook voor de hele EU is het tekort gestegen, nog wel zonder de Britten, voor wie tekorten even traditioneel zijn als links rijden. Als Duitsland echt de zieke man van Europa wordt, moet de EU na een Brexit maar een Dexit overwegen.||https://www.volkskrant.nl/economie/wordt-duitsland-nog-de-zieke-man-van-europa~b665f0f7/
2022-07-05||Dankzij NOS-correspondent Iris de Graaf was de burgermoed van een gewone Rus te zien||Net als veel westerse journalisten verliet ook NOS-correspondent Iris de Graaf Moskou toen Rusland eind februari zijn bloedige oorlog in Oekraïne begon. Vanaf dat moment was de Nederlandse televisiekijker voor berichtgeving over Rusland – en de manier waarop de bevolking daar door het Kremlin wordt geïnformeerd over de ‘speciale militaire operatie’ in Oekraïne – voornamelijk aangewezen op deskundigen in het Westen. De Graaf moest haar berichtgeving over Rusland verzorgen vanuit Hilversum. Door tijdens het tweegesprek van de presentator te schakelen naar De Graaf, die in een andere ruimte in de NOS-studio was afgezonderd, wekte het NOS Journaal de suggestie dat de correspondent on the spot, of minstens ver weg was. Een vaker toegepaste, wat armoedige en doorzichtige manier om soms onvermijdelijke afwezigheid op de standplaats te verhullen. Die maskerade is niet meer nodig, nu De Graaf sinds half juni is teruggekeerd op haar post in Moskou. Goed nieuws voor iedereen die ondanks de beperkingen van de censuur in Rusland nog steeds graag uit de mond van gewone Russen wil horen wat er in hen omgaat en hoe zij denken over sancties, de Navo en Oekraïne. De correspondent geeft ze een stem. Voor de uitzending van maandag was De Graaf afgereisd naar Kaliningrad, de westelijke Russische exclave die vanuit het moederland alleen per trein over Litouwens grondgebied is te bereiken. Zo’n strategisch gelegen stad waarover in dit oost-westconflict, zo voel je als leek aan je water, nog een boel gedonder kan ontstaan. De Graaf interviewde er de eigenaar van de grootste betonfabriek, die zijn bedrijf al bijna failliet zag gaan door de sancties die de Europese Unie Rusland heeft opgelegd. Litouwen laat als gevolg van de strafmaatregelen geen cement door en de fabricage van beton ligt stil. Ik verwachtte een klaagzang over westerse vijandigheid en een lofrede op Russische standvastigheid, tot het interview een verrassende wending nam. Russen beschouwen de westerse handelsblokkade als een provocatie, gaf De Graaf een voorzetje. Ten onrechte, antwoordde de directeur: ‘De Russische overheid heeft alle normen en waarden verbroken. Het doet me pijn dat ik staatsburger ben van een land dat alle internationale regels overtreedt. Tot nu toe heeft Europa dat niet gedaan. Sancties zijn sancties.’ En er volgde meer openhartigheid: ‘Ik maak me zorgen over mijn gezin, mijn kinderen. En mijn personeel ziet hoe hun toekomst wordt verwoest. Maar uiteindelijk is het slechts geld dat we verliezen. Het is zoveel erger dat er granaten en raketten inslaan terwijl wij hier staan te praten. Dat er kinderen en vreedzame burgers sterven.’ De man droeg een fleurig hemd, de enige vrolijke toets in die grauwe omgeving van grind, gruis en hoogspanningsmasten. Het journaal gunde De Graafs item een bescheiden plekje, achter het kabaal van de boerenacties. Maar het is gezien: de onversneden burgermoed van een gewone Rus.||https://www.volkskrant.nl/cultuur-media/dankzij-nos-correspondent-iris-de-graaf-was-de-burgermoed-van-een-gewone-rus-te-zien~bf8fabe5/
2022-07-05||Opinie: Wie personeelstekort in zorg wil bestrijden moet ook kijken naar culturele verschillen||Woensdag gaat minister Conny Helder (Langdurige Zorg en Sport) in debat met de Tweede Kamer over de vele vacatures in de zorgsector. Zij wil onder meer dat de computer veel van het werk overneemt. De Inspectie voor de Gezondheidzorg en Jeugd (IGJ) deed onderzoek naar het personeelstekort in de zorg aan mensen met een verstandelijke beperking. Een van de grootste problemen is de uitstroom van zorgmedewerkers. Volgens de Vereniging Gehandicaptenzorg Nederland (VGN) moet het behouden van personeel de hoogste prioriteit hebben. In mei dit jaar stonden er 8.000 vacatures open. Openstaande diensten worden vaak ingevuld door zzp’ers of flexkrachten (voorheen heetten zij uitzendkrachten). Het gaat dus vooral om een tekort aan personeel dat in vaste loondienst is. De VGN noemt de stijging van het aantal medewerkers dat niet in loondienst is ‘een zeer ongewenste ontwikkeling’. Niet alleen kosten deze meer, maar met name zzp’ers vullen ook de aantrekkelijkste taken en diensten in. Hierdoor loopt de werkdruk voor het vaste personeel verder op, met als gevolg een stijging van het verzuim en uitstroom. Wij zien in de praktijk de grootste problemen ontstaan bij de kwetsbaarste doelgroepen. Zo kennen we een locatie met bewoners die probleemgedrag vertonen, waar nog maar twee vaste medewerkers aan zijn verbonden. Bewoners raken hierdoor verder ontregeld, zodat nog meer personeel het werk te zwaar vindt en daardoor uitvalt. Er ontstaat zo een vicieuze cirkel. Veel flexkrachten zijn jonge mensen. Van de zorgmedewerkers onder de 25 jaar heeft 32 procent een flexcontract, volgens een rapport van de Sociaal-Economische Raad (SER). Uit onderzoek blijkt dat flexkrachten en zzp’ers relatief vaak mannen zijn of mensen met een migratieachtergrond. Wat weerhoudt jonge mensen, mannen en mensen met een migratieachtergrond ervan in vaste dienst te treden? Wij denken dat zorgorganisaties een beter diversiteitsbeleid moeten voeren, zodat deze medewerkers zich ook thuis voelen binnen een zorgorganisatie. Een kwart van de Nederlanders heeft een migratieachtergrond. Toch is de zorg hier onvoldoende op toegerust. Cliënten met een migratieachtergrond voelen zich vaak niet begrepen. Tweede Kamerleden Tunahan Kuzu (Denk) en Liane den Haan dienden daarom een motie in om cliënten met een migratieachtergrond zich beter thuis te laten voelen in de zorg, die met brede steun werd aangenomen. Maar ook voor zorgmedewerkers met een migratieachtergrond geldt dit uiteraard; zij moeten zich aanpassen aan een systeem dat hen niet altijd goed ligt. Minister Helder heeft in haar arbeidsmarktplannen aangegeven dat ze uitvoering zal geven aan deze motie. Sommigen menen dat de arbeidsmarktproblemen niet moeten worden opgelost met diversiteitsbeleid, maar met meer salaris en beter gebruik van technologie. Technologische innovaties kunnen werk uit handen nemen en zullen zeker een bijdrage leveren. Maar salaris staat slechts op de zevende plek in het onderzoek naar de redenen waarom mensen uitstromen, zo blijkt uit bovengenoemd SER-rapport. Wij denken dat beloning wél een reden is voor veel medewerkers om te kiezen voor flexwerken. De reiskostenvergoeding is aanzienlijk hoger bijvoorbeeld. Ze kunnen makkelijker meer werken en ook kunnen ze zich hoger laten inschalen zonder dat er extra verantwoordelijkheden tegenover staan. Toch is financiële beloning niet het enige wat telt. Hoger op deze lijst staan problemen met de manier van aansturing, het samenwerken en de werksfeer. De Amsterdamse transcultureel therapeut en auteur Kitlyn Tjin A Djie pleit al jaren voor meer diversiteit in de zorg. Ze kreeg de vraag of er ook te weinig aandacht was voor diversiteit bij zorgmedewerkers. Volgens haar sluiten met name de zorgopleidingen niet aan bij mensen uit een zogenaamde wij-cultuur. Reflecteren en feedback geven zijn typisch vaardigheden die passen bij een ik-cultuur. Voor iemand uit een wij-cultuur kan het krijgen van feedback bijvoorbeeld soms indringender zijn dan de bedoeling was. Veel mensen met een migratieachtergrond komen uit een wij-cultuur. Zorgmedewerkers met een migratieachtergrond kunnen waarden toevoegen aan de zorg. De influencer van Marokkaanse afkomst Moustafa Makhlouf maakt dit duidelijk in zijn onlangs verschenen boek Onbeperkt Moustafa. Hij vertelt over zijn drijfveren in de ontmoetingen met mensen met een beperking, en waarom hij soms andere keuzes maakt dan gebruikelijk is in de zorg, waar we ons soms laten insnoeren door voorschriften die voortkomen uit het vermijden van risico’s. Er zal iets moeten veranderen om de personeelstekorten in de zorg aan mensen met een verstandelijke beperking het hoofd te bieden. Laten we beginnen om als managers en behandelaars meer kennis te verkrijgen over diversiteit, zodat de aansturing van en samenwerking met zorgmedewerkers met een migratieachtergrond beter verloopt. Een beter diversiteitsbeleid zou een oplossing kunnen zijn voor de arbeidsmarktproblematiek in de zorg.||https://www.volkskrant.nl/columns-opinie/opinie-wie-personeelstekort-in-zorg-wil-bestrijden-moet-ook-kijken-naar-culturele-verschillen~b8c2b7d2/
2022-07-05||Ook het bindend referendum krijgt geen genade van de Tweede Kamer: wijziging Grondwet is van tafel||De door Leijten voorgestelde grondwetsherziening had het mogelijk moeten maken om een wet die door de Eerste en Tweede Kamer is goedgekeurd, vóór invoering nog aan de bevolking voor te leggen. Het kabinet zou een geldende uitslag niet kunnen negeren. Het voorstel was in de vorige kabinetsperiode al aangenomen in beide Kamers. Voor grondwetswijzigingen zijn echter twee stemronden nodig in de Kamer. In de zogenoemde ‘eerste lezing’ was een gewone meerderheid genoeg. In de tweede lezing, die dinsdag plaatsvond, is een tweederdemeerderheid noodzakelijk. Dat bleek een brug te ver. Van de 142 aanwezige Kamerleden stemden er 55 tegen. Leijten probeerde onlangs haar voorstel nog te redden door het op te splitsen in een landelijke variant en een variant die het mogelijk zou maken een bindend correctief referendum te organiseren in gemeenten, provincies en waterschappen. Na beraad in eigen kring besloten VVD en CDA echter dat ze daar ook tegen zijn, evenals de andere kritische partijen. Dat betekent dat het referendum op geen enkele manier deel gaat uitmaken van het Nederlandse staatsbestel. Daarmee negeert de Kamer het advies van de Staatscommissie Parlementair Stelsel (commissie-Remkes), die in 2018 juist een bindend correctief referendum bepleitte. Ook de Raad van State, het belangrijkste adviesorgaan van het kabinet, adviseerde positief. De Tweede Kamer schafte in de vorige kabinetsperiode al de wet op het raadgevend referendum af, die onder meer de referenda mogelijk maakte over het associatieakkoord met Oekraïne en de Inlichtingenwet.||https://www.volkskrant.nl/nieuws-achtergrond/ook-het-bindend-referendum-krijgt-geen-genade-van-de-tweede-kamer-wijziging-grondwet-is-van-tafel~ba21560e/
2022-07-05||‘Je schijnt trouwens met Privium gewoon door te kunnen lopen’||‘Wanneer vlieg je?’‘Volgende week al. Als ik vlieg, hè. Áls ik vlieg.’‘Nou, ik denk het wel. Je vliegt naar Amerika. Dat gaan ze echt niet cancelen.’‘Nee, denk ik ook niet. Bij Nice kun je nog zeggen: pak maar een trein. Kun je niet zeggen over Amerika.’‘Precies.’ ‘Ik hoop wel dat ik op tijd door die rij heen kom.’‘Gewoon vier uur van tevoren gaan.’‘Ja, maar ik ken iemand, die stond vier uur in die rij, en toen was ze nóg niet bij de gate.’‘Moet lukken hoor. Die rij is best leuk. Beetje Efteling-gevoel.’‘Ja?’‘Ja, echt zo met sliertvorming. Dan gaat de rij naar buiten, dan weer naar binnen. Onder partytenten door, ook. En je mag vloeistoffen mee. Dus dat is fijn.’ ‘O, mag je vloeistoffen mee?’‘Ja, je mag vloeistoffen mee. Mag normaal niet. Is hartstikke fijn.’‘Hé, maar als je dan moet plassen? In die rij?’‘Nee, dat kan niet. Je kunt er niet uit.’‘O ja... Ik vlieg alleen. Misschien kan ik vrienden maken met de persoon voor me in de rij. Dat ze even mijn plekje bezet houdt, als ik naar de wc moet.’‘Zou ik niet doen. Soms raakt de rij ineens in een stroomversnelling. Ik zou er niet uitgaan.’‘Ik moet best vaak plassen.’‘Ja, dat kan dan gewoon even niet.’ ‘En je koffer? Kwam die aan?’‘Ja, die was er gewoon. Maar ik zag echt overal koffers. Overal koffers. Stapels! Je vraagt je af of mensen die ooit nog komen halen. Wat gaan ze doen met al die koffers?’‘Ik dacht erover om alleen handbagage mee te nemen. Maar dat is wel onhandig, voor vier weken.’‘Ach joh, als het niet aankomt koop je daar nieuwe kleren. In Amerika is ook alles te koop.’‘Ja.’ ‘Je schijnt trouwens met Privium gewoon door te kunnen lopen.’‘Privium? Wat is dat?’‘Ja, zo’n pasje. Dat hebben al die zakenlui. Dan heb je privileges. Dan mag je in een lounge. En hoef je niet in de rij.’‘Kan ik dat niet nog snel regelen?’‘Nee. Is een wachtlijst voor. Iedereen wil nu Privium.’‘O ja.’ ‘Nou, hele goeie reis, hè!’‘Ja, komt sowieso goed. Ik heb er heel veel zin in. En het zijn allemaal luxeproblemen, hè? Waar hebben we het eigenlijk over?’‘Ja joh. Waar hebben we het eigenlijk over?’||https://www.volkskrant.nl/mensen/je-schijnt-trouwens-met-privium-gewoon-door-te-kunnen-lopen~b607e06e/
2022-07-05||Voldoende animo om gasopslag Bergermeer gevuld te krijgen||Acht bedrijven maken gebruik van de subsidieregeling die het kabinet onlangs had opgetuigd. Zeven andere gaan vullen zonder subsidie. Ook staatsbedrijf EBN neemt een deel voor zijn rekening. In totaal kosten de subsidies voor het vullen van Bergermeer de overheid 164 miljoen euro, ruim 200 miljoen minder dan begroot. Tegenover deze meevaller staat dat EBN mogelijk meer gas moet inkopen als de markt de beoogde vulgraad niet haalt. In totaal kan Bergermeer 4 miljard kubieke meter zogenoemd hoogcalorisch gas bevatten. Dit gas is vooral bedoeld voor de industrie en elektriciteitscentrales en daarom van groot belang voor de Nederlandse economie. Doordat andere opslagen (met laagcalorisch gas, vooral voor verwarming van gebouwen en warm water) wel tot de nok worden gevuld, kan Nederland voldoen aan de Europese eis dat de voorraden aan het begin van het stookseizoen gemiddeld 80 procent vol moeten zijn. Het staatsbedrijf Energie Beheer Nederland (EBN) zal overigens niet stoppen met vullen als Bergermeer (momenteel 38 procent gevuld) het gewenste niveau van 68 procent heeft bereikt. Er wordt volgens het ministerie van Economische Zaken alleen niet koste wat kost bijgevuld. Volgens het ministerie ontstaat dan het risico dat marktpartijen hun prijzen zullen verhogen, omdat EBN ‘toch wel koopt’. Het staat evenmin vast of Bergermeer daadwerkelijk voor 68 procent vol raakt. Als de belangrijke toevoerlijn van Rusland naar Duitsland, Nord Stream 1, dicht blijft na het geplande onderhoud van deze maand, kan de situatie veranderen. Berlijn vreest dat dit het geval zal zijn. ‘Of dat gebeurt, is speculatie, maar de gasmarkt zal dan wel veel krapper worden’, zegt een woordvoerder van het ministerie van Economische Zaken. ‘Dan wordt het vullen van de voorraden moeilijker en kun je niet uitsluiten dat de 68 procent in gevaar komt.’ Bergermeer is de enige Nederlandse opslag met hoogcalorisch gas, wat de industrie er sterk afhankelijk van maakt. Hoelang de industrie op het gas uit Bergermeer kan draaien als Nord Stream 1 dicht blijft, is volgens Economische Zaken niet te zeggen. ‘Er zijn ook andere bronnen voor aardgas, zoals vloeibaar lng’, aldus de woordvoerder. Alleen in de Eemshaven komt al een capaciteit van acht miljard kubieke meter beschikbaar. Ook het opstarten van de kolencentrales kan helpen als een tekort dreigt.||https://www.volkskrant.nl/nieuws-achtergrond/voldoende-animo-om-gasopslag-bergermeer-gevuld-te-krijgen~bbdde14c/
2022-07-05||Nederlandse astronomen willen een megatelescoop in Namibië. Maar heeft Namibië daar ook wat aan? ||‘We zijn niet rijk, maar hebben een goede kwaliteit van leven’, zegt Nicki Van Heerden. Vanaf het terras achter zijn huis kijkt de blonde veertiger uit over een kilometer lange kloof die uitmondt in een waterbassin. De onverharde toegangsweg naar hun terrein, alleen met een fourwheeldrive begaanbaar, kronkelt zich erlangs. In 1928 kocht Nicki’s grootvader, een witte Afrikaner uit zuidelijk Afrika, deze boerderij aan de voet van de Gamsberg in Namibië. Met zijn vrouw Sunja houdt de boomlange Nicki Bonsmara-koeien op hun tienduizend hectare grote erf, ze leven van het vlees en de fok. Afgelegen is een understatement: de enige buren wonen 10 kilometer terug aan de kronkelweg, de kinderen wonen doordeweeks intern op een basisschool die drie uur rijden is. Zij zullen de volgende generatie vormen van het familiebedrijf. Tenminste, zo zagen ze het altijd voor zich. Totdat sterrenkundigen uit Nederland een paar jaar terug het plan opvatten om een 15 meter grote radiotelescoop neer te zetten op de 2.347 meter hoge Gamsbergtop. De enige toegangsroute is de kronkelweg van de Van Heerdens. Sindsdien gaat de familie gebukt onder onzekerheid en stress. Het is een belangrijke reden waarom hun boerderij nu te koop staat. Opeens zal er allerlei activiteit komen langs de nu nog doodlopende weg, leggen ze uit aan de tuintafel, een afgeplat blok graniet dat Nicki ooit met een tractor van de bergwand heeft gesleept. ‘De criminaliteit zal toenemen’, vreest Sunja (34). ‘We hebben veertien waterputten hier, de Grundfos-pompen doen het goed op de zwarte markt. En ons vee komt in het vizier van stropers.’ Nicki: ‘Drie jaar geleden kwamen wegwerkers onaangekondigd stukken weg op ons terrein markeren. Ik heb ze toen verjaagd, het was net Oekraïne tegen Rusland.’ Met een geweer in de hand, zou het verhaal gaan onder de wegwerkers. In een crisisoverleg daarna beloofden de projectontwikkelaars dat ze voortaan elke drie maanden een update zouden sturen. Sunja, geïrriteerd: ‘We hebben nooit meer iets gehoord.’ Zes dagen eerder, 140 kilometer noordoostelijker. Tijdens een persconferentie op de universiteit van Namibië (Unam) in Windhoek presenteert sterrenkundige Marc Klein Wolt van de Nijmeegse Radboud Universiteit de allereerste foto van het zwarte gat in het midden van onze eigen Melkweg. Een vlekkerige oranje ring op meer dan 26 duizend lichtjaar van de aarde, 4 miljoen keer zwaarder dan de zon. Wereldwijd zijn op hetzelfde moment vergelijkbare persconferenties bezig van het Event Horizon Telescope consortium (EHT), het mondiale team van astronomen dat in 2019 al een ander zwart gat voor het eerst op de gevoelige plaat wist vast te leggen, en waarvan Klein Wolt deel uitmaakt. ‘Alsof je vanaf hier een appel op de maan fotografeert’, zo legt de Haarlemmer het huzarenstukje uit. Acht radiotelescopen van over de hele wereld hebben daartoe tegelijk de hemel bekeken. Alleen dan is de resolutie net groot genoeg. Een idee ooit bedacht door Heino Falcke, hoogleraar astrodeeltjesfysica aan de Radboud Universiteit en directe collega van Klein Wolt. Op de top van de Gamsberg komt de volgende telescoop in dit wereldwijde netwerk, vertelt de Radboud-astronoom. Deze 15 meter grote Africa Millimeter Telescope (AMT) is een cruciale extra pixel in het wereldomvattende zwartegatenfototoestel. Zo kunnen astronomen Einsteins relativiteitstheorieën pas echt goed op de pijnbank leggen en begrijpen hoe de extreme zwaartekracht van zwarte gaten, waaraan zelfs licht niet kan ontsnappen, ruimte en tijd precies vervormen. Eind 2025 kan de AMT er staan, als alles op zijn plek valt, tenminste. Want de neuzen van telescopen dezelfde kant op laten wijzen is makkelijker dan die van de mensen op de grond. Hoe wil Klein Wolt dat voor elkaar krijgen? Om een beeld te krijgen van het soms moeizame handwerk dat voorafgaat aan de verbluffende foto’s van ons universum die op voorpagina’s en posters prijken, volgt de Volkskrant Klein Wolt als hij in mei twee weken in Namibië is samen met vier Nederlandse teamleden. Corona lijkt voorlopig voorbij én de Radboud Universiteit heeft als kartrekker van de AMT eind vorig jaar 12 miljoen euro toegezegd. Ook Europese partners dragen bij aan het project, zoals de Universiteit van Amsterdam en Oxford, en Inaf in Italië. Tijd om spijkers met koppen te slaan. Haarlemmer Klein Wolt lijkt geknipt voor deze taak. Vier jaar geleden lukte het hem om een Nederlands meetinstrument mee te laten liften op een Chinese maansatelliet, een vergelijkbare schier onmogelijke uitdaging, onder meer vanwege de culturele verschillen. Een ‘ja’ uit Beijing bleek soms een ‘nee’ te betekenen en het Chinese leger had altijd het laatste woord. Als een oliemannetje gaat de astronoom in Namibië van afspraak naar afspraak: hij spreekt overheidsfunctionarissen, lokale wetenschappers, advocaten die helpen met contracten en bedrijven die misschien financieel kunnen bijdragen. De 47-jarige universitair docent is energiek, toegankelijk en denkt eerder pragmatisch dan bureaucratisch – al gaat zijn doelgerichtheid soms ten koste van geduld en diplomatie. Over de weerstand van de lokale boeren: ‘Ik snap dat hun leven gaat veranderen, maar we hebben daar gewoon recht van overpad.’ Klein Wolts tomeloze energie is hard nodig. Alleen al de logistieke uitdagingen zijn gigantisch: het ontbreekt de bergtop aan stromend water, elektriciteit en internet. De toegangsweg is een 3,5 kilometer lang zenuwslopend karrespoor vol haarspeldbochten waar een fourwheeldrive een uur over doet en dat de afgelopen regenperiode volledig is weggespoeld. Niet een route waarlangs je een vrachtwagen een telescoop omhoog ziet brengen. En boven op de berg groeit het zeer zeldzame plantje Euryops walterorum, een gele bloem uit de composietenfamilie die een milieuvergunning kan blokkeren. De vraag is of Namibië wel op zo’n telescoop zit te wachten. Het land staat 130ste op de Human Development Index van de Verenigde Naties (VN) en heeft wel prangender problemen. Westerse wetenschappers die een plek op de wereldkaart prikken om hun hobby uit te oefenen, dat heeft ogenschijnlijk nogal neokoloniale trekken. Bij de Mauna Kea in Hawaii keerde de oorspronkelijke bevolking zich fel tegen een vergelijkbaar telescoopplan. Demonstranten blokkeerden de toegangsweg naar de bergtop, onder meer door zich aan veeroosters vast te ketenen. De Amerikaanse National Guard moest ingrijpen. Juist nu lijkt de timing ongelukkig: Namibië, pas sinds 1990 onafhankelijk van Zuid-Afrika, heeft een complexe relatie met Duitsland, de kolonisator tot het einde van de Eerste Wereldoorlog. Een jaar geleden pas erkende Duitsland de volkerenmoord op naar schatting 70 duizend Herero- en Nama-opstandelingen tussen 1904 en 1908. ‘De eerste genocide van de 20ste eeuw’, noemen de VN het. Grote stukken Namibisch grondgebied zijn in bezit van Duitse nazaten, het Max Planck Instituut (MPI) is eigenaar van de Gamsbergtop. ‘Wat heeft Namibië aan die telescoop?’, is prompt de eerste vraag van een Namibische journalist tijdens de persconferentie bij Unam. ‘Dit wordt een telescoop in Namibië, vóór Namibië’, antwoordt Klein Wolt. Het is de bedoeling dat het land meeprofiteert, benadrukt hij. Zo is de telescoop maar de helft van de tijd nodig voor zwartegatenonderzoek, de andere helft mag de Unam er zelf onderzoek mee doen. Die universiteit krijgt straks het beheer in handen en kan zo een eigen generatie sterrenkundigen en technici opleiden op hoog niveau, is het idee. Zoals Lott Ndeyanale (29), die dankzij Europees geld net begonnen is met promotieonderzoek binnen het telescoopproject. Een geweldige kans, zegt de jonge natuurkundige zelf, die geboren werd in een dorpje in de buurt van Ongwediva, richting de Angolese grens. En toch: is dit niet neokolonialisme met een wetenschappelijk sausje? Nee, de telescoopplannen moet je zien als wetenschappelijke sámenwerking en ontwikkeling, vindt Unam-vicepresident Kenneth Matengu. ‘En wetenschap leidt altijd tot onverwachte innovatie, dat komt ons hele land ten goede.’ ‘In de toekomst hoopt Namibië deel uit te maken van de jacht op zwarte gaten’, twittert ook Mekondjo Kaapanda-Girnus, de Namibische ambassadeur voor de Benelux. Ook via sterrenkunde-onderwijs wil Klein Wolt iets concreets teruggeven aan Namibië. De komende jaren moet een opblaasbaar planetarium langs basis- en middelbare scholen in heel Namibië reizen. De 42-jarige Joanna Holt van sterrenkunde-onderzoeksvereniging Nova geeft daartoe een paar dagen training aan Unam-studenten, onder wie promovendus Ndeyanale. Zo kunnen zij straks zelfstandig presentaties geven met de professionele projectieapparatuur, die ook het Omniversum gebruikt. En zo zitten op een dinsdagochtend twintig kinderen in blauw-witte schooluniformen op klapstoeltjes te wachten voor een 5 meter brede koepelvormige opblaastent midden op het schoolplein van de middelbare school Jan Jonker. Het is alsof een opblaasbare ufo is geland tussen de groen-witte muren van deze school in het noorden van Windhoek. Eenmaal in de koepel vliegen de oehs en ahs door de lucht, als de Melkweg plots boven het hoofd van de kinderen verschijnt. Later tonen Holt en Ndeyanale ons eigen zonnestelsel van bovenaf. ‘Mercurius, Venus, aarde, Mars…’, dreunen de kinderen op in koor. Aan vragen geen gebrek, ondanks de oplopende hitte in de volle Namibische najaarszon. ‘Als je van het internationaal ruimtestation afspringt, hoelang duurt het dan voordat je op de grond bent?’, vraagt Mariam (‘bijna 14’). En: ‘Is er leven op Mars?’ De sterrenkundeles is meer dan een gimmick, vindt Mariams natuurkundedocent Flanan Sikopo. ‘Concepten als het zonnestelsel zijn zo abstract. Wat we net zagen is hoe het er echt uitziet, dat blijft veel beter hangen. Al zou het fijn zijn om dingen ook te kunnen koppelen aan problemen op aarde, zoals milieuvervuiling.’ Klein Wolt is blij met de planetariumlessen, zegt hij buiten op een bankje op het universiteitsterrein. ‘Dat onderwijs op de rit krijgen is mijn belangrijkste doel deze week.’ Toch gaat niet alles vlekkeloos, zo kosten de trainingen meer tijd dan gedacht. En de lokale samenwerkingspartner, een organisatie die door het hele land scholen langsgaat met mobiel praktijkonderwijs, doet niet altijd wat ze belooft, zoals het regelen van vervoer. Datzelfde geldt voor sommige mensen van de Unam, die naar Klein Wolts smaak de problemen met de boeren bij de Gamsberg uit de weg gaan. ‘Dat moet Unam oplossen als lokale partner, ik doe al zoveel voor het project. En ik heb weinig trek om in gesprek te gaan met mensen die met een geweer achter je aan komen.’ Hij zit er ook niet om te springen dat journalisten langsgaan – adressen en contactgegevens achterhalen we uiteindelijk zelf. De boeren zelf zijn eveneens voorzichtig met de media, maar na een telefonisch voorgesprek is een bezoek akkoord. ‘We hebben niks tegen de telescoop’, benadrukt Robin Hurt aan zijn eettafel. ‘Maar wij hebben het gevoel dat onze bezwaren laag op de prioriteitenlijst staan.’ Hoge ramen bieden uitzicht over de drooggevallen rivier voor zijn moderne landhuis, dat aan de toegangsweg naar de Gamsberg ligt. Buren Nicki en Sunja Van Heerden zijn ook aangeschoven. Hurt vreest dat stropers straks lucht krijgen van de wilde dieren op zijn terrein, dat hij later die middag zal laten zien in zijn beige Toyota Hillux. Er leven onder meer gnoes, oryxen en springbokken – voor de foto- en jachtsafari’s die hij bedrijfsmatig organiseert (‘Prins Bernhard was ooit een van mijn klanten’) – maar ook bedreigde diersoorten als cheeta’s en luipaarden. Voor die laatste heeft hij een beschermprogramma opgezet, zij mogen niet geschoten worden. Stroperij op beschermde dieren – van schubdieren tot olifanten – is een serieus probleem in Namibië. In de eerste negen maanden van 2021 werden bijna vierhonderd stropers opgepakt. Nu, zegt Hurt, woont hij relatief veilig en onder de radar, op een lastig te bereiken plek ver van de hoofdweg C26, zonder bewegwijzering naar zijn land. Dat wordt anders als de toegangsweg wordt opgeknapt. En onder de tientallen bouwlieden die aan de weg moeten gaan werken, redeneert hij, zijn er altijd wel een paar die stropers in hun netwerk hebben. ‘We hebben straks permanent bewaking nodig, het zijn nietsontziende criminele bendes.’ Ook zal een deel van de toeristen wegblijven als het landschap verandert, vreest hij. Net als de Van Heerdens wil hij compensatie voor de mogelijke schade. Nicki: ‘Nu lijkt iedereen van het project te gaan profiteren, van universiteit tot bouwbedrijven, behalve wij.’ Aan de andere kant van de berg houdt Waltraud Straube zich liever op de vlakte over de telescoopdiscussie, blijkt bij een bezoek aan haar Hakos Astrofarm. Haar familie, Namibiërs van Duitse afkomst, runt al decennialang dit guesthouse in de heuvels ten oosten van de Gamsberg. Vroeger reden ze toeristen naar de top, maar dat mag niet meer van het Max Planck Instituut. ‘Verandering houd je niet tegen’, zegt Straube bij een Kaffee und Kuchen in de voortuin. Toch lijkt hier de tijd stilgestaan te hebben sinds de koloniale tijd. Opschriften – zoals om zuinig te zijn met water – zijn bijna zonder uitzondering in het Duits, zwart personeel doet de huishoudelijke taken. Straubes oude moeder heeft het meermaals over de Namibische natives. De ‘sterrenboerderij’ is populair onder amateurastronomen wereldwijd vanwege het uitmuntende zicht op de hemel, er staan meer dan twintig telescopen op het terrein. Professioneel astrofotograaf Thierry Legault (60) is speciaal hiernaartoe gekomen om de maansverduistering van 16 mei te fotograferen, vertelt hij ’s avonds tijdens een gezamenlijk diner. De lucht is kurkdroog, de nachten pikzwart – op Mongolië na wonen nergens zo weinig mensen per vierkante kilometer. ’s Ochtends om half 6 komt de Melkweg in al haar glorie tevoorschijn als de maan in de schaduw van de aarde schuift. Lage luchtvochtigheid is ook de reden dat de AMT-schotel op de Gamsbergtop moet komen. Vocht in de lucht absorbeert het radiosignaal dat van zwarte gaten afkomstig is, een beetje zoals een zonnebril een deel van het zichtbare licht tegenhoudt. Hoe hoger, hoe droger en dus hoe lichter de bril. Toch verkennen Klein Wolt en zijn team ook een alternatieve locatie: Hess, een sterrenkundige onderzoeksfaciliteit van het Duitse Max Planck Instituut, 30 kilometer ten oosten van de Gamsberg – maar ook 500 meter lager. Vijf huizenhoge rode schotels bestuderen daar elke nacht de hoge energiestraling afkomstig van supernova’s en quasars. Logistiek gezien een droomplek: elektriciteit, water en internet zijn er al, net als een beheerdersgebouw. Bovendien ligt het aan de doorgaande grote weg C26. ‘Ja, hier is alles’, erkent Klein Wolt, als hij over het terrein wandelt met collega-astronomen van Unam en de Zuid-Afrikaanse NW University. ‘Deze locatie is ook 6 miljoen euro goedkoper. En achter die heuvel daar zou de AMT niet interfereren met de metingen van de vijf andere telescopen.’ Toch heeft de platte Gamsbergtop de voorkeur van hemzelf en hoogleraar Heino Falcke. ‘De lagere luchtvochtigheid daar is uiteindelijk altijd beter voor de wetenschap die we willen bedrijven.’ Op de laatste middag van zijn verblijf gaat Klein Wolt onverwacht alsnog bij de boeren langs, wanneer zij per mail contact opnemen. Het wordt een emotioneel gesprek, vertelt de astronoom naderhand. Nicki Van Heerden is erg ontdaan door het verhaal dat hij met een geweer achter wegwerkers aan zou zijn gegaan. Volledig uit de lucht gegrepen, volgens hem. Ook Klein Wolt ontzenuwt spookverhalen, zoals dat er een hotel boven op de berg zou komen. ‘Dat ze niet goed op de hoogte zijn gehouden is ook mijn fout.’ Hij belooft beterschap, ze beginnen een gezamenlijke appgroep. De Hess-locatie, vertelt hij ook, is serieus in beeld als alternatief. Misschien kan een grotere telescoop daar compenseren voor de hogere luchtvochtigheid. De boeren zijn blij dat de kou – voor nu – uit de lucht is. ‘We hebben met zijn allen afgesproken dat we de samenwerking een nieuwe start geven’, laat Robin Hurt per mail weten. ‘Er zijn nog altijd zorgen, maar er lijkt weer een weg voorwaarts’, vertelt ook Sunja Van Heerden aan de telefoon. De boerderij blijft vooralsnog in de verkoop.||https://www.volkskrant.nl/wetenschap/nederlandse-astronomen-willen-een-megatelescoop-in-namibie-maar-heeft-namibie-daar-ook-wat-aan~b729a538/
2022-07-05||Besmettingspiek lijkt in zicht, maar in ziekenhuizen neemt coronadrukte toe||De zomercoronagolf in Nederland lijkt de piek te naderen. Het aantal positieve testen stijgt minder snel dan de afgelopen weken. De afgelopen week zijn dagelijks gemiddeld ruim 5.600 besmettingen gemeld, 15 procent meer dan de week daarvoor. Dit blijkt uit cijfers van het RIVM. In juni steeg het aantal meldingen nog geregeld met ruim 75 procent op weekbasis. Nu een GGD-test alleen nog voor risicogroepen wordt aangeraden, zegt het aantal positieve testen weinig over aantal werkelijke besmettingen, maar wel over de trend. ‘Gegevens uit infectieradar lijken ook te wijzen op het naderen van de piek van de zomergolf. Het aandeel deelnemers met covid-19-achtige klachten stabiliseerde’, aldus het RIVM in het wekelijkse nieuwsbericht. Rond Amsterdam en Rotterdam, regio’s die in deze golf voorliepen op de rest van Nederland, ziet het RIVM het aantal virusdeeltjes in het rioolwater ‘voorzichtig stabiliseren’. Het aantal herinfecties stijgt snel. Medio april was bij minder dan 15 procent van personen die positief testte bij de GGD sprake van een eerdere, met een test bevestigde, besmetting. Inmiddels is dat percentage verdubbeld: voor 3 van de 10 personen die de afgelopen week een positieve testuitslag kreeg, was dit niet de eerste keer. Omdat niet iedereen met corona klachten heeft, en veel besmettingen niet meer worden bevestigd bij de GGD, zal in werkelijkheid een groter deel al eerder besmet zijn geweest. In de Nederlandse ziekenhuizen neemt het aantal nieuwe coronapatiënten vooralsnog toe. Nu al zijn er 867 covidpatiënten opgenomen, veel hoger dan de piek van 719 vorige zomer. Uit eerdere coronagolven is gebleken dat de piekbezetting in het ziekenhuis meestal een tot twee weken na de besmettingspiek wordt bereikt. De ziekenhuispiek ligt veelal een week nadat het aantal besmettingen daalt. Dagelijks worden ruim 100 nieuwe covidpatiënten opgenomen, van wie de meeste op de verpleegafdelingen. Op de intensive care is het met 45 aanwezige patiënten die besmet zijn met het virus, en zo’n 6 nieuwe opnamen per dag, nog relatief rustig. Sinds gistermiddag zijn 155 nieuwe coronapatiënten opgenomen, van wie 11 op de ic. Dit is het hoogste aantal nieuwe opnamen in een dag tijd sinds april, blijkt uit nieuwe cijfers van het Landelijk Coördinatiecentrum Patiënten Spreiding (LCPS).||https://www.volkskrant.nl/nieuws-achtergrond/besmettingspiek-lijkt-in-zicht-maar-in-ziekenhuizen-neemt-coronadrukte-toe~bd134fde/
2022-07-05||De Volkskeuken: diervriendelijke curry||Het recept van de dag van uw Volkskok. Vandaag: spinaziecurry met kikkererwten (hoofdgerecht voor 2-3 personen) Wat een fantastisch en indringend boek, Past het dier nog op ons bord, van de Wageningse hoogleraar Imke de Boer (Noordboek, € 19,90). De Boer brengt twee werelden bij elkaar, wetenschap én haar eigen, maar o zo herkenbare gevoelens over de manier waarop we landbouwdieren houden en eten. Want hoe kun je dieren zien als levende, voelende wezens en toch akkoord gaan met het huidige landbouw- en veeteeltsysteem? En wat betekent dit voor mensen en dieren, voor de toekomst en voor onze planeet? De Boer is een wetenschapper die haar kennis duidelijk en toegankelijk overbrengt. Ze oordeelt niet, maar laat ons nadenken. Hoe zit het nou eigenlijk met die stikstof en mest? En met overdraagbare ziekten? Bestaat ‘klimaatneutrale zuivel’? Moeten we vlees echt laten staan? Wat zijn de gevolgen van het immense gesleep met kalveren en biggen? En wist u dat voor uw eitje jaarlijks 45 miljoen eendagskuikens worden gedood? Alternatieven genoeg, zegt De Boer. Het vergt wel anders kijken, betrokkenheid en creativiteit. Van de overheid, van boeren, en van consumenten. Zij, wij dus, zijn het die zaken kunnen veranderen: we worden er allemaal beter van. Voor Imke een supersimpel, snel plantaardig recept. Verrassend genoeg vond ik de versie met (ook duurzame) diepvriesspinazie lekkerder. Eet de curry met naanbrood. 1 eetl. zonnebloem- of koolzaadolie 1 ui, gepeld, gesnipperd 2 eetl. milde currypasta (bv. Patak’s) 450 g diepvriesspinazie (of 800 g verse gewassen spinazie) 400 ml fairtrade-kokosmelk 1 blik kikkererwten à ca. 265 g netto 1-2 theel. vloeibare honing (of 1 theel. bruine suiker) Diepvries: verhit de olie in een wok en bak de uisnippers 3 minuten op laag vuur. Voeg de currypasta toe en roerbak nog een halve minuut. Voeg diepvriesspinazie, kokosmelk en kikkererwten toe en laat de spinazie al roerend op laag vuur ontdooien. Draai het vuur iets hoger en laat de curry in 10 minuten iets inkoken. Proef en breng op smaak met honing of suiker en eventueel wat zout of peper. Vers: laat de spinazie in een grote pan met een bodempje water op matig vuur slinken, schep regelmatig om. Druk er in een zeef zo veel mogelijk vocht uit en hak of snijd de spinazie daarna met een scherp mes fijn. Volg bovenstaand recept, maar laat eerst de ui, currypasta, kokosmelk met kikkererwten 5-6 minuten op hoog vuur inkoken. Draai het vuur lager, roer dan de spinazie erdoor en verhit nog 1 minuut.||https://www.volkskrant.nl/beter-leven/de-volkskeuken-diervriendelijke-curry~bec5fe1e/
2022-07-05||Bel het OMT en strik Famke Louise als schurftfluencer||Mag je overal grappen over maken? De vraag wordt gesteld in het interview met de nieuwe directeur van de Kleine Komedie, Jörgen Tjon A Fong. Vertaal de vraag eens naar andere kunstvormen. Vraag een schilder: mag je overal een schilderij over maken? Vraag een dichter: mag je overal poëzie over maken? Vraag een componist: mag je alle tonen gebruiken in een partituur? Onmiddellijk wordt duidelijk hoe verwerpelijk de vraag is. Theo Maassen, grappenmaker sinds 1990, Eindhoven Een nieuwe ontwrichtende pandemie heeft de studentenpopulatie in zijn greep: schurft of scabiës, een ziekte die middeleeuwse gevoelens oproept. Maar niets is minder waar. De schurftmijt is bezig aan een heuse comeback en laat een spoor van vernieling achter. Overdraagbaar via 15 minuten lichamelijk contact, maar ook via kleren en banken. Met vaak verschillende bedpartners en meerdere huisgenoten, een perfecte match met het klassieke studentenhuis. Eenmaal binnengedrongen, graaft de mijt tunneltjes onder de huid. Hier eet, drinkt en poept het beestje naar bekoren. De uitwerpselen geven een mest-reactie onder de huid en de gastheer kriebelt en krabt zich helemaal lens. In 2020 kwamen er 260 op de 100 duizend patiënten naar de huisarts met jeuk en een beestje onder de huid. In 2014 waren dit er nog honderd. De huisartsen in steden als Amsterdam, Groningen en Utrecht zijn er inmiddels wel mee bekend, maar daarbuiten wordt er nog steeds wel eens raar opgekeken als een patiënt zich meldt voor permetrine-crème. Minister van Volksgezondheid, dit is het moment waarop uw klinische ervaring van pas komt. Bel het OMT, strik Famke Louise als schurftfluencer en maak het Torentje gereed. Of beter: vergoed ivermectine in het studentenpakket. Deze pandemie is er wél mee op te lossen. En als de wappies u vragen, waarom het nu opeens wel kan? Kunt u zonder gêne vertellen dat u anders de kriebels van ze krijgt.Berend van Doorn, Amsterdam Volgens de RDW (Rijksdienst voor het Wegverkeer) telt Nederland 270 duizend tractoren. Bij een gemiddelde van 75 pk heeft de regering dus ruim 20 miljoen paardenkrachten in beweging gebracht. Als je dit in werkelijkheid uitbeeldt met volwassen paarden achterelkaar heb je een optocht van zo’n 60 duizend kilometer.John den Besten, Zuid-Beijerland Aan het slot van rubriek Die ene melding komt cyberrechercheur Yoanne Spoormans tot de conclusie: ‘...Sommige gasten zijn niet te verbeteren. Ze hebben een totaal gebrek aan empathie, zijn berekenend en genieten daar zelfs van. Ik moet erkennen: zulke mensen bestaan echt.’ Ja, daar kwam Jeroen Dijsselbloem laatst ook al achter. Ze zitten zelfs in het kabinet en het torentje.Floris Duijfjes, Dordrecht Uit de column van Loes Reijmer, waar zij beschrijft hoe een PVV’er spreekt over omvolking, en de diverse artikelen over de boerenprotesten waaruit blijkt dat agressieve ‘boeren’ de meeste aandacht trekken, komt een bekend spreekwoord boven drijven: ‘De grootste schreeuwer heeft altijd gelijk’. De Schreeuwers halen de voorpagina, de Rustigen misschien pagina twee. De nuancering en weldoordachte tegenspreking en weerlegging van des Schreeuwers foute uitlatingen staan, een paar dagen later pas, ergens verderop in de krant. Niet dat dit de volgers van de Schreeuwers opvalt, laat staan erin geïnteresseerd te zijn. Partijen als PVV, via Gidi Markuszower en FvD met Gideon van Meijeren, en de club FDF van Mark van den Oever zijn daar sprekende, nee schrééuwende voorbeelden van. Anarchie begint, ook in de Kamer, terrein te winnen. Dieptriest en levensgevaarlijk.Marcel Heinsbroek, Schiedam We moeten af van de verplichte vrije dagen. Verplicht vrij is niet vrij. Zet dit om in erkénde, facultatieve vrije dagen. Hemelvaartsdag enzovoorts, plus Holi, het Suikerfeest, Keti Koti en enkele andere dagen geven we die status van erkende feestdag zonder automatisch vrij. Zodat iedereen kan kiezen op welke dag(en) vrij te zijn of te werken. Maak alleen 5 mei een vrije dag voor iedereen.F.M. Boon, Delft Aaf Brandt Corstius beschrijft in haar column van maandag haar ezelsbrug voor het onthouden van het Griekse woord voor hoofd (‘Ik ben op mijn hoofd kefale – op mijn hoofd gevallen’). Mijn zus kon naast de Griekse vertaling ook de Latijnse niet goed onthouden en breidde de zin daarom uit met een verwonding: ‘Ik heb mijn hoofd caput kefale’. Inmiddels 25 jaar geleden, dus prima ezelsbrug.Caroline Dijkstra-Mattheij, Kockengen Het vierde kabinet Balkenende was het laatste dat zich aan de afspraak hield om 0,7 procent van het bruto binnenlands product (bbp) te besteden aan ontwikkelingssamenwerking. Het deed er zelfs nog 0,1 procent van het bbp bij voor de milieukosten van de arme landen. Toen premier Rutte in 2010 aantrad, was hij van plan het budget voor ontwikkelingssamenwerking te halveren. Door luide protesten, ook van zijn eigen VVD, heeft hij daar maar van afgezien, maar toch is het hem gelukt een eind richting die doelstelling te komen. Zo zijn in de elf jaar waarin hij aan de macht is steeds meer posten die niets met ontwikkelingshulp te maken hebben verhaald op het budget voor ontwikkelingssamenwerking, zoals de kosten voor de opvang van asielzoekers, de risico’s van investeringen van Nederlandse bedrijven in ontwikkelingslanden, milieukosten, administratiekosten, schuldaflossingen, enzovoorts. Netto blijft van de 0,7 procent slechts 0,2 procent over. Sinds Rutte premier is, heeft hij voor bruto 25 miljard euro bezuinigd op ontwikkelingssamenwerking, maar netto is dit bedrag nog veel hoger. Dit jaar zal de economische groei 3,5 procent zijn en volgend jaar 3 procent. Het wordt hoog tijd dat dit land, een van de rijkste ter wereld, zich weer aan de, in 1973 in de Verenigde Naties gedane, belofte houdt om 0,7 procent van het bbp aan ontwikkelingshulp te besteden en die minimaal 25 miljard euro aan de allerarmsten van deze wereld terug te geven. Er sterft nog steeds elke 5 seconden een kind door honger of ondervoeding en er leven 736 miljoen mensen in extreme armoede. Zij hebben minder dan 1,90 dollar per dag om van te leven. Bovendien hebben 5,5 miljard mensen op de wereld nog geen schoon drinkwater.Frits Benschop, Den Haag||https://www.volkskrant.nl/columns-opinie/bel-het-omt-en-strik-famke-louise-als-schurftfluencer~b8a05569/
2022-07-05||Zittenblijven in de kleuterklas of toch naar groep 3: wat is wijsheid?||Omdat onze zoon (4) eind oktober is geboren, vroeg de juf laatst een gesprek aan: ging hij naar groep 2 of was een extra jaar in groep 1 verstandig? Hij vindt spelen namelijk véél interessanter dan de taakjes. We besloten hem te laten doorstromen. Dit was alvast een voorproefje van het dilemma waar ouders van ‘herfstleerlingen’ (geboren tussen 1 oktober en 1 januari) mee worden geconfronteerd: naar groep 3 of nog een jaartje doorkleuteren? Een op de tien leerlingen blijft een jaar langer in groep 2. Tot 1985 moest een kleuter vóór 1 oktober 6 jaar zijn om naar groep 3 te mogen. Nu is de datum opgeschoven naar 1 januari en is niet alleen de geboortedatum van belang, maar ook de ontwikkeling van het kind. Een menselijke benadering, maar ook een waar meerdere interpretaties mogelijk zijn. Want hoe weet je of een kind toe is aan groep 3? Leerkrachten kijken naar de cognitieve en motorische vaardigheden en naar de sociaal-emotionele ontwikkeling. ‘Hoe is de werkhouding? Lukt het plannen van de taakjes? Kent het kind een aantal letters en lukt het om een woord in klanken op te delen te verdelen en samen te voegen?’, somt kleuterleerkracht M. Willemsen op. Een kleuter hoeft nog niet te kunnen lezen, maar het kunnen onderscheiden van verschillende klanken is wel een must. Op school wordt dit vaak hakken en plakken genoemd. ‘Bij het woord ‘roos’, kunnen ze het woord verdelen in de klanken r-oo-s. Op die manier leren kinderen lezen.’ Er is weinig onderzoek gedaan naar het effect van zittenblijven op de ontwikkeling van kleuters. ‘Er zijn geen aanwijzingen dat het op de langere duur helpt’, zegt Annemiek Veen, onderzoeker bij het Kohnstamm Instituut, gespecialiseerd in vroegschoolse educatie. ‘We weten dat kinderen hooguit tijdelijk profiteren van een jaar extra in de kleuterklas, maar dat dit later niet leidt tot betere schoolresultaten.’ Terwijl je dat misschien wel zou verwachten met zo’n extra onderwijsjaar. Volgens kleuterleerkracht Willemsen gaat het ook niet enkel om de cognitieve ‘winst’ van zittenblijven, maar juist ook om de sociaal-emotionele ‘winst’: ‘In de kleuterklas wordt de basis van de schoolloopbaan gelegd. Als een kind sterker in de schoenen staat, dan is dat ook belangrijk.’ Buiten kijf staat dat de overgang van de kleuterklas naar groep 3 groot is: van lekker spelen naar stilzitten achter de tafel om te leren lezen en schrijven. ‘Er is discussie in Nederland of die overgang niet iets minder hard kan zijn’, zegt onderzoeker Veen. ‘Ouders mogen best kritisch doorvragen’, adviseert Veen. ‘Voor zo’n extra jaar moeten goede redenen zijn. Zijn er toetsgegevens waaruit blijkt dat het kind niet goed meekomt?’ Ze benadrukt dat de ontwikkeling van kleuters sprongsgewijs gaat. ‘Dit maakt het lastig om een inschatting te maken waar de kleuter over een paar maanden zal staan. Misschien is het kind dan opeens wél geïnteresseerd in taakjes en letters.’ Een vraag die ouders kan helpen bij de beslissing is volgens Willemsen: waar wordt mijn kind gelukkig van? ‘Vaak weet je het antwoord. Zie je hem of haar aan zo’n tafeltje zitten?’ Ze vergelijkt het met leren fietsen. ‘Je kunt eindeloos mee rennen, maar als een kind eraan toe is, fietst het zo weg.’ Kijk ook eens naar de lange termijn: stroomt een kind te snel door, dan bestaat de kans dat het later blijft zitten. ‘Kinderen hebben dan eerder het gevoel dat ze falen’, meent Willemsen. ‘Ook zijn vriendschappen dan hechter en is het lastig afscheid nemen van vriendjes. Denk dus niet alleen aan de overgang naar groep 2 of 3, maar ook aan de latere overgang naar bijvoorbeeld het Voortgezet Onderwijs. Deze stap kan voor een jonge leerling erg groot zijn.’ Mijn vriend was de jongste leerling in zijn klas, ik een van de oudsten. Alletwee zijn we blij met hoe dit heeft uitgepakt. Ik kijk nu al uit naar de discussies die we volgend jaar zullen hebben.||https://www.volkskrant.nl/beter-leven/zittenblijven-in-de-kleuterklas-of-toch-naar-groep-3-wat-is-wijsheid~b1a1cbe2/
2022-07-05||Veel transporteurs niet klaar voor komst emissievrije zones in steden||Met name kleine ondernemers met minder dan tien werknemers kijken de kat uit de boom; bijna de helft van hen heeft nog geen investeringsplan voor elektrificatie, blijkt uit een inventarisering door ABN Amro. Maar ook veel grotere transportondernemingen hebben zich nog niet goed voorbereid op de emissievrije zones. Zij zeggen nog niet te investeren vanwege de hoge kosten van elektrische voertuigen. Een op de vijf ondernemers denkt bovendien dat er straks te weinig laadmogelijkheden zijn. Door problemen op het stroomnet zijn er op veel plaatsen lange wachttijden voor nieuwe aanvragen. ‘Ook publieke laders zijn beperkt beschikbaar’, zegt David Bolscher, sector-analist bij de bank en medeauteur van het rapport. ‘In de meeste steden zijn bovendien geen snelladers. Die zijn nodig om in de pauze te kunnen bijladen.’ Gemeenten zouden plekken moeten aanwijzen waar snelladers moeten komen, stelt Bolscher. Dat gebeurt nu nog te weinig. Ongeveer 25 gemeenten voeren in 2025 een nul-emissiezone in. Dat is minder dan de ongeveer 40 waarop was gerekend. Het aantal zones staat nu al vast doordat gemeenten deze zones vier jaar van tevoren moeten aankondigen. Dat had dus voor 1 januari moeten gebeuren. Sommige ondernemers hikken ook aan tegen de versplinterde invoering. Doordat de zones niet in alle gemeenten gelijktijdig worden ingevoerd, is het lastig opereren voor transporteurs die in meerdere plaatsen actief zijn. Zij moeten soms al wel in elektrisch transport investeren, terwijl andere ondernemers met goedkopere dieselvoertuigen kunnen blijven beleveren. Doordat de marges in stadsdistributie klein zijn, zal dit er mogelijk toe leiden dat sommigen zich uit deze markt zullen terugtrekken, aldus Bolscher.||https://www.volkskrant.nl/nieuws-achtergrond/veel-transporteurs-niet-klaar-voor-komst-emissievrije-zones-in-steden~b91a168e/
2022-07-05||Zwarte man in Ohio met 60 kogels gedood. Is Jayland Walker het volgende slachtoffer van racistisch optreden van de politie?  ||De sfeer in het Akron, een middelgrote stad in de staat Ohio, is sinds zondag dusdanig gespannen dat de burgemeester een avondklok afkondigde ‘om de vrede in onze gemeenschap te bewaren.’ Volgens CNN zette de politie maandag traangas in tegen de honderden mensen die desondanks wilden demonstreren voor ‘Justice for Jayland’, en een antwoord eisten op de vele vragen die er rijzen na de dood van Walker. Reden voor de woede en verontwaardiging zijn de video’s die zondag werden vrijgegeven in het politieonderzoek – een toevallig net aangenomen stedelijke verordening stelt de politie verplicht beelden van agenten die geweld gebruiken binnen zeven dagen na een incident openbaar te maken. Verschillende bodycamera's legden vast hoe Walker vorige week in zijn zilvergrijze auto probeerde te ontsnappen aan een aanhouding voor een verkeersovertreding. Na een zeven minuten durende achtervolging door verschillende politiewagens, minderde Walker vaart, sprong uit de auto en nam de benen. Te zien is dat hij een bivakmuts draagt. De agenten die hem achterna rennen schreeuwen dingen als ‘ik wil je handen zien!’ Ze halen Walker in, omsingelden hem. Kort daarop klinkt het ploppende geluid van tientallen schoten. Het lichaam van Walker telde bij obductie rond de 60 wonden door kogelinslagen. De lijkschouwer trof een stoffelijk overschot met handboeien, op de rug liggend. De schotwonden bedekten zijn gezicht, buik en bovenbenen, schrijft The New York Times op basis van het politierapport. Maar vooral bleek Walker ongewapend toen hij uit de auto stapte. In de auto werd wel een pistool met een magazijn gevonden. En een gouden ring, die volgens Amerikaanse media toebehoorde aan zijn vriendin, die onlangs omkwam bij een auto-ongeluk. De videobeelden roepen vragen op over de proportionaliteit van het geweld dat de politie gebruikte tegen iemand zonder strafblad die zojuist een verkeersovertreding had begaan. Veel Amerikanen zien in Jayland het volgende slachtoffer van de schier eindeloze reeks racistische optredens van politieagenten tegen zwarte burgers. Onrecht dat sinds de moord op George Floyd in 2020 wereldwijd in de schijnwerpers staat. Maar in de Amerikaanse praktijk lijkt er sindsdien weinig veranderd. De politiechef van Akron, Stephen L. Mylett noemde de beelden ‘moeilijk om aan te zien’ en stelde de acht direct bij de schietpartij betrokken agenten op non-actief en zei tijdens een persconferentie dat de agenten in staat moeten zijn te formuleren ‘welke specifieke dreiging’ hen ertoe bracht te schieten. Tegelijk nam hij de agenten ook in bescherming. Zo zou Walker één schot hebben gelost vanuit zijn auto. Het bewijs daarvoor, een lichtflits die te zien is op de videobeelden, wordt onderzocht. ‘Dat verandert een verkeersovertreding in een kwestie over publieke veiligheid’, aldus Mylett, die ook onderstreepte dat het gevaar dat van Walker zou uitgaan werd versterkt door zijn bivakmuts. Hij benadrukte dat de agenten eerst tevergeefs probeerden een taser te gebruiken en pas begonnen te schieten nadat ze Walker een beweging zagen maken die eruit zag alsof hij naar een wapen greep. Een vertegenwoordiger van de gemeente Akron zei tegen CNN dat van de 8 agenten er 7 wit waren en 1 zwart. De advocaat van Walkers familie, Bobby Dicello, noemt het geweld ‘buitenproportioneel’ en bekritiseert in Amerikaanse media het beeld dat de politie van Walker schetst. ‘Ze proberen hem te veranderen in een gemaskerd monster met een geweer.’ Volgens Dicello had Walker zijn wapen pas aangeschaft en er voor zover bekend nog nooit mee geschoten. Het onderzoek naar de zaak is nu in handen het Ohio Bureau of Criminal Investigation en wordt daarna overgedragen aan de procureur-generaal voor controle.||https://www.volkskrant.nl/nieuws-achtergrond/zwarte-man-in-ohio-met-60-kogels-gedood-is-jayland-walker-het-volgende-slachtoffer-van-racistisch-optreden-van-de-politie~b5473389/
2022-07-05||Arnon Grunberg over het neoliberalisme: als marktwerking niet de oplossing is, wat dan wel?||Als je op Google Trends kijkt, zie je dat het gebruik van de zoekterm ‘neoliberalisme’, althans in Nederland, vanaf 2004 nauwelijks toeneemt. Echte groei zit er niet in, er is sprake van stabiele belangstelling, met pieken in juni 2020 en maart 2021. Ook in de Volkskrant wordt het begrip vaak aangehaald, naar het zich laat aanzien vooral in columns en bijdragen aan de opiniepagina. Ik vermoed dat het woord ‘neoliberalisme’ vandaag ongeveer zo populair is als ‘perestrojka’ en ‘glasnost’ aan het eind van de jaren tachtig. Gorbatsjov had die woorden – ze betekenen ongeveer ‘hervorming’ en ‘openheid’ – bekendheid gegeven toen hij zijn ‘nieuwe bestuurscultuur’ aan de wereld wilde voorstellen. Neoliberalisme, perestrojka en glasnost: wat er echt mee werd bedoeld was lang niet altijd duidelijk, wat niet wegneemt dat er zeker achter ‘neoliberalisme’ ideeën schuilgaan. Dit wordt gemakkelijk over het hoofd gezien, omdat neoliberalisme zich tot een containerbegrip heeft ontwikkeld. Je kunt er alles in kwijt, vooral alles wat je niet bevalt, want neoliberalisme is alweer enige tijd een pejoratief begrip. Hoe ruim het begrip is geworden, mag blijken uit een recente observatie van Volkskrant-columnist Kustaw Bessems. Hij meent dat minister De Jonge in zijn speeches keer op keer afscheid neemt van het neoliberalisme, terwijl zijn beleid uitstekend onder die noemer kan worden geschaard – waaruit tevens blijkt dat woord en daad twee verschillende kanten uit kunnen marcheren. Uit ergernis over de veronderstelling dat neoliberalisme als politieke stroming niet zou bestaan en als gedachtengoed niet te definiëren zou zijn, schreven historicus Bram Mellink en socioloog Merijn Oudenampsen, met hulp van Naomi Woltring, het boek Neoliberalisme, dat in deze krant verdiend vijf sterren kreeg van recensent Ronald van Raak. Ondertitel van hun boek luidt Een Nederlandse geschiedenis. Een van de verdiensten ervan is dat allerlei mythen en aannames over de verzorgingsstaat in Nederland en de recentere politieke geschiedenis worden verbrijzeld dan wel worden rechtgezet. Zo is onze verzorggingsstaat niet eigenhandig in elkaar getimmerd door de socialistische premier Willem Drees (1886-1988), die van 1948 tot en met 1958 premier was. Weliswaar zorgde Drees ervoor dat ‘een collectief ouderdomspensioen voor burgers van 65 jaar en ouder’ wet werd, maar verder kenmerkten zijn regeringen zich door begrotingstucht, die weinig te maken had met sociaaldemocratische idealen. Mellink en Oudenampsen vatten de jaren van Willem Drees zo samen: ‘Corporatistisch-neoliberaal industriebeleid, sobere overheidsfinanciën, (…) minimale sociale voorzieningen.’ Van de verzorgingsstaat werd pas echt werk gemaakt in de jaren zestig. Juist conservatieve, confessionele en liberale ministers zijn als vroedvrouw opgetreden van de Bijstandswet, de WAO, de Algemene wet bijzondere ziektekosten en de Mammoetwet. Dit gebeurde zonder veel geestdrift. Het waren vooral omstandigheden die de bewindspersonen ertoe dwongen. Dat is in lijn met een observatie die socioloog Abram de Swaan in 1989 deed in een essay over de staat als verzorger: ‘De rijken waren alleen bereid om de zorg voor de armen op zich te nemen als ze zich door die armen bedreigd meenden, of als die armen hun in ruil daarvoor ook iets te bieden hadden.’ Zo was inderdaad de New Deal van Roosevelt in Amerika in de jaren dertig vooral een geslaagde poging het communistische gevaar in Amerika te bezweren. In Nederland in de jaren zestig had de CPN zelf, ook dankzij internationale ontwikkelingen (Russische tanks in Boedapest), het communistisch gevaar bezworen. Mellink en Oudenampsen schrijven dat krapte op de arbeidsmarkt in de jaren zestig de regering dwong de politiek van loonmatiging te laten varen, maar uit weerzin tegen al te veel consumptie – Nederland was en is een domineesland – werd er een compromis met de vakbonden gesloten: toch enige loonmatiging in ruil voor meer sociale zekerheid. Dankzij Mellink en Oudenampsen beseft de lezer hoe ongelooflijk veel er in korte tijd veranderd is. Veelal ten goede zou ik zeggen, maar met dergelijke conclusies moet je voorzichtig zijn. In 1957 beschikte nog maar 3 procent van de Nederlandse huishoudens over een koelkast, in 1972 was dat 88 procent. Het is moeilijk voor te stellen dat het 78 jaar geleden volop oorlog was in Nederland. Nog moeilijker is het voor te stellen dat nog maar 65 jaar geleden de koelkast in Nederland ongeveer net zo zeldzaam was als heden ten dage de wolf. Ik vermoed dat als je nu aan Nederlanders zou vragen, wat hebt u liever, oorlog mét koelkast of vrede zonder koelkast, een ruime meerderheid zou zeggen: ‘Doe maar oorlog met koelkast.’ De verspreiding van koelkasten in Nederland ging niet zonder slag of stoot. Zo waarschuwde de voorzitter van het Gereformeerd Politiek Verbond in 1963 – de GPV loste later op in de ChristenUnie – dat het volk zou ‘vermaterialiseren’ met alle verschrikkelijke gevolgen van dien. We mogen aannemen dat Wim Beeftink, zo heette die voorzitter, oprecht dacht dat wie een koelkast aanschaft de duivel in huis haalt. Hieruit mag blijken dat ook religieuzen razendsnel assimileren. Het is ondenkbaar dat Gert-Jan Segers op een partijcongres verklaart dat eenieder die witgoed koopt de duivel toegang verleent tot zijn huis. Om de zoveel tijd echter, en bij politici van vrijwel alle gezindten, steekt Beeftinks afkeer weer de kop op, zij het in andere bewoordingen. In mijn eigen kennissenkring heb ik mensen aan diverse dinertafels horen verzuchten hoe gruwelijk het materialisme wel niet is. Die verzuchting moet ook de econoom Joseph Schumpeter (1883-1950) hebben gehoord. Hij figureert even in het boek van Mellink en Oudenampsen. Schumpeter voorspelde dat de bourgeoisie het kapitalisme ten grave zal dragen omdat ze, in mijn parafrase, haar eigen materialisme ondraaglijk vindt. Schumpeter was een scherpzinnig man, maar hij zag over het hoofd dat het woord de ene, en de daad de andere kant uit kan marcheren, zonder dat de betrokkene zich een leugenaar voelt of zelfs maar hypocriet. (Deze menselijke eigenschap die allesbehalve schaars is fascineert me buitengewoon. Was deze gedomesticeerde vorm van schizofrenie, die we ook overlevingsstrategie kunnen noemen, minder wijdverspreid geweest, dan was ik vermoedelijk geen romanschrijver geworden.) Een andere verdienste van Neoliberalisme. Een Nederlandse geschiedenis is dat het inzichtelijk maakt hoe groot de invloed van de vierde macht, de ambtenaren, in dit land kan zijn. Zo werd een deel van het neoliberaal beleid in de jaren tachtig uitgerold door econoom Frans Rutten, secretaris-generaal op het ministerie van Economische Zaken. Geruststellend dat als er eens iemand tot minister wordt benoemd die niet al te snugger is, de hogere ambtenaren de boel wel draaiende houden. Wie het boek echter heeft gelezen, beseft dat in sommige gevallen de minister een marionet is van die ambtenaren: de minister een toevallige passant, hogere ambtenaren zorgen voor beleid en continuïteit. Lenin zei dat ideeën machtiger zijn dan geweren. Tot wanhoop van velen lijkt het neoliberalisme een goed voorbeeld. Wat is die neoliberale gedachte nu eigenlijk? Mellink legt het zo uit: ‘Neoliberalen zijn liberalen die niet, zoals de klassieke liberalen, de markt vrij willen laten, die ook niet, zoals sociaalliberalen, de markt willen indammen om de kwalijke effecten ervan in te perken, maar die de overheid willen gebruiken om de markt aan te jagen en het werkingsmechanisme van die markt, namelijk concurrentie, op allerlei terreinen in te voeren waar die niet van nature aanwezig is.’ Het neoliberalisme is een afscheid van het oude, liberale denken over de overheid als nachtwaker, het laissez-faire. Net als de keynesianen, genoemd naar de econoom Keynes, die ruwweg en waarschijnlijk terecht stelde dat in tijden van crisis de overheid niet moet bezuinigen maar moet investeren, menen de neoliberalen dus dat de overheid een taak te vervullen heeft, namelijk het optimaliseren van de markt. Mellink en Oudenampsen schrijven ook nog uitvoerig over de zogenoemde publiekskeuzetheorie. George Mason University nabij Washington D.C. is het centrum van die theorie. (Op die universiteit heb ik overigens een tijdje rondgelopen als voorbereiding op mijn roman Huid en haar.) Publiekskeuzetheorie stelt dat ambtenaren veelal ‘het ambtelijke eigenbelang’ nastreven, en dat is echt iets anders dan het algemeen belang, voor zover dat kenbaar is, waarvoor ze geacht worden te werken. Daarnaast gaat die theorie er, terecht, van uit dat de overheid bewerkt wordt door belangengroepen (minderheden), bijvoorbeeld boeren. Hoe beter georganiseerd die belangengroep is, hoe meer de overheid geneigd is ernaar te luisteren, waardoor het belang van alle individuele burgers samen wordt geschaad. Hoe deze theorie zich verhoudt tot het neoliberalisme is lastiger uit te leggen en ik heb de indruk dat Mellink en Oudenampsen daar ook niet helemaal uitkomen. De erkenning dat het democratisch proces niet optimaal functioneert, is nog geen neoliberalisme. Vooral verleiden beide schrijvers de lezer zich grondiger te verdiepen in economie, wat er hopelijk voor zorgt dat hij dooddoeners over materialisme in een volgende discussie achterwege laat. Dat meer marktwerking heel vaak niet de oplossing is, is inmiddels tot velen doorgedrongen. De vraag blijft: wat dan wel? Wie klaar is met Mellink en Oudenampsen zou even De weg naar slavernij moeten lezen van een van de grondleggers van het neoliberalisme, de Oostenrijkse econoom Friedrich Hayek (1899-1992), die een groot deel van zijn leven in Engeland en Amerika heeft gewoond. Hij schreef het boek tijdens de Tweede Wereldoorlog, zijn grote zorg is het totalitarisme. Voor hem zit er geen verschil tussen fascisme en communisme, dat hij consequent socialisme noemt. Hayek stelt, dat wil ik van hem aannemen, dat politieke vrijheid niet bestaat zonder economische vrijheid, dat elke planeconomie tot dictatuur leidt. Toch is hij minder ver van Keynes verwijderd dan veel van zijn navolgers veinzen. Niet elk beetje regulering zag hij als een bedreiging en hij liet ook zeker de mogelijkheid open dat de overheid aan sociale zekerheid doet. Al acht hij het uitgesloten dat de overheid gelijkheid kan creëren, of elk onrecht kan goedmaken. China bewijst dat economische vrijheid kan bestaan zonder politieke vrijheid, al zou ik China geen voorbeeld willen noemen. Maar politieke vrijheid zonder economische vrijheid? Ik vermoed dat de zoekterm ‘neoliberalisme’ nog een lange toekomst voor zich heeft, omdat het schrikbeeld, zie juist ook China, relevant blijft: waar het collectief het individu vermorzelt, begint het totalitarisme. Het prachtige, Zwitserse dorp Mont Pèlerin speelt in de opkomst van het neoliberalisme een cruciale rol. Daar werd onder andere door Hayek de Mont Pèlerin Society opgericht, die zou bijdragen aan de verspreiding van het neoliberalisme. Nee, geen samenzwering, waarschuwen Mellink en Oudenampsen. Wie deze zomer in de buurt is van het Meer van Genève raad ik aan het stadje Vevey te bezoeken. Neem vandaar de funiculaire naar Mont Pèlerin. Draag in uw tas Hayek en Mellink en Oudenampsen met u mee. Ga boven in het gras zitten en lees beide boeken. U hebt ook ten minste tien dagen geen koelkast nodig, althans geen eigen.||https://www.volkskrant.nl/columns-opinie/arnon-grunberg-over-het-neoliberalisme-als-marktwerking-niet-de-oplossing-is-wat-dan-wel~b5293065/
2022-07-05||Wat kost uw cappuccino? Doe mee aan ons onderzoek naar prijsverschillen in Nederland||Een manier om prijsverschillen te meten is door de prijs van één product op verschillende plekken te vergelijken. We kiezen voor de cappuccino: het kopje koffie dat op de meeste plekken in Nederland wel verkrijgbaar is. Via dit formulier kunt u – tot en met 7 augustus – de prijs van een cappuccino met ons delen. U kunt meerdere keren vanuit verschillende plekken meedoen. We vragen daarbij om bewijs mee te sturen: een foto van een bonnetje of de prijslijst. Meedoen is anoniem.||https://www.volkskrant.nl/economie/wat-kost-uw-cappuccino-doe-mee-aan-ons-onderzoek-naar-prijsverschillen-in-nederland~b7e9e344/
2022-07-05||Ramp met afgebroken gletsjer wakkert discussie over klimaatverandering aan in geschokt Italië||‘Zondagmiddag is op een van de hoogste bergen van het gebergte, de Marmolada, een stuk van een gletsjer afgebroken. Het gaat om een stuk ijs van 200 meter lang, alsof er een gebouw naar beneden kwam zetten. Dit is gebeurd doordat de onderkant van de gletsjer is gesmolten door een intense hittegolf, waardoor de gletsjer instortte en naar beneden gleed. ‘Helaas was het een zondag, dan zijn er veel bergbeklimmers en toeristen in de bergen. Er zijn in elk geval zeven doden gevallen. Dertien mensen zijn nog vermist, maar het is waarschijnlijk dat ook zij onder het ijs zijn beland.’ ‘Dit domineert het nieuws. Als je de radio aanzet gaat het erover, de kranten openen er allemaal mee. De eerste prioriteit ligt nu nog bij de reddingsactie, er zijn immers nog steeds lichamen die ze willen vinden. Dat is lastig omdat het door de hitte gevaarlijk is rond de gletsjer. Hulpdiensten zijn onder meer op zoek met helikopters en drones met hittecamera’s. ‘Daarnaast is de discussie begonnen over de vraag wie hiervoor verantwoordelijk is. Had die berg niet afgesloten moeten worden? Hier is ook al een onderzoek over ingesteld. Tegelijkertijd is de teneur dat dit met klimaatverandering te maken heeft. De krant la Repubblica schreef dinsdag op de voorpagina iets in de trant van: ‘Wij zijn allemaal verantwoordelijk.’ ‘In diezelfde krant las ik een interview met een man die op de berg woont. Hij had kortgeleden op sociale media geplaatst dat hij het geluid van water onder de gletsjer kon horen. Volgens hem heeft het niet zoveel zin om schuldigen aan te wijzen. Iedereen wist dat dit kon gebeuren, maar het had ook twee maanden of twee jaar later kunnen zijn.’ ‘Het was al duidelijk dat de gletsjer aan het smelten is. Mei en juni waren bovengemiddeld warm in Italië en er is deze winter heel weinig sneeuw gevallen, wat normaal gesproken een isolerende laag op de gletsjer vormt en zo het ijs beschermt. Op 3.000 meter werd het dit weekend 10 graden, dan snapt iedereen dat ijs gaat smelten. ‘Er breken wel vaker stukken ijs van gletsjers in Italië. De natuur is hier woest, daar gebeuren ongelukken. Maar door opwarming van het klimaat zijn gletsjers op heel veel plekken in de wereld aan het smelten, en daarmee stijgt ook het risico op dit soort ongelukken.’ ‘Dat idee heb ik wel. Niet alleen la Repubblica legde heel expliciet de link tussen de doden en klimaatverandering, dat deden andere kranten ook. Premier Draghi was er heel helder over dat dit te maken had met klimaatverandering. Rechtse opiniemakers verzetten zich tegen dat beeld, en wijzen erop dat dit soort ongelukken eerder zijn gebeurd.’ ‘Dat gevoel wordt wel sterker, al hangt het er vanaf waar je woont. In Rome is het nu zo heet dat je er simpel van wordt, maar het is daar altijd warm in de zomer, dus een paar graden erbij verandert niet zoveel. De boeren op de Po-vlakte, in het noorden van Italië, voelen deze hittegolf enorm. Daar geldt de noodtoestand vanwege de droogte. De Po-rivier staat uitzonderlijk laag, de landbouw loopt grote risico’s. ‘Daarnaast was er vorige herfst een extreme storm op Sicilië, waarbij doden vielen door overstromingen en aardverschuivingen. En in Italië is er altijd de dreiging van bosbranden. Die zijn meestal later in de zomer, maar het is nu zó droog dat de vrees is dat we er al op de korte termijn mee te maken krijgen.’ ‘Italië is met name onder Draghi flink aan de slag gegaan met de groene transitie. Ze zijn net als Nederland gebonden aan Europese doelstellingen, wat ertoe moet leiden dat de Europese Unie 55 procent minder broeikasgassen uitstoot in 2030. Het aandeel hernieuwbare energie stijgt, je ziet met name in het zuiden bijvoorbeeld steeds meer parkeerplaatsen met zonnepanelen op de afdaken. De regering biedt bovendien allerlei subsidies aan voor het isoleren van huizen. Veel huizen zijn hier zeer slecht geïsoleerd, waardoor veel energie verloren gaat. ‘Maar er is nog veel te doen. Als je bijvoorbeeld kijkt naar het aandeel elektrische auto’s, dan loopt Italië achter op een land als Nederland. Hier in Rome zie je enorm veel vervuilende scootertjes en heel oude auto’s rondrijden.’||https://www.volkskrant.nl/nieuws-achtergrond/ramp-met-afgebroken-gletsjer-wakkert-discussie-over-klimaatverandering-aan-in-geschokt-italie~b49f19b2/
2022-07-05||Ons slavernijverleden is niet alleen trans-Atlantisch. Maar van slavernij in de Oost hebben we geen idee||Nadat Ella Schaap in 1939 naar Batavia was gevaren om met haar man een tabaksplantage op Noord-Sumatra over te nemen, deed ze een gruwelijke ontdekking. Als vrouw van een plantage-eigenaar werd ze geacht grote diners te geven – tot zover niks vreemds. Om genoeg mensen in de keuken en bediening te hebben, werd het huispersoneel aangevuld met plantagewerkers. De arbeiders werden gehaald uit de barakken een eind bij het huis vandaan, naast de open schuren waar tabaksbladeren als vleermuizen ondersteboven aan stokken hingen te drogen. Om te kunnen werken, werden de arbeiders bevrijd van de kettingen om hun polsen. Het was 1939. Tachtig, ja TACHTIG jaar nadat Nederland de slavernij in Oost-Indië had afgeschaft. Vier jaar later, in 1863, waren de koloniën in Suriname en de Cariben gevolgd. Rijkelijk laat allemaal; de Engelsen deden in 1833 slavernij in de ban, alleen Portugal en Spanje hielden in Europa langer vast aan lijfeigenschap. Ella Schaap vertelde een collega van de VPRO een jaar voor haar dood (ze stierf in 2021, ze was 108 geworden) over dat ongelukkige jaar in Indonesië. In 1940, toen Nederlands-Indië vreesde voor een Japanse inval, vluchtte ze met haar Joodse man en twee dochters naar Amerika. Na jaren duwen en trekken, hangen en wurgen, verhalen vertellen, onderzoek doen, lobby en smeekbedes door de nazaten van slaafgemaakten uit Suriname, is Nederland nu bezig zich serieus te verhouden tot dat pijnlijke verleden. Niet langer als ‘zwarte bladzijde in de geschiedenis die zo snel mogelijk moet worden omgeslagen’, zoals burgemeester Halsema van Amsterdam zei bij Keti Koti (de viering van de bevrijding van de slavernij), maar door te gaan lezen wat op die pagina’s staat. Dat bracht de president van de Nederlandsche Bank, Klaas Knot, afgelopen vrijdag tot excuses. Onderzoek wees uit dat verschillende DNB-directeuren grote belangen hadden in Surinaamse plantages. In de volle breedte krijgen we een steeds beter beeld van Nederlandse betrokkenheid bij slavenhandel en slavernij in Suriname en het Caribisch gebied. Zo blijkt Nederland er ook veel eerder mee begonnen dan altijd aangenomen. Leendert van der Valk schreef afgelopen week in De Groene Amsterdammer dat een Nederlands schip al in 1596 de eerste slaafgemaakten aan boord had. Maar ons slavernijverleden is niet alleen trans-Atlantisch. Ook in de kolonie in de Oost was slavernij, en onderzoek daarnaar staat pas aan het begin. Die onwetendheid heeft drie redenen. De Indonesiërs waren niet in de romp van een galjoen naar een ander continent ontvoerd, maar gevangen in eigen land. En dus minder zichtbaar. Ook kwamen nazaten van Indonesische slaafgemaakten niet met zoveel naar Nederland als die uit Suriname. Het waren deze afstammelingen van Surinaamse slaven die, door niet op te geven, een correctie van de geschiedschrijving afdwongen. De derde reden zag ik pas onlangs. Toen ik begin jaren negentig door Indonesië reisde, was ik getroffen door de warme hartelijkheid waarmee ik overal werd ontvangen. Ik behoorde toch tot de oude kolonisator, waarom hadden deze mensen geen hekel aan Nederlanders? Laatst interviewde ik voor de radio een Indonesische vrouw over de verschrikkingen van de koloniale oorlog die zo lang ‘politionele acties’ was blijven heten. In Indonesië is daar weinig belangstelling voor, vertelde ze. Het land kijkt met trots en voldoening terug op de geleverde strijd. ‘Wij hebben gewonnen.’ Als kennis van koloniale slavernij niet voor de Indonesiërs is, dan wel voor zelfkennis van de Nederlanders en hun economie die, meer dan altijd gedacht, een van exploitatie is. De term ‘Nederland Gidsland’ was een kreet uit de jaren zeventig toen Joop den Uyl, Hans van Mierlo en Jan Pronk de toon zetten. Een kortstondige bevlieging die nog lang als een waas tussen ons en de spiegel bleef hangen. Onlangs is een grote onderzoeksbeurs toegekend om de pagina’s over slavernij in Nederlands-Indië te schrijven. In werkelijkheid moet die veel omvangrijker zijn geweest dan de slavernij in het Westen. De kolonie was vele malen groter dan Suriname en de Caribische eilanden. Het aantal plantages vele malen hoger. De hoeveelheid slaven zou navenant een veelvoud kunnen zijn. Maar we hebben geen idee. In een wederzijds niet willen weten bleef de Indische slavernij toegedekt. Net zoals het lot van de bedienden aan het diner van Ella Schaap. Om de sporen van de ketens aan hun polsen te verbergen, droegen ze in het landhuis witte handschoenen. Marcia Luyten is schrijver en journalist en schrijft om de week een wisselcolumn met Heleen Mees.||https://www.volkskrant.nl/columns-opinie/ons-slavernijverleden-is-niet-alleen-trans-atlantisch-maar-van-slavernij-in-de-oost-hebben-we-geen-idee~bd84a596/
2022-07-05||Drie keer levenslang voor ‘moordmakelaars’ in grootste strafzaak ooit||Dat oordeelde de rechtbank dinsdag in het liquidatieproces Eris – de grootste strafzaak ooit. Negentien mensen werden verdacht van betrokkenheid bij vijf liquidaties en meerdere pogingen daartoe, en van deelname aan een criminele organisatie. Sommigen als opdrachtgever, anderen als schutter, spotter of faciliteerder. ‘De organisatie meende over leven en dood te kunnen beschikken’, aldus de rechtbank. Twee verdachten zijn vrijgesproken. De zaak Eris vloeit voort uit het liquidatieproces Marengo. Waar Marengo ophoudt omdat kroongetuige Nabil B. belastende verklaringen over de criminele organisatie besloot af te leggen, gaat Eris verder over de moorden die daarna nog zijn gepleegd. Marengo-hoofdverdachte Ridouan T. is ook in de zaak-Eris alomtegenwoordig, als ‘vermoedelijke’ opdrachtgever van meerdere moorden. ‘De rechtbank spreekt steeds van ‘vermoedelijk’ Ridouan T., daar waar zij sterke aanwijzingen ziet’, aldus de rechtbankvoorzitter tijdens het voorlezen van het vonnis, dat bijna twee uur in beslag nam. Omdat T. al in Marengo terechtstaat, wordt hij in Eris niet vervolgd. In Marengo eiste het OM afgelopen juni straffen variërend van ruim vijf jaar tot vijf keer levenslang. De uitspraak komt pas volgend jaar. Ook in Eris is een kroongetuige opgestaan die belastende verklaringen aflegde in ruil voor strafkorting. Deze Tony de G. ‘heeft de stap gezet die uiteindelijk een eind maakte aan de moordmachine’, zei de officier van justitie eerder. In plaats van 20 jaar, die zijn misdaden – betrokkenheid bij moord – zouden rechtvaardigen, krijgt De G. 10 jaar celstraf. ‘Door openheid van zaken te geven, heeft deze kroongetuige moeten breken met veel van zijn naasten’, aldus de rechtbank. ‘Hij zal zijn kinderen nooit meer zien en zal altijd voor zijn veiligheid over zijn schouder moeten blijven kijken.’ Hoofdverdachte en Caloh Wagoh-voorman Delano ‘Keylow’ R., een van de drie ‘moordmakelaars’ die levenslang krijgen, wordt gezien als de schakel tussen Marengo-hoofdverdachte Ridouan T. en uitvoerders van liquidaties. ‘Hij gaf leiding aan een organisatie die meende te kunnen beschikken over leven en dood’, aldus zijn vonnis. ‘Alleen met een levenslange straf wordt het leed van nabestaanden zo goed mogelijk vergolden, en wordt de maatschappij voldoende beschermd tegen het gevaar dat nog steeds van hem uitgaat.’ Delano R. (53) communiceerde via cryptofoons met uitvoerders van liquidaties. Uiteindelijk trof de recherche duizenden berichten aan die de verklaringen van kroongetuige Tony de G. ondersteunen. Samen met de twee andere veroordeelden die levenslang krijgen, Jermaine B. (39) en Feno D. (37), gaf hij moordopdrachten door en regelde wapens, lokkers en vluchtauto’s voor liquidaties. ‘Zij spreken in versleutelde berichten gewetenloos over mensenlevens die in hun ogen kennelijk niets waard zijn’, aldus de rechters. ‘Zij tonen geen berouw. Integendeel: als een liquidatie was gelukt, was dit iets om te vieren.’ Verdachte Greg R. (74), die met zijn langjarige misdaadgeschiedenis en vele veroordelingen ook wel de ‘godfather’ van de Nederlandse onderwereld wordt genoemd, krijgt 6 jaar en 9 maanden celstraf voor betrokkenheid bij voorbereiding van moord, het voorhanden hebben van vluchtauto’s en wapens en het medeplegen van afpersing. Die straf is aanzienlijk lager dan de eis van het Openbaar Ministerie: levenslang. ‘Wij achten R.’s betrokkenheid bij een moord bewezen, maar de rechtbank waardeert het bewijs anders’, aldus een OM-woordvoerder. ‘Wij bestuderen het vonnis, ook ten aanzien van andere veroordeelden, op de mogelijkheid van een hoger beroep.’||https://www.volkskrant.nl/nieuws-achtergrond/drie-keer-levenslang-voor-moordmakelaars-in-grootste-strafzaak-ooit~b8a2fdc2/
2022-07-05||Uitkomst van onderzoek naar discriminatie van voetballers via sociale media is ‘klap in het gezicht’ van KNVB ||De discriminerende berichten betreffen vooral herkomst of afkomst. De voorbeelden zijn legio. Toen bondscoach Louis van Gaal uit naam van de KNVB onlangs Edgar Davids benoemde tot zijn assistent bijvoorbeeld, waren er meteen tal van discriminerende meldingen op sociale media, in de trant van: Davids had de benoeming zeker aan zijn kleur te danken, want hij kan toch verder helemaal niets als trainer? En als de scheidsrechter een strafschop geeft in de slotminuut van Feyenoord-PSV, waardoor het duel alsnog in een gelijkspel eindigt en Ajax een grotere kans heeft op het kampioenschap, dendert meteen een lawine van berichten over het internet: de bond, de KNVB, is op de hand van de Joden, op de hand van Ajax. Zo gaat het bijna voortdurend in het voetbal, net als in andere sectoren in het publieke domein overigens. Vooral als de druk hoog is, bij een belangrijke wedstrijd bijvoorbeeld, of juist als de aandacht voor discriminatie in de publiciteit oplaait, ontvangen spelers en clubs grensoverschrijdende berichten, die lang niet allemaal afkomstig zijn van nepaccounts. Sommige gebruikers van sociale media sturen hun berichten in alle openheid. Ze zijn discriminerend, antisemitisch, gericht op religieuze beleving of seksuele geaardheid. De hele variëteit komt voorbij. Bij de onderzochte voetballers in de eredivisie en eerste divisie gebeurt dat veelvuldig via zogenaamde dm’s (direct messages), vooral op Instagram, het platform dat ze het meest gebruiken, doorgaans een etalage van hun geluk en voorspoed. 44 procent van de voetballers gaf aan geregeld gediscrimineerd te worden. ‘De omvang van online-discriminatie waarvan we nu een indicatie krijgen is een klap in het gezicht van het voetbal’, aldus directeur betaald voetbal Marianne van Leeuwen, die aanstuurt op maatregelen. Het onderzoek van het bureau Movisie, met behulp van de overheid en in opdracht van de KNVB, is niet representatief. Honderd betaald voetballers vulden de vragenlijst in. Het geeft wel een beeld: bijna 92 procent ziet weleens discriminerende berichten langskomen, gericht aan collega’s, 85 procent is van mening dat iets dient te gebeuren om de stroom van berichten in te dammen. De KNVB lanceerde eerder een aanvalsplan om racisme en discriminatie in het voetbal tegen te gaan, onder de naam Ons voetbal is van iedereen. Het onderzoek is daarop een aanvulling. Movisie adviseert om gezamenlijk een normstellend kader te ontwikkelen, van wat acceptabel is en wat niet. De KNVB probeert de situatie te verbeteren, onder meer door het beter modereren van de sociale media, met behulp van de overheid. Ook krijgen voetballers voorlichting om berichten te blokkeren. Van Leeuwen: ‘En daders krijgen vanaf vandaag in elk geval publiekelijk een duidelijke reactie waarmee we de norm heel helder willen overbrengen.’||https://www.volkskrant.nl/sport/uitkomst-van-onderzoek-naar-discriminatie-van-voetballers-via-sociale-media-is-klap-in-het-gezicht-van-knvb~be71398f/
2022-07-05||Opinie: De uitspraak van het Amerikaanse Hooggerechtshof over abortus is juridisch waterdicht||Als er iets duidelijk is geworden in de dagen na de uitspraak van het Amerikaanse Hooggerechtshof in de zaak Dobbs versus Jackson Women’s health Organization, is het dat de meeste politici en opiniemakers weinig kennis hebben over de rol van het recht en de rechterlijke macht in een democratische samenleving. Minister Kaag twitterde over een ‘pijnlijke stap terug in de tijd’ en minister Kuipers berichtte over: ‘Schokkend nieuws uit de VS waar het federale recht van vrouwen om over hun eigen lichaam te beslissen is afgepakt’. Je vraagt je af of deze politici bekend zijn met de trias politica. In Nederland werd abortus in 1984 na lange, vaak felle debatten wettelijk toegestaan. Dit gebeurde door het aannemen van de Wet afbreking Zwangerschap door de Tweede en Eerste Kamer. Niet de rechter besloot in ons land dat abortus legaal behoorde te zijn, maar de volksvertegenwoordiging. In de Verenigde Staten liep het anders. In de zaak Roe versus Wade uit 1973 oordeelde het Hooggerechtshof dat er een grondwettelijk recht op abortus besloten lag in het 14de amendement onder de kapstok van het recht op privacy. Een opmerkelijke vondst, aangezien het 14de amendement als doel had om vrijgemaakte slaven, na de Amerikaanse Burgeroorlog, burgerschap en gelijke rechten toe te kennen; abortus wordt nergens in het amendement genoemd. Hier was geen sprake van een enigszins ruimhartige interpretatie van het amendement door het Hooggerechtshof, maar van het subjectief creëren van nieuwe rechten. In de Grondwet is geen recht op abortus ‘verborgen’, net zomin als er een verbod op abortus in te lezen is. Een typisch voorbeeld van rechterlijk activisme. Roe heeft sindsdien nooit een rustig bestaan gekend: vanaf het begin is de uitspraak sterk bekritiseerd, niet alleen door diegenen die een moreel bezwaar hebben tegen abortus, maar vooral ook vanwege de discutabele juridische basis van de beslissing. De door progressief Amerika heilig verklaarde oud opperrechter Ruth Bader Ginsburg bijvoorbeeld was geen fan van de uitspraak en ook president Biden vond in de jaren zeventig dat Roe ‘te ver’ was gegaan en dat een vrouw niet het alleenrecht heeft om te bepalen wat er met haar lichaam gebeurt. Het is overigens onbekend of de president zich deze uitspraken herinnert. En hoewel de benoeming van federale rechters in de Verenigde Staten een sterk politiek karakter heeft en de vergelijking met Nederland in die zin niet geheel opgaat, lijkt er ook in ons land een tendens te zijn waarbij de rechter vaker op de stoel van de wetgever gaat zitten. Het Urgenda-vonnis is daar een kraakhelder voorbeeld van. De uiterst kromme, juridisch onhoudbare redenering, waarbij de rechter heeft bepaald met welk percentage de overheid de uitstoot van broeikasgassen moet reduceren is alleen te billijken als je vindt dat de rechterlijke macht het verlengstuk van D66/GroenLinks behoort te zijn. Ongetwijfeld zullen veel van de huidige, zittende rechters daar weinig moeite mee hebben, maar het heeft niets met zuivere, onafhankelijke rechtspraak te maken. De reacties aan de linker- en rechterkant van de Atlantische Oceaan laten nog iets ander zien, namelijk dat niemand in het opiniërend landschap de uitspraak daadwerkelijk heeft gelezen. ‘Terug naar de Middeleeuwen’, ‘abortus is verboden’ en meer van dit soort uitspraken overstromen sociale media. Maar dit is pertinent onjuist. Het directe effect van de uitspraak van het Hooggerechtshof is simpelweg dat de kwestie over de mogelijke toegang tot abortus weer een verantwoordelijkheid wordt van de staten. In sommige staten blijft abortus legaal, zelfs wanneer de zwangerschap al tot veertig weken (!) is gevorderd, terwijl in andere staten het recht op abortus sterk beperkt of zelfs verboden zal worden. Ben je het daar niet mee eens dan geldt wat opperrechter Alito in het vonnis schrijft: ‘The permissibility of abortion, and the limitations, upon it, are to be resolved like most important questions in our democracy: by citizens trying to persuade one another and then voting.’ Wanneer progressief Amerika dat niet genoeg vindt en van mening is dat het recht op abortus op federaal niveau moet worden geregeld, staat niets het Amerikaanse Congres in de weg om – als zij daarvoor een meerderheid heeft – morgen een wet aan te nemen die het recht op abortus garandeert. President Biden zinspeelde hier al op en zal zo’n wet zeker ondertekenen. Een laatste punt: in de media, zowel in de Verenigde Staten als in Europa hoor je bijna dagelijks dat de beslissing van het Hooggerechtshof niet op steun van de bevolking kan rekenen en dat een meerderheid van de Amerikanen niet wil dat ‘Roe’ ongedaan gemaakt wordt. Ook in deze krant (Meeste Amerikanen steunen abortusverbod niet, 27/6.) werd van dit gebrek aan steun gewag gemaakt, kennelijk met het doel om de rechtmatigheid van de uitspraak van het Hooggerechtshof te ondermijnen. Het enige juiste antwoord op dit argument is: so what? In welk universum hoort een rechter zich te conformeren aan de nukken, de gevoelens of de mening van een meerderheid van de bevolking? De rechter is geen dienaar van de publieke opinie maar een dienaar van het recht. De uitspraak van het Hooggerechtshof is juridisch waterdicht en legt de verantwoordelijkheid voor het besluit of en zo ja onder welke omstandigheden abortus dient te worden toegestaan, daar waar zij in een democratische samenleving behoort te liggen: bij de bevolking en de door haar gekozen vertegenwoordigers. Mark Evers, docent Recht, Faculteit Bestuur, Recht en Veiligheid, de Haagse Hogeschool.||https://www.volkskrant.nl/columns-opinie/opinie-de-uitspraak-van-het-amerikaanse-hooggerechtshof-over-abortus-is-juridisch-waterdicht~b36588d3/
2022-07-05||Waar was singer-songwriter Paolo Nutini al die jaren? ‘Misschien werd het me allemaal wat te groot’||Waar was Paolo Nutini? Wie vorige week het geluk had een kaartje of een plek op de gastenlijst te bemachtigen voor het concert van de Schotse singer-songwriter in het Utrechtse De Helling en de 35-jarige zanger zijn machtige strot hoorde opentrekken, leiding gevend aan een geweldige rockband, kon niet om de vraag heen. Ja, daar was hij gelukkig weer, acht jaar na zijn derde en laatste album Caustic Love, dat hem behalve de hit Iron Sky ook festivaloptredens op Pinkpop, Lowlands én North Sea Jazz opleverde. En het klonk allemaal geweldig in die kleine Utrechtse zaal tussen driehonderd kaartjeskopers en zo’n dikke honderd genodigden aan wie Nutini zijn nieuwe album Last Night in the Bittersweet presenteerde. Maar toch, waar was Paolo Nutini al die tijd? Acht jaar stilte is een lange tijd in de popmuziek, zeker als alles zo crescendo leek te gaan als met Paolo Nutini. Zestien jaar geleden maakten we met de Schotse zanger kennis. Zijn debuutalbum These Streets (2006) was dankzij sprankelende liedjes als New Shoes en Last Request een groot succes, in 2009 opgevolgd door het al even luchtige en pakkende Sunny Side Up. Goed, zijn fans moesten toen al even wachten op het derde album Caustic Love, dat pas vijf jaar later verscheen. Maar het album werd dankzij het soulvolle Cherry Blossom en het monumentale door een sample van Charlie Chaplin gedragen Iron Sky een groot succes. Er volgden een paar jaar van touren over de hele wereld, maar Caustic Love kreeg maar geen vervolg. Paolo Nutini was weg, om nu pas weer terug te keren met zijn eerste album in acht jaar. Waar was hij al die jaren? ‘Overal en nergens, is het even korte als flauwe antwoord’, zegt de opgeruimd ogende, opgewekt pratende zanger een dag voor zijn geweldige concert in Utrecht in een Amsterdams hotel. ‘Ik had me echt niet voorgenomen vijf jaar in de luwte te blijven of zo.’ Ook was het niet zo, zegt de zanger, dat hij in 2017 na een paar jaar touren langs steeds grotere zalen en festivals zo genoeg van de popwereld had dat hij voor zichzelf een lange pauze inlaste. ‘Dat hoor je vaak natuurlijk, en het had ook best gekund. Paolo Nutini die zich terugtrekt uit de muziek. Maar zo is het eigenlijk niet gegaan. Ik ben altijd muziek blijven schrijven en spelen. Ik hield hem alleen liever voor mezelf. Jullie hoorden niets van me en dat dit jaren duurde, realiseerde ik me pas toen ik me weer meldde bij mijn platenmaatschappij. Oké, jongens, zei ik, I’m in. Pas toen voelde ik enige druk. Op het moment dat ik die woorden uitsprak, eind vorig jaar, en er dus echt weer iets moest komen.’ Er gingen vijf jaar aan het I’m in-moment vooraf, jaren waarin Nutini eigenlijk gewoon deed waar hij zin in had. ‘Ik heb veel gereisd. Op maandag dacht ik: waar zal ik eens heen gaan, dan vertrok ik voor een paar dagen naar Spanje, zei thuis dat ik donderdag weer terug was en bleef vervolgens twee maanden weg. Heerlijk, als je zoals ik je zoiets kunt permitteren en geld en tijd geen probleem zijn. En er ook eigenlijk niemand thuis op me wachtte.’ Zo reisde Nutini ook naar Mexico en New York, waar hij uiteindelijk de contouren voor zijn nieuwe album zou schetsen. ‘Natuurlijk had ik ook wat te overdenken. Wat wil je, ik was 18 jaar oud toen ik deze wereld instapte. Ontdekt in het afgelegen Paisley, een contract gekregen bij de grote platenmaatschappij Atlantic. De hele wereld een paar keer over geweest. Op alle kleine en grote podia en festivals gestaan, waar ik ontzettend van genoot. Maar het was toch ook wel fijn dat in 2017, na tien jaar, mijn agenda even leeg was en er niemand achter me aan zat met tourschema’s en andere verplichtingen.’ In New York voelde Nutini zich even echt thuis, vertelt hij. ‘Ik weet nog dat ik daar drie jaar geleden was en dacht: Amerika roept mij. Hier ligt als muzikant mijn toekomst. Ik had het allemaal heel mooi uitgedacht toen ik thuis in Glasgow de feestdagen doorbracht. Begin 2020 zou ik terugkeren en voor een half jaar een huis in Austin, Texas betrekken. Daar wilde ik optreden op South By Southwest en mezelf opnieuw presenteren. Voor het eerst in mijn leven voelde ik dat ik echt over alles controle had en de juiste beslissing had genomen. Maar ja, er kwam natuurlijk niks van terecht, want net toen ik wilde vertrekken brak corona uit.’ Nutini bleef thuis, werkte in zijn eigen ‘homestudio’ aan nieuwe liedjes en draaide eindelijk alle platen die hij in de loop der jaren had gekocht en die eigenlijk vooral stof stonden te vangen. ‘Onderweg lp’s kopen op rommelmarkten, gewoon omdat ik de hoes mooi vond of omdat iemand me bepaalde platen had getipt, vond ik altijd een leuk tijdverdrijf. Maar ik deed er eigenlijk niets mee. Ja, voor Caustic Love had ik me een tijdje in oude soul verdiept. Maar die Otis Redding-periode lag inmiddels achter me. Ik kreeg ineens lol in oude new wave-muziek en Duitse krautrock. Ik woonde weliswaar in Glasgow, maar had geen idee van de Schotse muziekgeschiedenis. Platen van The Pastels in de jaren tachtig en Arab Strap in de jaren negentig werden favoriet, en de oude Simple Minds vind ik eigenlijk ook steengoed.’ Terwijl Ed Sheeran en Harry Styles de wereld veroverden en nieuwe popsterren als Lewis Capaldi en Sam Fender in de media Nutini als grote inspiratie noemden, zat Nutini thuis in Glasgow te luisteren naar obscure indiebands en Schotse folk van John Martyn. ‘Dat moet een andere plaat hebben opgeleverd dan wanneer ik echt naar Amerika gegaan was. Al staan er ook wat nummers op mijn nieuwe plaat waarvoor de kiem daar gelegd is. Maar een liedje als Abigail is echt ingegeven door onze eigen folk.’ Nutini schreef het tijdens de lockdown in de tuin van zijn ouders. Opvallend is de regel ‘Lord I wanna get happy, before I get old’. Was Nutini de afgelopen jaren toch wat minder gelukkig dan hij eigenlijk wil toegeven? ‘Ik ben altijd blij geweest met wat ik doe. Muziekmaken en vooral zingen vind ik het leukste dat er is. Maar echt de tijd om me als mens te ontwikkelen heb ik mezelf niet gegeven, of heb ik niet gekregen. Mijn halve leven ben ik de popmuzikant Paolo Nutini en dat bevalt goed, maar hoe ik mijn persoonlijk leven moet inrichten weet ik nog altijd niet. Dit nieuwe album, Last Night in the Bittersweet, is mijn manier om mijn leven tot nu toe samen te vatten. Bittersweet is volgens mij de juiste omschrijving. Mijn leven verliep zoet, maar heeft toch ook een bitter bijsmaakje. Ik ga niet de hele dag fluitend door het leven, zoals iedereen denkt. Ja, ik zit hier als die aardige, goedlachse jongen. Maar ik ben ook die klootzak in de liefde, bijvoorbeeld.’ Voor al die karaktereigenschappen heeft Nutini inmiddels de juiste stem gevonden. Op zijn nieuwe plaat horen we een zanger die het uitschreeuwt als een Rod Stewart of Joe Cocker om dan weer minzaam tokkelend op akoestische gitaar gas terug te nemen. Van zwaarmoedige post-rock via dromerige pop naar opgewekte britpop, alle genres beheerst Nutini, en op het kleine podium van De Helling kwam die veelzijdigheid vorige week misschien nog wel beter naar buiten dan op plaat. Nutini waarschuwde er een dag eerder al een beetje voor. ‘Mijn nieuwe album vertelt waar ik nu in het leven sta, en dat is mooi. Maar de liedjes krijgen voor mij pas echt gewicht als ik ze live kan zingen. In de kern voel ik me een soulzanger, ik moet gevoelens uiten, van me af kunnen zingen. Dat doe ik eigenlijk het liefst in kleine zalen waar ik het publiek in de ogen kan kijken. Misschien werd het me allemaal wat te groot, en ben ik daarom zo lang weggeweest. Een idee zat er niet achter, maar ik vind het heerlijk om weer helemaal opnieuw te beginnen en te kijken waar ik nu sta.’ Paolo Nutini, Last Night in the Bittersweet. Atlantic/Warner.||https://www.volkskrant.nl/cultuur-media/waar-was-singer-songwriter-paolo-nutini-al-die-jaren-misschien-werd-het-me-allemaal-wat-te-groot~b9ff26c5/
2022-07-05||Ted Lasso-acteur Brendan Hunt: ‘Zonder Amsterdam zou de serie niet bestaan’||In Amsterdam leerde Brendan Hunt (50) de fijne kneepjes van de improvisatiecomedy. De Amerikaanse komiek en acteur kwam in 1999 als twintiger naar Nederland om te spelen bij het comedygezelschap Boom Chicago. ‘Het plan was één jaar te blijven, maar ik vond het zo geweldig dat het er vijf zijn geworden’, vertelt Hunt via een zoomverbinding vanaf de filmset in Londen, waar hij seizoen 3 van de serie Ted Lasso opneemt. De serie Ted Lasso draait om een cultuurclash tussen Amerika en Engeland. American Football-coach Ted Lasso (Jason Sudeikis) wordt naar Engeland gehaald om een voetbalclub uit de Premier League te coachen. En dat terwijl Ted niks van voetbal weet. Terwijl de voetballers dwarsliggen, moet olijke Ted, een archetypische Amerikaan die altijd aardig en optimistisch blijft, alle zeilen bijzetten om van zijn komst een succes te maken. Hij wordt bijgestaan door de zwijgzame Coach Beard (Brendan Hunt). ‘Ted zou nooit in zijn eentje de oceaan zijn overgestoken voor een nieuwe baan’, zegt Hunt. ‘Omdat Ted veel praat en de speeches in de kleedkamer geeft, kan Beard zwijgzaam blijven. Maar zijn steun is belangrijk, al was het maar door samen een pintje te drinken.’ De serie won in 2021 zeven Emmy Awards, waaronder die voor beste comedyserie. ‘We zijn stomverbaasd door alle positieve reacties’, zegt Hunt. ‘Veel mensen zeggen dat de serie ze door moeilijke tijden heen helpt. Fantastisch, maar het was niet per se onze intentie. Er komen ook veel moeilijke tijden aan bod: carrières worden beëindigd, er zijn scheidingen, relaties gaan uit. Vervolgens draait het om de kwestie: hoe ga je om met tegenslagen, hoe lukt het om jezelf te blijven? Misschien dat het kijkers in die zin inspireert.’ Ted Lasso is meer dan lachen en feelgood en bevat een behoorlijke portie drama. ‘De serie heeft een absurd, zeg maar gerust belachelijk uitgangspunt. Een amateurcoach uit het American Football zou nooit zomaar de leiding krijgen van een voetbalclub uit de Britse Premier League. Maar door dat uitgangspunt hadden wij wel de plicht de rest van de verhaallijn zo serieus mogelijk uit te werken.’ Voor het derde seizoen zijn opnames gemaakt in Amsterdam. Hunt: ‘Dat is geweldig voor Jason Sudeikis, schrijver Joe Kelly en mijzelf, want Amsterdam is de plek waar wij vrienden werden, waar we ons ontwikkelden als performers, waar we voetballiefhebbers werden. Zonder Amsterdam zou Ted Lasso niet bestaan, dus dat we daar nu ook gefilmd hebben, betekent veel voor ons.’ Ted Lasso is te zien op Apple TV+. Boom Chicago Comedy Festival, 7 t/m 17 juli in het Rozentheater, Amsterdam||https://www.volkskrant.nl/cultuur-media/ted-lasso-acteur-brendan-hunt-zonder-amsterdam-zou-de-serie-niet-bestaan~b22e04bd/
2022-07-05||Lezersreacties: ‘Met Remco Campert is ook het Nederlands in de kunst gestorven’||In 1968, ik was toen 15, zag Victor Schepens, mijn leraar Nederlands aan wie ik sowieso veel te danken heb, dat ik Commissaris Achterberg slaat toe uit de Kluitman-jeugdserie aan het lezen was. ‘Lees dit eens’, zei hij en gaf me Liefdes schijnbewegingen van Remco Campert. Mijn introductie in de literatuur. Van dat boek begreep ik lang niet alles, maar na een paar dagen wist ik dat de wereld oneindig veel groter was dan ik tot dat moment had verondersteld. Vele jaren later wandelde ik met mijn vrouw en 2-jarig zoontje door een park in Maastricht. Op een bankje zat Campert. Even aarzelde ik (mensen van zijn statuur worden natuurlijk elk moment lastiggevallen door bewonderaars), maar toch besloot ik hem te vertellen van mijn overgang destijds van jongenslectuur naar de echte literatuur en hoe ik genoot van zijn gedichten en romans en ook van die van andere auteurs. De schrijver reageerde buitengewoon aardig en vertelde dat hij later die dag in een Maastrichtse boekhandel ging voorlezen en signeren. Eind van de middag waren wij daar ook en kochten een boek met kinderverhalen van de hand van Remco Campert. Hij signeerde het met: ‘Voor Keesje, je eerste echte boek.’ Kees, 35 nu, heeft dat boek nog steeds en leest graag.Harry van Dam, Utrecht Wat geeft de krant een prachtig eerbetoon aan Remco Campert. Direct op de eerste pagina beheerst zijn gedicht Lamento zowel de column van Paulien Cornelisse als de verbijsterende foto door Stephan Vanfleteren. Helaas is de lange lichte klacht (ongetwijfeld door ruimtegebrek) sterk ingekort. Zelfs de beginwoorden ontbreken. Ook in het vervolg en de bijlage komt het gedicht niet terug. Mag ik u vragen morgen of overmorgen het hele Lamento af te drukken – als het niet teveel is?Pim Ligtvoet, Amsterdam Ik bracht vandaag een bezoek aan de Graduation Show 2022 in de Royal Academy of Art, The Hague (KABK). Verliet het gebouw teleurgesteld door het feit dat alle toelichtende teksten – maar ook de teksten in de kunstwerken zelf – in het Engels zijn. Met Remco Campert is ook het Nederlands in de kunst gestorven. Cut.Luc Meuwese, Den Haag Na een feestelijk verlopen avond Aangewandeld worden Door een voetganger Met teveel drank achter de schoenen.Dennis Bredschneijder, Amsterdam Remco Campert schreef eens in een verhaal dat in Elsevier verscheen dat hij het woord ‘misschien’ nogal vaak gebruikte, de zin die daarop volgde luidde: ‘Een beetje twijfel kan nooit kwaad.’ Een even simpele als belangrijke les.Just Pallandt, Amsterdam De laatste twee weken waarde het gedachtengoed van Remco Campert rond in diverse columns in de Volkskrant, zelfs drs. Mallebrootje met het jonge ding uit de achterban kwamen even terug. Wellicht was dat een voorbode op het onherroepelijke. Een zondagskind is niet meer.Nanneke de Lint, Amsterdam Acht woorden slechts had Remco Campert nodig om aan te geven waarom economen het vaak mis hebben wanneer ze uitspraken doen over menselijk gedrag. Na de koele constatering dat bierbrouwer Grolsch een recordwinst van honderden miljoenen had geboekt, vervolgde hij met: ‘Ik zou geneigd zijn het daarbij te laten.’Boudewijn Otten, Groningen Het is goed dat Remco Campert er een tijd over heeft gedaan om dood te gaan. Alle necrologieën waren klaar. Verder zie ik in al die aandacht vooral een sympathieke maar vruchteloze poging om te doen alsof poëzie een belangrijke rol in het leven speelt. Vraag maar aan de bewoners van Marioepol.Jos Meijer, Soest Wat een verouderd beeld heeft Arnon Grunberg over schrijven en ouderschap. Impliciet beweert hij dat het vanzelfsprekend is dat dochter Cleo Campert haar schrijvende vader Remco niet aardig vond. Schrijvers hoeven immers geen aardige mensen/vaders te zijn. Losjes parafraserend op Sheila Sitalsing: juist bij de echt groten zie je toch altijd dat het gezinsleven een ravage is. Dit volstrekt achterhaalde imago dateert uit de tijd (negentiende eeuw) dat schrijvers/kunstenaars meestal mannen waren. En die hadden toch gewoon een vrouw thuis die de kinderen ‘deed’? In het geval van Remco Campert geldt als verzachtende omstandigheid dat mensen van zijn generatie hun kinderen ‘kregen’. Arnon Grunberg komt daar niet mee weg als generatie waarbij sprake is van schrijverschap en gekozen ouderschap. Het goede nieuws is hier natuurlijk dat kinderen tegenwoordig ook vaders hebben.Ellen van Lelyveld, Amsterdam Tour de France heet het gedicht van Remco Campert en het begint zo: ‘De zomermiddagen van de Tour de France breng ik, ietwat bijziende, voor de televisie door...’ Het peloton is nog niet eens aangekomen in Frankrijk of daar is de dichter er al vandoor. Ik ga ze volgen, de renners, voor de televisie met mijn leesbril op de neus, Campert onder handbereik.Eddy Koning, Amsterdam In mijn ‘collectie’ vond ik nog een illustratie die ik een aantal jaren geleden gemaakt heb van de overleden Remco Campert. Mochten jullie ‘m ergens van pas vinden, geef Remco dan een ‘pro-deo-plekje’ in jullie krant. |Ben Schoonhein, Coevorden Toen ik op de middelbare school zat, had ik een enorme hekel aan de Nederlandse literatuurlessen. Er werd heel gewichtig over gesproken, maar het was saai. Heel saai. Het invullen van de verplichte boekenlijst voor het examen maakte me moedeloos. Uit balorigheid besloot ik alle boeken van Jan Wolkers te gaan lezen en die in elk geval op de lijst te zetten. Dat schoot ten minste op. Op het mondeling examen zat de leraar er een beetje bedremmeld bij, wat moest hij hiér nou mee? Uiteindelijk kon ik met een ruime voldoende naar huis. Na Wolkers kwam Remco Campert. Hij is onbetwist de meester van de mooie zinnen. Zinnen die ik soms twee keer lees omdat elk woord zo’n mooi plekje heeft gekregen. Van ‘Tot zoens’ tot ‘Iemand stelt een vraag’. Wolkers trok me uit mijn stoel, duwde me naar het raam en riep: ‘Moet je eens kijken!’. Campert gebaarde me weer te gaan zitten en fluisterde: ‘Moet je eens luisteren…’.Johan Nauta, Meppel Nooit zal ik de laatste CaMu van Remco Campert vergeten. Het was juli 2006. Ik had die maand net ontslag genomen bij een bedrijf waar ik niet meer gelukkig was. Hoewel ik nog geen andere baan had, wist ik wel dat ik weg moest bij dat bedrijf. Ik voelde destijds opluchting na die beslissing en dacht ook na over welke stappen ik dan nu moest gaan nemen. En toen kwam op 10 juli de column van Remco Campert met de titel Voor het laatst. Hij verwoordde precies wat ik voelde, zo mooi, zo simpel en zo raak. Ik heb de column uitgeknipt en in een boekje geplakt. Vooral de laatste zin ‘Ik denk aan Malmö’ flitst vaak door mijn hoofd als ik in situaties ben waar het nog niet duidelijk is waar het voor mij naar toe gaat. Dank je Remco Campert, voor het wijze inzicht dat je me met die column gaf. George Herber, Heemskerk Maandagochtend om half twaalf stuurde mijn 19-jarige dochter, op ontdekkingstocht in Berlijn, mij een appje. ‘Remco Campert overleden’. Ik had het nog niet gehoord. Alles heeft zijn tijd, maar het nieuws maakte mij stil. Met weemoed dacht ik meteen terug aan een korte briefwisseling die ik onderhield met de grote dichter in het voorjaar van 2006. Gerard Reve was overleden en hij had erover geschreven op zijn vertrouwde stek op de voorpagina van deze krant. Weder heette zijn column. Ik vond het zo mooi dat ik de stoute schoenen aantrok en hem aanschreef. Om hem te bedanken, niet alleen voor zijn mooie woorden aan het adres van de Volksschrijver, maar meteen maar voor zijn hele oeuvre, waarvan ik, als zovelen, een liefhebber ben. Een antwoord verwachtte ik niet. Maar het kwam wel, een maand later. Hij verontschuldigde zich dat hij niet eerder had kunnen terugschrijven. De reden: er kwam een nieuw boek aan en alles daaromheen kostte veel tijd. Hij had mijn woorden ‘lichtjes blozend’ gelezen. ‘Ik ben u er dankbaar voor’ schreef hij. ‘Ik stuur u hierbij het origineel van Weder op, in de hoop dat u het wilt aanvaarden’. De stilte die over mij kwam toen ik, volkomen beduusd, zomaar zijn laatste saluut aan Reve in originele staat in handen had, getikt op zijn eigen schrijfmachine, met een enkele doorhaling en verbetering, gesigneerd en wel, diezelfde stilte was er opnieuw op maandagochtend toen ik van mijn dochter hoorde dat hij was overleden. Toen zij twee jaar geleden de leeslijst voor haar eindexamen Nederlands moest samenstellen adviseerde ik haar om Remco Campert erop te zetten. Ze deed het en dook in zijn gedichten. De manier waarop ze al snel over zijn poëzie sprak herinnerde mij met ontroering aan mijn eigen eerste kennismaking met zijn prachtige werk. In Weder schrijft Campert over Gerard Reve: ‘Zijn binnenkomst in ons leven is altijd blijven nazinderen. Hij droeg bij aan wie wij werden’. Dat geldt ook voor Remco Campert zelf. Hij blijft nazinderen. Hij droeg bij aan wie wij werden. Getuige het berichtje van mijn dochter vanuit Berlijn heeft hij ook de jonge generatie van nu blijvend geraakt. Rust zacht, Remco. In grote dankbaarheid voor je taal. Altijd maar je taal.Diederik van Vleuten, Driehuizen||https://www.volkskrant.nl/columns-opinie/lezersreacties-met-remco-campert-is-ook-het-nederlands-in-de-kunst-gestorven~b633b06b/
2022-07-05||Onderzoek naar de mondkapjesdeal van Sywert van Lienden opnieuw vertraagd||Dat schrijft minister voor Langdurige Zorg Conny Helder (VVD) dinsdag in een brief aan de Tweede Kamer. Oorspronkelijk was het idee dat de Tweede Kamer voor de zomer van 2021 een onafhankelijk onderzoek naar de mondkapjesdeal van 100,8 miljoen euro zou krijgen. Dat bleek al snel veel te optimistisch. Het onderzoek van Deloitte werd daarna keer op keer uitgesteld. Het ministerie van VWS heeft inmiddels 4,7 miljoen euro uitgegeven aan de onderzoeken van Deloitte, dat niet alleen kijkt naar de deal met Van Lienden, maar ook naar andere grote orders die tijdens de coronacrisis zijn geplaatst. ‘Er zullen nog meer kosten volgen, aangezien het onderzoek nog niet klaar is en het nog twee aanvullende deelonderzoeken behelst’, aldus Helder. Het onderzoek van Deloitte moet vooral duidelijk maken waarom het ministerie ervoor koos met het net opgerichte bedrijfje van toenmalig CDA’er Van Lienden in zee te gaan. Ook kijkt Deloitte naar de rol die ex-minister van Volksgezondheid Hugo de Jonge (CDA) daarbij speelde. De Jonge beweerde een jaar lang dat hij niets van doen had met de deal, omdat het niet zijn portefeuille was. Toen de Volkskrant onthulde dat de CDA-minister via Whatsapp opdracht gaf aan een topambtenaar om te gaan praten met Van Lienden, leidde dat tot een motie van van wantrouwen tegen De Jonge. Een groot deel van de oppositie steunde de motie, maar de coalitiepartijen zeiden het onderzoek van Deloitte te willen afwachten. Dat gaat nu dus opnieuw langer duren. Deloitte doet inmiddels al meer dan een jaar onderzoek naar de mondkapjesdeal met Van Lienden, die werd beklonken in enkele weken tijd. Over de trage voortgang is frictie ontstaan tussen het ministerie en Deloitte. Volgens de onderzoekers was het ministerie traag met het aanleveren van informatie, volgens het ministerie ligt de moeizame voortgang vooral aan Deloitte, dat tijdens het onderzoek onder andere een tijd lang een notitieschrift kwijt was. De trage voortgang zou nu vooral het gevolg zijn van het ‘wederhoorproces’. ‘Het onderzoeksbureau heeft mij geïnformeerd dat inmiddels is gebleken dat meerdere betrokkenen gebruik zullen maken van een verlengde termijn voor wederhoor’, aldus Helder. Van Lienden heeft meerdere keren gesuggereerd dat het onderzoek van Deloitte een heel ander licht op de mondkapjesaffaire zal werpen. De mediapersoonlijkheid heeft zelf al inzage gehad in een conceptrapport, dat volgens ingewijden honderden pagina’s dik is.||https://www.volkskrant.nl/nieuws-achtergrond/onderzoek-naar-de-mondkapjesdeal-van-sywert-van-lienden-opnieuw-vertraagd~bd052d3b/
2022-07-05||Drie verdachten aangehouden in verband met moord Peter R. de Vries||Op Curaçao is een 27-jarige Nederlandse man aangehouden. Hij wordt binnenkort overgebracht naar Nederland. Daarnaast is in Spanje een 26-jarige Nederlandse man aangehouden. Aan de Spaanse autoriteiten is verzocht om de man over te leveren aan Nederland. Dat proces zal enkele weken in beslag nemen. Volgens Het Parool zouden de twee verdachten filmpjes van de aanslag op De Vries gemaakt hebben. De video's werden daarna verspreid om de maatschappelijke schok en ontwrichting te vergroten. Het OM wil niets zeggen over de vermeende rol van deze twee verdachten. De 27-jarige Krystian M. werd maandag in zijn cel aangehouden, waar hij vastzit vanwege mogelijke betrokkenheid bij een moordpoging in Zeewolde. Op 5 oktober vorig jaar werd daar op klaarlichte dag een man in zijn been geschoten met een automatisch wapen. Woensdag moeten M. en een andere verdachte in deze zaak voor de rechter verschijnen. Een woordvoerder van het Openbaar Ministerie bevestigt berichtgeving van Het Parool hierover. Tegen de twee vermoedelijke schutters, die kort na de moordaanslag werden gearresteerd, is een levenslange gevangenisstraf geëist. Zij horen op 14 juli hun vonnis. Justitie eist levenslang tegen de twee, Kamil E. en Delano G. ‘Wij zijn verheugd met deze ontwikkeling’, reageert Royce de Vries namens de familie op de arrestatie van Krystian M. ‘Wij hopen dat met deze aanhouding onze vragen zullen worden beantwoord.’ In het strafdossier over de moord op Peter R. de Vries was M. tot nu toe aangeduid onder de codenaam NN4229. Op het Google Pixel-toestel dat is aangetroffen in de vluchtauto van de verdachten zijn vele berichten van deze M. gevonden. Uit de communicatie zou blijken dat hij in deze zaak optrad als moordmakelaar: iemand die in opdracht mensen zoekt die een liquidatie kunnen plegen, en hen aanstuurt. In het Pools en in het Nederlands stuurde deze persoon berichten naar Kamil E. en Delano G. Het plan om De Vries te vermoorden moet hoe dan ook worden uitgevoerd, appte NN4229 naar E. De moordmakelaar stond kennelijk onder grote druk, zo bleek uit berichten die tijdens de rechtszaak naar buiten werden gebracht: ‘Ik moet dit doen. Anders zal ik onder de groene zoden liggen.’ Het taalgebruik van de opdrachtgever in de berichten is grof en koelbloedig. Naar G. stuurde hij: ‘Leeg die ding op hem. Aub verneuk het niet.’ Bij twee foto’s van De Vries schreef hij: ‘Deze hond moet je hebben.’ De moordmakelaar vraagt E. om G. te filmen tijdens het schieten. Een andere persoon, mogelijk de opdrachtgever, drong daarop aan: ‘Die man zegt wil filmpje.’ Toen de twee verdachten kort na de moordaanslag werden klemgereden op de snelweg, stuurde de opdrachtgever: ‘Laad die grote.’ Waarmee hij bedoelde dat G. het machinepistool moest gebruiken. Daarna schreef hij: ‘Laat jezelf niet pakken. Zeg die Pool zijn telefoon kapot maken. Snel. En simkaart opeten.’ De verdachten volgden zijn instructies niet op. Volgens Het Parool  is Krystian M. eveneens een belangrijke verdachte in de strafzaak met de codenaam Buizerd, tegen de neef van Ridouan T. en acht anderen. Zij worden onder meer vervolgd voor het stelen van auto’s om te gebruiken bij liquidaties. M. zou worden verdacht van betrokkenheid bij een moordpoging op een man in Utrecht. Het slachtoffer overleefde de aanval op 30 oktober 2019, met hamers, een honkbalknuppel en een moker, maar net. Het OM gaat ervan uit dat de moord op Peter R. de Vries verband houdt met diens rol als adviseur en vertrouwensman van Nabil B., de kroongetuige in het liquidatieproces Marengo rond hoofdverdachte Ridouan T. Justitie houdt T. onder meer verantwoordelijk voor zes liquidaties en eiste daarom vorige week levenslang tegen hem en vier medeverdachten. Inclusief de moord op Peter R. de Vries is Krystian M. nu dus verdachte in drie rechtszaken. De Pool die vorig jaar ernstig gewond raakte bij de moordpoging in Zeewolde, heeft nooit aangifte willen doen. Volgens een van de drie verdachten was de 35-jarige man geld schuldig en kon hij dit niet terugbetalen. M. werd opgepakt voor de liquidatiepoging in Zeewolde, kort nadat hij tijdelijk was vrijgelaten uit de gevangenis. Hij zat daar vast voor een ander geweldsdelict. M.’s advocaat Ronald van der Horst wil niet ingaan op vragen over zijn arrestatie nu, en evenmin over de Zeewolde-zaak. Volgens De Telegraaf is er maandagmiddag ook nog een vierde verdachte aangehouden voor betrokkenheid bij de moord op Peter R. de Vries. Over zijn rol of achtergrond is nog niets bekend. Het OM wil het bericht desgevraagd niet bevestigen of ontkennen.||https://www.volkskrant.nl/nieuws-achtergrond/drie-verdachten-aangehouden-in-verband-met-moord-peter-r-de-vries~bb4e713c/
2022-07-05||Dank Outlook, voor de quasipersoonlijke antwoorden: ‘Het spijt me dat te horen’, ‘Zorg goed voor jezelf’ ||Er was een tijd waarin je aan de manier waarop iemand de aanhef ‘Beste’ op briefpapier had gekrast al iets persoonlijks kon aflezen. Tegenwoordig is ‘Beste’ een quasipersoonlijke aanhef. Het wordt aan één stuk door gebruikt door commerciële partijen die je voornaam afleiden uit je mailadres. ‘Beste Olaf, wist je dat groene smoothies nog lekkerder zijn met een groen bubbelrietje van RietjeXL?’ ‘Beste Olaf, wist je dat Corendon klanten op vliegvelden nu ook bijstaat met ecologische zuurstoftanks?’ Die vragen worden op identieke wijze gesteld aan Beste Rob en Beste Marieke. Op LinkedIn, waar ik per ongeluk verzeild raakte, kun je berichten met één muisklik quasipersoonlijk beantwoorden. Als iemand met de naam Kees mij een ‘Beste Olaf’-bericht stuurt, klik ik op ‘Vriendelijk bedankt Kees’ en klaar is Kees. Komt het bericht van Hossein, dan staat het antwoord ‘Vriendelijk bedank Hossein’ klaar. Een lezer van deze rubriek schreef me over de nieuwe laptop die zijn vriendin van haar werkgever had gekregen. Als ze daarop een e-mail ontvangt in Outlook, krijgt ze meteen suggesties voor quasipersoonlijke antwoorden: ‘Bedankt voor het laten weten’, ‘Het spijt me dat te horen’, ‘Zorg goed voor jezelf’ en meer. Een chef die op een dag tien ziekmeldingen per mail krijgt, hoeft alleen maar tien keer ‘Het spijt met me dat te horen’ of ‘Zorg goed voor jezelf’ aan te klikken. Het enige waar je nog op moet letten, is dat je niet het verkeerde quasipersoonlijke antwoord aanklikt. Als iemand meldt dat hij net vader is geworden van een gezonde drieling, misstaat ‘Het spijt me dat te horen’. Toepasselijker is dan ‘Zorg goed voor jezelf’. In de communistische tijd bestond in Oost-Europa het gezegde: ‘Wij doen alsof we werken en zij doen alsof ze ons betalen.’ In het digitale prachttijdperk geldt: ‘Wij doen alsof we mensen persoonlijk aanschrijven en zij doen alsof ze ons persoonlijk antwoorden.’||https://www.volkskrant.nl/mensen/dank-outlook-voor-de-quasipersoonlijke-antwoorden-het-spijt-me-dat-te-horen-zorg-goed-voor-jezelf~bb8e37ce/
2022-07-05||Stadse scharrelaars op zoek naar een doelgroep||Wat is er minimaal nodig voor individuele mobiliteit? Die vraag wordt meer en meer relevant nu schaarste van ruimte, grondstoffen en brandstof steeds meer gewicht in de schaal leggen. Wat er maximaal mogelijk is, zien we dagelijks op de weg: zware auto’s die honderden kilo’s aan lithium meezeulen voor een paar honderd kilometer bereik, die daarmee een hoeveelheid stroom versnoepen waar een heel huizenblok een week lang van kan genieten. Maar wat heb je echt nodig als je alleen maar niet op de fiets of de brommer wil of kan? Met die vraag begint er voorzichtig ook een ander aanbod te ontstaan op het gebied van stedelijke mobiliteit. Blik testte onlangs twee voertuigen die behoorlijk dicht bij het minimaal benodigde voor stadsvervoer komen, soms daaronder schieten en soms een stapje verder gaan, maar in elk geval het ‘auto’-aanbod behoorlijk opfleuren, in beide gevallen – voor Blik is het al lang 2035 – uiteraard elektrisch. We beproefden kort na elkaar de 80 km-uitvoering van de Nederlandse driewieler Carver S+ en de Birò-uitdager van Opel, de Rocks-e, een scharrelauto die eerder al als de Citroën Ami (uit hetzelfde concern, Stellantis) werd gepresenteerd. De Ami is evenwel (nog) niet leverbaar in Nederland. De Rocks-e durven we wat het uiterlijk alleen betreft nog wel een auto te noemen. Met vier wielen, twee zitplaatsen naast elkaar en een stel koddige, ronde koplampen is het toch net een plastic auto die te heet is gewassen. Wat opvalt aan het karretje is dat-ie van voor naar achter symmetrisch is: de voor en achterkant zijn gelijk – op de kleur van de lampen na, de deuren hebben allebei rechts een scharnier; zodat de bestuurdersdeur naar voren opent. Het beperkt het aantal onderdelen en draagt dus bij aan de lage prijs van het voertuig. Hij is zo klein, dat naast de originele Smart geparkeerd, de voormalige stadsauto van Daimler 10 centimeter uitsteekt. Het wagentje is uitgerust met een 8 pk-motor (6 kW) en een 5,5 Wh-accu, waardoor de actieradius zo’n 75 kilometer zou moeten bedragen, een afstand die niet snel dagelijks opgereden zal worden. Toch is de Rocks-e eigenlijk de minst auto-achtige van de twee, want de sticker ’45’ achterop verraadt dat we hier officieel te maken hebben met een brommobiel, het neefje dus van de (rode) Canta en de Amsterdam-Zuidmobiel, de Birò. Noem het een autootje en je schrikt je wezenloos van de spartaanse uitrusting: plastic stadionstoeltjes, klapraampjes uit de 2CV, één ruitontwasemer, één ruitenwisser, geen bagageruimte en knalhard geveerd. Noem het echter een overdekte scooter en we leven op: waterdichte overkapping, stabiele wegligging – ook in de bochten, opbergruimte vóór de passagiersstoel, veiligheidsgordels (geen helm!), mogelijkheid om een bluetoothspeakertje aan te sluiten en superieure remmen. Let ook even op de achteruit (R), het instagramable uiterlijk en de lollige lintjes om de deuren dicht te trekken. En zo tweeslachtig als het voertuig te beoordelen is, kunnen we het ook beoordelen op z’n bruikbaarheid: is het (in de cargo-uitvoering) een ideale auto voor de computerreparateur, de steunkousenaantrekker, de makelaar? Of is het een overdekte scooter voor de bovenmodale scholier of voor de vlogger die heur haar niet wil laten bederven door een freakin’ helm? Vooralsnog houden wij het op een aantrekkelijk alternatief voor de Birò, wat heet: een Birò-killer, aangezien de Rocks-e krap boven de 9 duizend euro komt, en de zwarte fietspadplaag royaal een derde meer kost. En dan stappen we over op de karakteristieke Carver S+, een voertuig dat de Blikredactie lang heeft genegeerd als serieus vervoermiddel omdat-ie vooral groepsgewijs en ronkend gespot werd op bochtige dijkweggetjes en de kronkelige wegen van recreatieterreinen in de Randstad. Totdat de elektrische Carver verscheen. Het Nederlandse merk gaat terug tot 1990, toen onder de naam Eco-Car. In dat jaar besloot oprichter Ton van den Brink te onderzoeken of de toenmalige personenauto waarin meestentijds maar één persoon reed niet de helft lichter kon. Maar aangezien smalle kleine auto’s nogal snel omvallen in de bocht en nooit zouden slagen voor de elandproef – de uitwijkoefening – werd een ingenieus kantelsysteem bedacht en gepatenteerd, dat in de bochten de inzittenden binnenboord houdt en de drie wielen op het asfalt. De eerste benzine-uitvoering verscheen in 2007, 250 exemplaren (à 45 duizend euro) en twee jaar later was het bedrijf failliet. Een doorstart volgde en ruim tien jaar later werd de elektrificering ingezet. De nieuwe Carver, 50 centimeter korter dan de oer-Carver One, is er in twee uitvoeringen: een 45 km-versie voor de brommerrijders en sinds kort een 80 km-uitvoering, die met een auto of motorrijbewijs te besturen is. Het rijden voelt als veel auto en weinig motor en is na wat gewenning een genoegen. De bochten gaan jofel, minder kermisachtig dan het uiterlijk doet vrezen. Wel horen we de hele carrosserie enthousiast meedoen: rammeltjes, kraakjes en zelfs luidkeels waarschuwend gepiep als de bestuurder een verkeersdrempel of bocht iets te sportief slecht. Op de provinciale weg, en bij het optrekken, komt het voertuig fijn mee. In vergelijking met de Rocks-e voelen de remmen minder gretig aan. Verder kan het dakje worden opgerold op een zonnige dag en heeft deze elektrische broeder, evenals de Rocks-e, een grappig stofzuigerrolsnoer waar menig bezitter van een elektrische auto alleen maar jaloers op kan worden. De Carver kan opladen aan de laadpaal, daarvoor is een speciaal verloopsnoertje gemaakt, maar opladen daar gaat niet sneller dan aan het thuisstopcontact. In theorie kan de Carver overigens ook op de snelweg, waar 60 km/u immers de ondergrens is, maar de journalisten die dat probeerden schrikken daar nog weleens ’s nachts wakker van. Hoewel het uitzicht rondom royaal is, valt bij het doorkijken van de bocht op dat de A-stijl, die deel uitmaakt van de rolbeugel, het zicht enigszins belemmert. De bestuurder en de passagier zitten achter elkaar als in een sportvliegtuigje en beschikken over een bagageruimte van 75 liter. Dat lijkt heel wat, maar denk aan een niet al te gevulde boodschappentas. Ook van deze auto is er een cargo-uitvoering (nooit vracht zeggen in autoland), wat de gebruiksmogelijkheden ook hier weer ietsje doet verruimen naar monteurs met weinig spullen bij zich, apothekers met bezorgbehoefte en ander zorgpersoneel. De 45 km-uitvoering is dan weer geschikt voor scholieren met bemiddelde ouders en een meer dan gemiddelde behoefte om op te vallen op het parkeerterrein. Net als bovenstaande Opel, lijkt ook deze Carver op zoek naar een doelgroep. Want tussen scooter en auto gaapt weliswaar een gat, maar voor wie precies is de vraag; van alleen makelaars en zorgmedewerkers kan een fabrikant niet leven. De Carver heeft wat dat betreft misschien wel de beste papieren, aangezien regionaal woon-werkverkeer ermee mogelijk is. Het is een van de nieuwe stadse scharrelwagentjes die we de komende jaren ongetwijfeld meer gaan zien.||https://www.volkskrant.nl/beter-leven/stadse-scharrelaars-op-zoek-naar-een-doelgroep~b42e2f42/
2022-07-05||De sportwagen is nog altijd een uitlaatklep voor de pseudo-oermens, maar in 2035 is dat voorbij||‘Ik zou het prima vinden om dood te gaan voordat dit hele project is uitgevoerd’, zei Fabio Barone, voorzitter van de Ferrari-fanclub, onlangs in het NOS Journaal. Vreesde hij een oorlog, een poging om de Italianen collectief aan de bedelstaf te brengen? Nee, iets veel ergers: de Europese Unie heeft besloten dat autofabrikanten vanaf 2035 geen auto’s met verbrandingsmotor mogen leveren. Elektrische auto’s rijden snel en soepel, maar ze maken geen geluid, althans geen geluid dat de moeite waard is. Petrolheads als Barone zijn verslingerd aan het machtige gebrul van de Ferrari, een diepe grom die razendsnel omslaat in een nerveuze, intimiderende gil als het gas wordt ingedrukt. ‘Er is geen dirigent in de wereld in staat het geluid van de Ferrari 12-cilinder te repliceren’, zei eens de Oostenrijkse sterdirigent Herbert von Karajan, zelf trotse bezitter van een Ferrari 250 Lusso. De Ferrari is meer dan een statussymbool. Hij is ook een machine waarmee een man (of vrouw, maar dat komt minder vaak voor) de oermens in zichzelf kan loslaten. Sigmund Freud zei het al: beschaving vereist het intomen van onze driften, maar dat gaat ten koste van ons geluk. Freud was geen liefhebber van snelle auto’s. Hij liet zich rondrijden door zijn chauffeur in een bedaarde Oostenrijkse Gräf und Stift uit 1919. Maar vrijwel vanaf zijn geboorte werd de auto beschouwd als een middel om de pijn van de beschaving te verzachten. ‘Achter het stuur wordt de sterke man zelfs nog sterker, de gevoelige, genietende man snuift de lucht op alsof hij op jacht is, zijn zenuwen staan fijn en strak afgestemd’, schreef een Duitse automobilist in 1914. ‘Hoewel hij een beschaafde, getemde Europeaan is, is er nog altijd een scheut gezonde, overvloeiende wildheid in ons.’ Nog altijd is de sportwagen een uitlaatklep voor die ‘gezonde overvloeiende wildheid’. De chauffeur van een Ferrari, Lamborghini of Maserati zoekt de roes van de snelheid, de zintuiglijke ervaring van gevaar, het fysieke rijgenot in een auto die getemd moet worden. ‘De auto geeft je het gevoel dat je als chauffeur een held bent’, zei Rouven Mohr, chef technologie van Lamborghini in de New York Times. Daarbij hoort de machtige brul van een V-12 die de beschaving overstemt, terwijl een Tesla nauwelijks meer herrie produceert dan een wasdroger. Maar in 2035 is het afgelopen met dit jongensplezier. In naam van de beschaving en het klimaat leggen de regelaars uit Brussel de pseudo-oermens het zwijgen op.||https://www.volkskrant.nl/cultuur-media/de-sportwagen-is-nog-altijd-een-uitlaatklep-voor-de-pseudo-oermens-maar-in-2035-is-dat-voorbij~b815ea90/
2022-07-05||Russen richten nu hun vizier op laatste stuk Donbas: drie militaire scenario’s over de oorlog||Dit scenario biedt het Kremlin een uitweg uit een oorlog die een onverwacht hoge tol heeft geëist van het ooit machtig gewaande Russische leger, zowel in personeel als in materieel. Met de verovering van de gehele Donbas en de oostelijke strook land tot aan Marioepol en Cherson kan Vladimir Poetin aan de Russen verkopen dat de ‘speciale operatie’ in Oekraïne de moeite waard is geweest en ook nog is geslaagd. Maar voor de overwinningspuzzel ontbreekt een belangrijk stuk: de regio-Donetsk. Het Oekraïense leger heeft nog altijd zo’n 46 procent van dit stukje Donbas in handen. Verwacht wordt dat de Russen, na de inname in het weekeinde van Lysytsjansk in Loehansk, nu snel westwaarts zullen trekken. Belangrijke doelwitten in de Donetsk in de komende weken: de steden Slovjansk, Kramatorsk en Bachmoet. Hoe lang het gaat duren voor de Russen heel Donetsk in handen hebben, is de grote vraag. Het kostte het Russische leger bijna drie maanden om het restje Loehansk dat ze nog niet in handen hadden, zo’n 7 procent, te veroveren. De militaire logica leert dat het nog veel langer gaat duren voordat ze het Oekraïense leger ook hebben verslagen in een aanzienlijk groter gebied in de Donetsk-regio. ‘Een slijtageslag, eentje waarin we Rusland een hoge prijs zien betalen voor kleine beetjes winst wat betreft grondgebied’, zo noemde een hoge Pentagon-functionaris vrijdag de bloedige oorlog in de Donbas. Gezien de forse verliezen die beide partijen oplopen in de artilleriestrijd is de factor tijd in niemands voordeel. Rusland hoopt echter dat het de strijd langer kan volhouden, gesterkt door de grotere slag- en vuurkracht van het leger. Moskou moet ook hopen dat de zware westerse wapens die het slagveld in blijven stromen niet het verschil gaan maken. Ter vergelijking: de Oekraïners beschikken nu eindelijk over vier geavanceerde Amerikaanse raketsystemen, de Himars, maar de Russen beschikken over een veelvoud van deze wapens. Poetin riep maandag de overwinning uit in Loehansk. De troepen die hem de zege hadden gegeven moesten ‘uitrusten en hun militaire kracht versterken’. Daarna moesten ze het vizier gaan richten op de Donetsk-regio. Met over een maand, wellicht over twee maanden, zo is hij ervan overtuigd, ook hier een belangrijke overwinning. De Oekraïense president Volodymyr Zelensky vreest zo’n ‘bevroren conflict’ waarin Rusland Oekraïens gebied blijft bezetten. ‘Zijn vrees is dat een verklaring van Poetin dat hij de overwinning heeft bereikt, zal leiden tot een oproep vanuit westerse landen om diplomatiek overleg te beginnen en concessies te overwegen’, zegt hoogleraar oorlogsstudies en voormalig F-16-vlieger Frans Osinga. Na enkele jaren zou Moskou volgens hem de oorlog kunnen afronden door alsnog door te stoten naar Kyiv. Hij betoogt dat de eenheid in het Westen fragiel is. Onderhandelingen zijn ook in het belang van de VS en Europa omdat de graantransporten dan weer op gang kunnen komen en de stijgende inflatie beteugeld kan worden. Osinga: ‘Een bevroren conflict is niet in het belang van Oekraïne. Soevereiniteit is een lege huls als de economie en infrastructuur verwoest is. Bovendien bevriest zo’n conflict de toetredingskans tot de EU. En Poetin zal een en ander zo interpreteren dat agressie loont.’ Tal van westerse functionarissen, van Britse ministers tot Navo-baas Jens Stoltenberg, waarschuwden de afgelopen weken dat de oorlog wel eens heel lang kan gaan duren. Dat de strijd uitloopt op een veldslag die maar voortduurt en die geen van beide partijen in zijn voordeel kan beslechten. ‘De oorlog zal zich nog een langere periode voortslepen’, voorspelde de hoogste Amerikaanse spionagebaas, Avril Haines, vorige week. De Amerikaanse inlichtingendiensten, die de Russische invasie goed voorspelden, noemen dit scenario het meest waarschijnlijke. Rusland boekt weliswaar traag en op kleine schaal terreinwinst, maar weet geen militaire doorbraak te forceren. Cruciaal voor dit scenario is wel dat het Oekraïense leger op de been blijft en aan kracht wint door de stroom hightechwapens van het Westen, in het bijzonder die van de VS. Een bewijs hoe de Oekraïners de Russen meer en meer kunnen weerstaan met deze wapens, is het gevecht om Slangeneiland. Met de Harpoon-raket werd een Russisch schip vernietigd waarna de bevoorrading van de Russen op het eiland een groot probleem werd. De raket beperkte ook de operaties van de Zwarte Zeevloot. Op maandag wapperde de Oekraïense vlag op het strategisch gelegen eiland, nadat de Russen halsoverkop waren vertrokken. Washington en Kyiv hopen dat dit symbolische succes de komende weken kan worden herhaald in de Donetsk-regio. Onder andere met het moderne Himars-raketsysteem dat in korte tijd met grote precisie een regen van raketten laat neerdalen op de Russen. Volgens de VS gebruiken de Oekraïners het wapen, dat pas ruim een week ter plekke is, al met groot succes. Zo werden Russische commandoposten ermee onder vuur genomen om de bevelvoering van de Russen te ontregelen. ‘De Oekraïners selecteren systematisch doelen en weten ze vervolgens nauwkeurig te raken om zo de Russische capaciteit te verminderen’, aldus een hoge Amerikaanse militaire functionaris. De VS, die al voor 6,9 miljard dollar aan wapens hebben geleverd aan Oekraïne, gaan nu ook een luchtverdedigingssysteem leveren om het gevaar van de Russische kruisraketten te neutraliseren. In het gunstigste geval leidt de westerse steun ertoe dat het Oekraïense leger op de been blijft en dat Rusland wordt gefrustreerd in de Donetsk. Onderhandelingen om de strijd te beslechten zijn dan een forse stap dichterbij gekomen. De Amerikaanse inlichtingendiensten waarschuwden vorige week dat Poetin nog altijd uit is op zijn voornaamste oorlogsdoel. ‘Wij denken dat hij nog dezelfde politieke doelen heeft, namelijk het grootste deel van Oekraïne innemen’, aldus Director of National Intelligence Avril Haines. Dus ook de hoofdstad Kyiv. Alleen, zo voegde ze er direct aan toe: het Russische leger is militair zo zwaar getroffen dat Poetin zijn doel niet meer kan verwezenlijken. ‘Er is een mismatch tussen zijn ambities en wat het leger kan bereiken’, aldus Haines. Poetin zou wel in de verleiding kunnen komen om alsnog naar Kyiv door te stoten. Maar dan zou de Oekraïense legermacht in de Donbas, die voor de invasie op zo’n 40- tot 50 duizend militairen werd geschat, moeten zijn ingestort en verslagen. De kans hierop is klein. Omgekeerd is een Oekraïense overwinning, waarbij al het bezette gebied wordt heroverd, ook onmogelijk. Na de vernederende Russische aftocht bij Kyiv, durfde de Oekraïense regering nog te geloven dat dit scenario haalbaar was. Het optimisme was echter van korte duur. Kyiv berekende vorige maand dat het maar liefst 4.800 zware westerse wapens nodig had op korte termijn, van houwitsers tot bewapende drones, om op gelijke voet met het Russische leger te staan. De bijna vijftig landen die Oekraïne nu steunen, hebben tot nu toe slechts een fractie hiervan geleverd. Kyiv kan de Russen militair niet verslaan, gezien Ruslands enorme overmacht. Maar Moskou militair zwaar laten lijden behoort wel tot de mogelijkheden.||https://www.volkskrant.nl/nieuws-achtergrond/russen-richten-nu-hun-vizier-op-laatste-stuk-donbas-drie-militaire-scenario-s-over-de-oorlog~b5f48e20/
2022-07-05||KNAW: ‘Corona dreigt van jonge onderzoekers verloren generatie te maken’||De werkdruk nam toe, onderzoeksprojecten liepen vertraging op, maar tegelijkertijd bleken congressen en promoties prima online gehouden te kunnen worden. Voor de academische wereld was corona een snelkookpan, schrijft wetenschappelijk adviesorgaan KNAW in een rapport dat vandaag uitkomt. Die ervaringen moeten universiteiten nu omzetten in actie, zegt commissievoorzitter Natali Helberger. ‘We zijn net in een rustigere periode van de pandemie aanbeland, nu is er momentum. Als we straks weer in de routine van het oude normaal zitten, gebeurt het niet meer.’ Er zijn op drie vlakken lessen te trekken, zegt de hoogleraar recht & digitale technologie (Universiteit van Amsterdam). Allereerst moeten universiteiten en de overheid de groeiende ongelijkheid onder wetenschappers aanpakken. Jonge onderzoekers, veelal op tijdelijke contracten, hadden veel meer last van de pandemie dan oudere, gevestigde onderzoekers. Ook hadden mensen met een jong gezin het relatief zwaar. Helberger: ‘Meer dan 50 procent van de promovendi en postdocs (net gepromoveerde onderzoekers, red.) liep onderzoeksvertraging op. Daar moet duurzaam rekening mee gehouden worden, anders ontstaat er een verloren generatie.’ De KNAW stelt daarom bijvoorbeeld voor dat instellingen contracten ruimhartiger verlengen en dat onderzoekers coronavertraging ook kunnen opvoeren op cv’s en bij subsidieaanvragen. Tegelijkertijd was er veel teamwerk en saamhorigheid tijdens de coronaperiode. Dat zou universiteitsbestuurders moeten motiveren om nog meer werk te maken van het waarderen van teamwerk, is het advies. De tweede les is dat wetenschapscommunicatie meer aandacht behoeft. ‘Wetenschap, politiek en beleid liepen soms te veel door elkaar heen.’ De afgelopen twee jaar ontstond het beeld dat de politiek de wetenschap volgt, en werden onderzoekers daardoor soms als verantwoordelijk gezien voor bijvoorbeeld coronamaatregelen. Zowel wetenschappers als politici zouden daarom nadrukkelijker duidelijk moeten maken hoe verschillend hun rollen zijn, zegt Helberger: ‘Wij geven alleen advies. Politici moeten beter uitleggen hoe ze wetenschap gebruiken in hun beslissingen.’ Meer plek voor wetenschapscommunicatie binnen academische opleidingen moet daarnaast wetenschappers beter voorbereiden op het publieke debat. Communicatie is meer dan alleen feiten toelichten, schrijft de KNAW, het is ook belangrijk te leren luisteren naar andermans emoties en fouten toe te geven. Voor die dialoog met de samenleving moet van de KNAW-commissie ook nadrukkelijk aandacht komen binnen het centrum voor wetenschapscommunicatie, dat minister Dijkgraaf (OCW) onlangs aankondigde. En als publiekscommunicatie leidt tot intimidatie, zoals steeds vaker lijkt te gebeuren, moeten instellingen hun wetenschappers sterker ondersteunen en een zero-tolerancebeleid hanteren, vindt de KNAW. Helberger: ‘Daarom is het goed dat universiteiten het platform WetenschapVeilig hebben opgericht, waar wetenschappers advies kunnen krijgen.’ Ten slotte leidt de vlucht die digitalisering tijdens corona heeft genomen tot kansen en risico’s. Kansen voor meer inclusie en duurzaamheid bijvoorbeeld, omdat wetenschappers ook prima online kunnen samenwerken aan projecten. Ook kunnen digitale congressen dure en milieuonvriendelijke vluchten deels overbodig maken. De steeds grotere afhankelijkheid van grote techbedrijven als Microsoft, Google en Zoom, voor communicatie en dataopslag, is daarbij wel een toenemend risico, constateert de KNAW. Specialist ICT & recht Helberger: ‘Universiteiten moeten ook open-source alternatieven onderzoeken.’ De KNAW wil dat nog op te richten covidteams monitoren of en hoe haar adviezen geïmplementeerd worden. In september organiseert het daartoe een evenement.||https://www.volkskrant.nl/wetenschap/knaw-corona-dreigt-van-jonge-onderzoekers-verloren-generatie-te-maken~b84b078b/
2022-07-05||Opnieuw waarschuwing voor publieke omroep: ‘Bestel is gedateerd, vooral jongeren dreigen af te haken’||De Nederlandse Publieke Omroep (NPO) ‘moet nu in transitie, anders keert de wal het schip’, waarschuwt het Commissariaat voor de Media (CvdM) in een rapport dat dinsdag is verschenen. Met het huidige bestel, waarbij omroepen gemakkelijk binnenkomen en moeilijk weer naar buiten te krijgen zijn, dreigt de NPO de boot te missen, aldus het CvdM, dat toezicht houdt op de Mediawet. Als er nu niets verandert, voorspelt de toezichthouder dat er steeds meer omroepen toetreden met minder maatschappelijke binding, de journalistieke kwaliteit van het media-aanbod verder onder druk zal komen te staan, en jongeren definitief zullen afhaken, waardoor de relevantie van de NPO als geheel afbrokkelt. De NPO sluit niet langer aan bij de huidige maatschappij vanwege drie ontwikkelingen, schrijft de toezichthouder. De eerste is maatschappelijk: het omroepbestel stamt uit de tijd van verzuiling, met de NCRV en de VPRO voor de protestanten, de KRO voor de katholieken, de VARA voor de socialisten, en de AVRO was neutraal. Maar in de huidige versplinterde maatschappij is van dergelijke overzichtelijke stromingen geen sprake meer. De tweede is technologisch. Televisie is minder belangrijk geworden in tijden van YouTube. Daarmee samen hangt de derde ontwikkeling: die van de markt. Tot 1987 waren er in Nederland twee publieke netten en geen commerciële. Nu hangt er een fusie in de lucht tussen de commerciële giganten Talpa en RTL, en is er buitenlandse concurrentie in de vorm van streamingdiensten als Netflix en HBOMax. In de huidige vorm is de NPO niet in staat adequaat te reageren op deze verschuivingen, stelt het CvdM, die de centrale rol van omroepen als een van de oorzaken noemt. Zij zouden vanuit hun eigen belang denken, bijvoorbeeld door een slecht lopend programma niet te schrappen omdat ze daardoor invloed inleveren. Ook het soepele deurbeleid helpt niet. Om toegang te verkrijgen, heeft een omroep nu 50 duizend handtekeningen nodig en moet het ‘een stroming’ in de maatschappij vertegenwoordigen. Door het toenemende aantal omroepen – dit jaar kwamen daar Ongehoord Nederland en Omroep Zwart bij – wordt de NPO organisatorisch almaar complexer. ‘De voordeur staat wagenwijd open, maar de achterdeur is potdicht’, zegt CvdM-voorzitter Renate Eringa daarover in Trouw. De politiek is hier al mee bezig. Staatssecretaris Gunay Uslu (Media) schreef vorige maand in een brief aan de Kamer een adviescollege op te willen zetten, dat nieuwe toelatings- en verantwoordingscriteria zal voorstellen. Die zullen toetreding naar verwachting moeilijker maken. Tegelijkertijd is er het huidige bestel nauwelijks ruimte om een disfunctionerende omroep ter verantwoording te roepen, stelt het CvdM verder. Deze week maakt de directie van de NPO bekend of Ongehoord Nederland vanwege het verspreiden van onjuiste informatie een boete krijgt, maar dat zou een unicum zijn. De taken binnen de NPO zijn daarnaast niet helder verdeeld. De directie is verantwoordelijk voor een pluriform media-aanbod, dat informatie, cultuur en educatie bevat. Als zij meent dat daar geen sprake van is, kan de NPO een omroep dwingen samen te werken met een onafhankelijke producent. Daardoor is het onvermijdelijk dat de directie zich ook bemoeit met de inhoud van programma’s. Maar volgens de Mediawet is dat een taak van de omroepen. Het CvdM noemt nog een spanning: omroepen die zichzelf willen onderscheiden, bijvoorbeeld door hun programma’s aan te bieden op YouTube, worden daarin beperkt door de NPO, omdat die zich op de markt wil profileren als één sterk merk, met platforms als NPO Start. De publieke omroep dreigt daardoor jongere kijkers te verliezen. Als aanbeveling schrijft de toezichthouder dat burgers directer invloed moeten krijgen op de programmering dan nu. Bijvoorbeeld via een landelijk programmabeleidbepalend orgaan, waaraan burgers deelnemen, of via een burgerberaad. Het CvdM laat zich er niet over uit of omroepen dan kunnen verdwijnen. Gezien de plannen van staatssecretaris Uslu om nieuwe toelatings- en verantwoordingscriteria voor omroepen in te stellen, is de kans op een gecentraliseerde publieke omroep zonder omroepen, het zogenaamde BBC-model, klein. Om de macht van de omroepen in te perken, pleit het Commissariaat ervoor dat onafhankelijke producenten, die nu nog vaak afhankelijk zijn van die omroepen, zich kunnen inschrijven bij een volledig open procedure voor specifieke programma's. Arjan Lock, voorzitter van het College van Omroepen (CvO) en de Evangelische Omroep (EO), is kritisch. ‘Het rapport van het Commissariaat benoemt een aantal herkenbare punten die beter kunnen’, zegt hij. ‘In de oplossingsrichtingen worden echter afslagen gemaakt die haaks staan op wat de maatschappij van ons vraagt.’ Met welke oplossingsrichtingen hij het oneens is, maakt hij niet duidelijk. Frederieke Leeflang, bestuursvoorzitter van de NPO, heeft het rapport met meer instemming gelezen. ‘Dat er iets moet veranderen aan het publieke bestel, vinden wij ook. Het is nu niet beheersbaar’, zegt zij. De publieke omroep gaat eerst praten met de omroepen en betrokken partijen, ‘om daarna de dialoog aan te gaan met de onafhankelijke commissie.’ Het CvdM is niet de eerste instantie die zich recent heeft uitgelaten over de staat en toekomst van de NPO. Op 7 juni bekritiseerde de Ombudsman van de NPO, Margo Smit, een gebrek aan transparantie bij het opleggen van sancties aan oproepen, in een rapport over de nieuwe omroep Ongehoord Nederland.||https://www.volkskrant.nl/nieuws-achtergrond/opnieuw-waarschuwing-voor-publieke-omroep-bestel-is-gedateerd-vooral-jongeren-dreigen-af-te-haken~bdad2085/
2022-07-05||De krachtige deeltjesversneller Large Hadron Collider gaat dinsdag weer aan en dit is wat we kunnen verwachten||Het higgsdeeltje was het laatste ontbrekende puzzelstukje van het standaardmodel, dat alle deeltjes en bijna alle krachten die op die deeltjes werken, vangt in een formule die past op een T-shirt of koffiemok. Het is het deeltje dat alle andere elementaire deeltjes - indirect - massa geeft, en speelt daarmee een sleutelrol in het begrip van de deeltjeswereld. Toen men de LHC aan het bouwen was, stelden fysici daarom steevast dat men dit apparaat bouwde om het higgsdeeltje te ontdekken. En inderdaad: in 2012 was het raak. Deze week vierden fysici met publieksfeestjes, persconferenties, en zelfs twee vakpublicaties die tien jaar higgsonderzoek samenvatten, het jubileum van die historische vondst. Maar blijft er nog wel wat over, nu het oorspronkelijke doel is behaald? Volgens deeltjesfysicus Freya Blekman, verbonden aan DESY, het Duitse nationale laboratorium voor hoge-energiefysica, komt de LHC nu pas echt op stoom. ‘Er zijn nog voldoende vragen die op antwoord wachten.’ Niet alleen zijn fysici op zoek naar meer kennis over alle andere deeltjes en krachten, maar ook het higgsdeeltje zelf heeft nog voldoende geheimen: of hij ook interactie kan hebben met andere higgsdeeltjes, bijvoorbeeld, en of higgsdeeltjes meer dan één verschijningsvorm hebben. Het zijn vraagstukken met grote invloed op de diepste menselijke kennis van hoe de werkelijkheid op het kleinste niveau in elkaar steekt. In ruim drie jaar deed men niet alleen noodzakelijk onderhoud aan de deeltjesversneller, maar voerden de fysici ook upgrades uit: verbeteringen aan de machine zelf, en aan de vier aangesloten experimenten die de brokstukken van de deeltjesbotsingen kunnen bestuderen. Belangrijkste resultaat van al dat werk is dat de versneller tijdens de komende meetjaren - ‘run 3’, heet dat, omdat het de derde meerjarige meetsessie betreft - bij hogere energie gaat draaien, met dikkere deeltjesbundels bovendien. Resultaat: de deeltjes worden tot hogere snelheid versneld, klappen daardoor vervolgens met meer kracht op elkaar, en al die botsingen vinden vanwege de dikkere bundels ook nog eens vaker plaats. Blekman: ‘We zullen daardoor de komende 2 á 3 jaar net zoveel meetgegevens verzamelen als gedurende de vorige 12 jaar.’ Je kunt bijvoorbeeld deeltjes betrappen die slechts af en toe tussen de brokstukken van een botsing opduiken. Maar zo mogelijk nog belangrijker is dat al die extra meetgegevens het definitieve oordeel moeten vellen over verschillende potentieel spannende ontdekkingen die rond de statistische grens hangen die ‘gewoon toeval’ scheidt van ‘dit is echt waar’. Stuk voor stuk zijn dat ontdekkingen die een deuk kunnen slaan in het huidige standaardmodel. Fysici weten al decennialang dat er méér moet zijn dan dat model - zo begrijpt bijvoorbeeld niemand nog hoe de zwaartekracht erin past - maar bij elk experiment gedragen deeltjes zich steevast keurig volgens haar regels. Of nou ja: de eerste voorzichtige scheuren beginnen zich ondertussen al wel af te tekenen. Zo lijkt bijvoorbeeld het zogeheten W-boson iets zwaarder dan volgens het standaardmodel mag, wiebelen muonen - zwaardere varianten van elektronen - net iets anders dan je verwacht wanneer je ze in een krachtig magneetveld plaatst, en ontdekten fysici voorzichtige aanwijzingen dat diezelfde muonen zich soms anders gedragen dan elektronen, iets dat volgens het standaardmodel onmogelijk is. In de nieuwe gegevensstroom die de LHC vanaf dinsdag gaat verzamelen, schuilt de data die zulke vermoedens kan maken of kraken. ‘Het bewijs kan met meer meetgegevens wegsmelten als sneeuw voor de zon, of juist veel krachtiger worden’, zegt Blekman. Als dat laatste gebeurt, opent de versneller tijdens haar ‘run 3' definitief de deur naar nieuwe, nog onbekende deeltjes en natuurkrachten, en laat ze de menselijke blik op hoe de werkelijkheid op de allerkleinste schaal werkt definitief kantelen.||https://www.volkskrant.nl/nieuws-achtergrond/de-krachtige-deeltjesversneller-large-hadron-collider-gaat-dinsdag-weer-aan-en-dit-is-wat-we-kunnen-verwachten~b842d245/
2022-07-05||Alleen maar vrouwen in het college: ‘Ik heb het gevoel dat ik niet steeds over mijn schouder hoef te kijken’||Toen wethouder Jacqueline de Maa voor het eerst een congres van de Vereniging van Nederlandse Gemeenten (VNG) bezocht, was ze licht geïntimideerd. Het decor werd gedomineerd door mannen in pak, andere vrouwelijke bestuurders waren met een lampje te zoeken. ‘Je hebt het idee dat je anders bent dan de rest. Dat gevoel is weg zodra je met de mannen begint te praten, maar je voelt jezelf toch even kleiner worden.’ Hoe anders voelde De Maa zich toen ze onlangs een weekend op de hei doorbracht met haar collega’s van het nieuwe college van de gemeente Ouder-Amstel. Daar bevond ze zich in gezelschap van bijna uitsluitend vrouwen. ‘Er was één man bij, de gemeentesecretaris’, zegt collega-wethouder Paulette Koek-Baks. ‘Ik denk dat hij het af en toe wat moeilijk had.’ In Ouder-Amstel zijn alle drie de wethouders (de derde is Barbara de Reijke, VVD) én de burgemeester vrouw. Het is een zeldzaamheid in Nederland. Drie maanden na de gemeenteraadsverkiezingen is tweederde van de colleges gevormd. En daarin is – net als vorig jaar – slechts 26 procent van de wethouders vrouw, blijkt uit een inventarisatie van de Wethoudersvereniging. Ongeveer 30 procent van de 344 Nederlandse gemeenten wordt bestuurd door een volledig mannelijk college. De gemeenten waar enkel vrouwelijke wethouders aan het roer staan, zijn tot dusver op één hand te tellen. In de overige reeds gevormde colleges blijkt het overgrote merendeel van de wethouders eveneens een man. Het college van Ouder-Amstel zit pas drie weken, maar Jacqueline de Maa (GroenLinks) en haar collega Paulette Koek-Baks (Ouder-Amstel Anders) merken al dat de samenstelling ervan van invloed is op de manier waarop de gemeente wordt bestuurd. ‘Doorgaans wordt een voorstel aangenomen als de meerderheid vóór stemt, maar wij hebben met elkaar afgesproken dat we net zolang doorvergaderen totdat iedereen zich achter een besluit kan scharen, desnoods met een beetje pijn,’ zegt Koek-Baks. De Maa: ‘Er zijn natuurlijk zat mannen die empathisch zijn en feminiene kanten hebben, maar in een volledig vrouwelijk college heb ik het gevoel dat ik niet steeds over mijn schouder hoef te kijken.’ De gemeente Ouder-Amstel, die veertienduizend inwoners telt, bestaat uit drie dorpen. Op de rechteroever van de Amstel ligt het historische Ouderkerk, dat door een Amsterdamse toeristenwebsite beschreven wordt als ‘schilderachtig toevluchtsoord’. In de polder ligt het buurtschap Waver, dat zo’n veertig huizen telt. Noordelijker, onder de rook van Amsterdam, bevindt zich het minder welvarende Duivendrecht. De meningen over het vrouwelijke college in de drie dorpen zijn verdeeld. Dharshana Thuraisamy (25), die op een bankje aan het Duivendrechtse Dorpsplein pauzeert, ziet liever een gelijke man-vrouwverhouding, maar is blij met meer vrouwelijke rolmodellen. ‘Mijn leidinggevende is een vrouw, dat is doorslaggevend geweest in mijn keuze voor het bedrijf waar ik nu werk. Ik dacht: van haar wil ik het leren. In de politiek werkt dat net zo.’ Voor de supermarkt in Ouderkerk aan de Amstel staat Yasmina Bonte (16). De afschaffing van het federaal recht op abortus in de Verenigde Staten zette haar aan het denken. Ze merkte dat de meeste mannelijke rechters in het Amerikaanse Hooggerechtshof abortus beschouwen als moord, terwijl vrouwen het vaak zien als een fundamenteel recht om te bepalen wat er met hun eigen lichaam gebeurt. ‘Vrouwen hebben een andere kijk op sommige kwesties. Zo zie je maar hoe belangrijk het is dat zij ook een stem hebben in organen met veel invloed.’ In de rij voor de kaasboer in Waver heerst een ander sentiment: ‘Alleen maar vrouwen? Ik mag hopen dat dat toeval is,’ zegt Chris (34), die niet met zijn achternaam in de krant wil. Hij is voorstander van ‘de juiste persoon op de juiste plek, ongeacht geslacht’. ‘Dat is een bekend geluid, maar het idee dat ‘kwaliteit’ vanzelf komt bovendrijven en ondervertegenwoordiging van vrouwen een indicatie is van gebrek aan kwaliteit, is een misvatting’, zegt politicoloog Liza Mügge van de Universiteit van Amsterdam. Volgens Mügge, die onderzoek doet naar de verhouding tussen mannen en vrouwen in de politiek, zijn er meerdere oorzaken voor het kleine aandeel vrouwen in de colleges. Ten eerste de manier waarop wethouders worden geworven. ‘De recruiters zijn vaak witte mannen die kandidaten voordragen die op hen lijken.’ Agressie tegen vrouwelijke politici vormt een tweede barrière. ‘Alle politici worden bedreigd op basis van hun ideeën en standpunten, maar vrouwen krijgen daar ook nog seksueel getinte haatberichten en bedreigingen bovenop. Bij jonge vrouwen van kleur is het vaak nog erger.’ Daarnaast dragen vrouwen nog steeds meer zorgtaken dan mannen. Mügge: ‘Als mantelzorger of alleenstaande moeder is het niet te doen om ook nog eens vijftig uur per week in het gemeentehuis door te brengen.’ Een dilemma waar Jacqueline de Maa ook mee bekend is. Van 2014 tot 2018 was zij al eens wethouder van Ouder-Amstel, waarvan het college ook toen volledig uit vrouwen bestond. In 2018 liet zij het wethouderschap aan zich voorbijgaan om meer rust in huis te brengen voor haar kinderen, destijds tieners. Zou een deeltijd-wethouderschap soelaas kunnen bieden? Jeroen van Gool, directeur van de Wethoudersvereniging, meent van niet. ‘Er zijn wel wethouders die in deeltijd werken, maar in de praktijk blijkt vaak dat zij gewoon volle dagen maken, tegen een deeltijdvergoeding.’ Onderliggend probleem is dat de werkdruk voor wethouders enorm is toegenomen, zegt Van Gool. ‘Een werkweek van zestig of zeventig uur is voor veel wethouders normaal. De gemeente krijgt er steeds meer verantwoordelijkheden bij, bijvoorbeeld de energietransitie of de opvang van vluchtelingen. Die verantwoordelijkheden komen op het bord van de wethouders terecht.’ Effectiever is het daarom om de werklast over meerdere wethouders te verdelen, maar dat is bij wet verboden: in elke gemeente mag maar een beperkt aantal wethouders aangesteld worden, afhankelijk van het aantal inwoners. De Wethoudersvereniging probeert nu om dat maximum via een initiatiefwet af te schaffen. Daarnaast moet het besef indalen dat het gebrek aan diversiteit en inclusiviteit een collectief probleem is, zegt Liza Mügge. ‘De verantwoordelijkheid wordt nu nog vaak bij vrouwen zelf gelegd. Als een vrouw door een man onderbroken wordt in een vergadering, moet er door iemand worden ingegrepen. Als het huis van een wethouder wordt beklad of als ze rare telefoontjes krijgt, moet de gemeente haar beschermen. En partijen moeten nu al lijstjes bijhouden met vrouwelijk politiek talent voor de volgende gemeenteraadsverkiezingen.’ Dat is in ieders belang, vindt Mügge. ‘Politiek is persoonlijk voor iedereen en iedereen heeft blinde vlekken. Juist daarom is het goed dat een college bestaat uit wethouders met verschillende genders, opleidingen, ervaringen, religies en afkomst. Het leidt tot meer discussie in besluitvormingsprocessen, wat de politiek beter maakt.’ Van Gool sluit zich daarbij aan. Vroeger was het wethouderschap veel directiever, zegt hij. ‘Baasjes met snor sloegen met hun vuist op tafel en riepen: ‘Ik wil dat het zo gebeurt.’ Tegenwoordig is het een veelzijdiger en dynamischer ambt, waarin het meer draait om verbinding en oog voor andermans belangen. Mannen kunnen ook zeer competent zijn op die vlakken, maar vrouwen hebben daarin echt toegevoegde waarde.’ Wat kunnen andere gemeenten leren van Ouder-Amstel? Zorg dat er veel vrouwen op de kandidatenlijst staan en dat er veel vrouwen in de raad zitten, want goed voorbeeld doet volgen, adviseert De Maa. Daarnaast moeten partijen volgens haar een goed opleidingstraject en doorgroeimogelijkheden bieden. Bovendien moet je ervoor zorgen dat vrouwen zich gesteund voelen, zegt Koek-Baks. ‘Als iemand van een andere partij een jonge vrouw onaardig bejegent, moet de partij haar opvangen. Dan zeg ik: ‘Dat heb ik ook gehad, daar moet je even aan wennen.’ En naderhand blijven we erover in gesprek met de fractie.’ Hoe trots de meeste bezoekers van de supermarkt in Ouderkerk aan de Amstel ook zijn op hun volledig vrouwelijke college, voor sommigen mag het nog wel een stapje diverser. ‘In een divers college moeten wethouders toetreden uit verschillende culturen, uit verschillende salarisschalen, met én zonder handicap,’ zegt Marita Leupen (61), terwijl ze haar boodschappen in haar fietstassen laadt. ‘Met deze vrouwen is de samenleving in Ouderkerk aan de Amstel misschien deels vertegenwoordigd, maar Duivendrecht, waar ook armere mensen en mensen met een migratieachtergrond wonen, helemaal niet.’||https://www.volkskrant.nl/nieuws-achtergrond/alleen-maar-vrouwen-in-het-college-ik-heb-het-gevoel-dat-ik-niet-steeds-over-mijn-schouder-hoef-te-kijken~bb77e1fa/
2022-07-05||De Volkskeuken: buikspek van de barbecue met pittige bloemkoolpuree||Heet nieuws vanaf het Binnenhof: de barbecue voor parlementariërs, voorafgaand aan het zomerreces, gaat donderdag niet door, officieel vanwege de verbouwing van het Binnenhof. Het zou weleens het roemloze einde kunnen zijn van een door de vleesindustrie gesponsorde traditie, omdat Kamerleden het inmiddels wat ongemakkelijk zouden vinden, vrolijk op de foto terwijl je net een speklapje met pindasaus naar binnen staat te werken. Zelfs bij de VVD, waar ze doorgaans wel raad weten met bier en bitterballen. De timing is inderdaad ongelukkig, met de klimaatcrisis, de boerenprotesten, de inflatie en de toestand in de wereld. Een vrolijk feestje bouwen rond de barbecue-met-bierpomp voordat je naar de camping in Frankrijk vertrekt is dan misschien niet het beste signaal aan de kiezer. Beetje schijnheilig is het natuurlijk wel. Onze volksvertegenwoordiging vertegenwoordigt het volk dat nog steeds vlees eet. Niet alleen op rechts en niet alleen boeren en buitenlui. Ook in Haagse kringen zijn ze nog steeds niet vies van een lekkere gehaktbal, heb ik me laten vertellen, en drie keer raden wat er straks in Frankrijk wacht? Precies, sjaslieks uit de hypermarché, dat ene slagertje met z’n charcuterie en dat restaurantje waar ze nog steeds lellen van entrecotes serveren. Voor wie het nog aandurft, af en toe een stukje vlees, maken we buikspek van de barbecue. En niks geen ingewikkeld gedoe met overdreven pekelbaden en aanstellerige rubs, gewoon hup, op de Q! 800 g buikspek 1 bloemkool 400 g aardappel, in stukken 1 ui, gesnipperd 6 tenen knoflook, gehakt 1 groentebouillonblokje 75 g gezouten boter goede olijfolie 2 eetl. witte wijnazijn 1 rode peper, in dunne ringen 25 g ansjovisfilet, in reepjes Wat u nodig heeft is een barbecue met deksel en thermometer en een goede slager. Snijd het buikspek op de vetkant diagnonaal in, zodat een ruitjespatroon ontstaat. Bestrijk het vlees aan alle kanten met olijfolie en kruid royaal met zeezout. Verwarm de barbecue tot 125 graden. Leg het buikspek met de vetkant boven op het rooster, maar naast het vuur of brander, indirect grillen dus. Steek een vleesthermometer in de flank van het vlees, sluit het deksel en rooster tot een kerntemperatuur van 75 graden (dat duurt zo’n 3 uur of langer). Haal het vlees van de barbecue, verhoog tot 200 graden en gril 3 minuten op de vetkant, nu wel boven het vuur. Laat het vlees 10 minuten rusten en snijd in dunne plakken. Kook de bloemkoolroosjes met de aardappel, ui, knoflook en het bouillonblokje in een laag water, totdat de aardappel gaar is. Giet af, kook even droog en stamp tot puree met de boter. Klop 100 ml olijfolie met de wijnazijn en meng de rode peper en de ansjovis erdoor. Laagje bloemkoolpuree, wat peper-ansjovisolie erover en daar een plakje buikspek op.||https://www.volkskrant.nl/beter-leven/de-volkskeuken-buikspek-van-de-barbecue-met-pittige-bloemkoolpuree~bffbfcbd3/
2022-07-05||Buitenlandse schepen in beslag genomen door Donetsk-separatisten • Internationale partners tekenen voor steun wederopbouw Oekraïne||Lees hier het liveblog van maandag 4 juli terug.||https://www.volkskrant.nl/nieuws-achtergrond/buitenlandse-schepen-in-beslag-genomen-door-donetsk-separatisten-internationale-partners-tekenen-voor-steun-wederopbouw-oekraine~b4a1ccf5/
2022-07-05||Confrontatie tussen politie en boeren op snelweg Heerenveen, politie schiet gericht op demonstranten||Lees hier het liveblog over de boerenprotesten van maandag 4 juli.||https://www.volkskrant.nl/nieuws-achtergrond/confrontatie-tussen-politie-en-boeren-op-snelweg-heerenveen-politie-schiet-gericht-op-demonstranten~ba70e98d/
2022-07-05||Frederik de Grote herinnert zich zijn reisje naar Nederland||Om half 4 opgestaan en via miserabele wegen om 2 uur in Hirschberg. Was twee uur bij de koning. Hij vertelde over zijn reis naar Holland. In het jaar 25 (moet zijn: 1755, red.) was hij in Utrecht. Hij kon zich de tuin van Muylen herinneren (Slot Zuylen, red.) en gaf een komische imitatie van twee dikke dienstmeiden die hem ontvingen en zijn schoenen poetsten. Hij kon niets van ze verstaan. Hij vertelde ook hoe hij in de tuin van De Pinto (Isaac de Pinto, eigenaar van buitenplaats Tulpenburg aan de Amstel, red.) door de vrouw was ontvangen: ‘Ach, u bent die vreemdeling, we zullen u alles laten zien.’ In slot Moyland bij Kleef hadden ze een bediende in bed gestopt, ze hadden hem dronken gevoerd en klisma’s toegediend. Maar terwijl het personeel zich zulke onbeschaamdheden permitteerde, ­begrepen ze toch dat de koning op doorreis was (Frederik reisde incognito, red.). ‘Die lieden uit Kleef, die doorgaans niet veel snappen, hadden het als eersten door.’ ‘Kent u de heren Monmartel en D’Argenson?’, vroeg de schilderijenhandelaar. ‘Nee’, antwoordde de koning, ‘ik hoor niet tot dat slag volk.’ ‘Niet erg’, meende de ander, ‘komt u maandag terug, dan zal ik wat laten zien.’ ‘De goede man droeg een slaapmuts en had enorm veel praats.’||https://www.volkskrant.nl/cultuur-media/frederik-de-grote-herinnert-zich-zijn-reisje-naar-nederland~b042a27b/
2022-07-05||Grote bedrijven schieten tekort met klimaatplannen, zegt Milieudefensie. Dus dreigen meer rechtszaken||De 29 grote bedrijven die door Milieudefensie zijn gevraagd hoe ze de komende jaren hun CO2-uitstoot gaan terugdringen, schieten volgens de organisatie ernstig tekort met hun klimaatplannen. Op basis van de huidige koers wordt het Parijsdoel (45 procent minder CO2-uitstoot in 2030) ‘bij lange na’ niet gehaald; de onderzochte bedrijven komen gemiddeld tot 19 procent reductie. Nadat de milieuorganisatie vorig jaar met succes olieconcern Shell via de rechter had gedwongen zijn uitstoot in lijn te brengen met ‘Parijs’, kregen begin dit jaar 29 andere grote bedrijven een brief met het verzoek binnen drie maanden een ‘concreet en haalbaar’ klimaatplan te presenteren. De 29 zijn niet per se de grootste CO2-uitstoters, maar worden gezien als ‘systeemspelers’. Als deze bedrijven hun uitstoot verminderen, zullen andere volgen, is het idee. Alle aangeschreven concerns leverden een plan in, dat is beoordeeld door het Duitse NewClimate Institute. Dit gebruikte naar eigen zeggen een methode die is gebaseerd op wetenschappelijke inzichten om de opwarming van de aarde te beperken tot 1,5 graad Celsius, aldus onderzoeker Silke Mooldijk tijdens een toelichting. De plannen zijn beoordeeld op transparantie (is de geleverde informatie openbaar beschikbaar) en op de kwaliteit (zijn er duidelijke doelen geformuleerd en hoe worden die bereikt). Geen enkel van de 29 onderzochte bedrijven heeft de eigen CO2-uitstoot volledig in beeld, concludeert het onderzoek. Vooral de zogenoemde scope 3 (uitstoot die door klanten wordt veroorzaakt, zoals bij Shell de benzine en kerosine die auto’s en vliegtuigen verstoken), is meestal niet in kaart gebracht. En als dat wel is gebeurd, achten bedrijven zich er vaak niet verantwoordelijk voor. ‘Sommige hebben zelfs geen idee wat scope 3 is’, zegt campagnemedewerker Peer de Rijk van Milieudefensie. Terwijl scope 3 een belangrijk aandeel heeft; 70 procent van het totaal, aldus accountantskantoor Deloitte. Bedrijven hebben na gesprekken met Milieudefensie wel meer oog voor scope 3 gekregen, aldus De Rijk. Alle financiële instellingen scoren ook slecht op scope 3. Dat is opmerkelijk, omdat het hierbij gaat om klanten van banken en pensioenfondsen. Dit zijn vaak bedrijven die op hun beurt ook aangesproken zullen worden op hun klimaatgedrag. Door deze manier van beoordelen bestaat de kans dat CO2-uitstoot twee keer wordt geteld, erkent Milieudefensie. ‘Maar we leggen de verantwoordelijkheid bij financiële instellingen, omdat zij met hun investeringen zo’n grote invloed hebben’, zegt Mooldijk. De milieuorganisatie erkent ook dat sommige bedrijven graag willen vergroenen, maar daartoe niet altijd in staat zijn, bijvoorbeeld omdat het elektriciteitsnet vol zit en ze niet kunnen elektrificeren. Of ze hebben plannen voor het gebruik van groene waterstof, maar is die niet verkrijgbaar. De organisatie vindt overigens dat bedrijven zelf verantwoordelijk zijn en zich niet afhankelijk moeten maken van overheidsgeld. Mooldijk van NewClimate Institute: ‘Als ondernemingen aangeven welke hulp ze van de overheid nodig hebben om hun plannen te verwezenlijken, beoordelen we dat als positief.’ Een van de aangeschreven concerns heeft geen concreet klimaatplan ingediend. Milieudefensie wil liever geen rechtszaken aanspannen tegen ondernemingen die onder de maat presteren. Een rechtsgang vergt veel tijd ‘en die is er niet voor het klimaat’, aldus De Rijk. ‘Maar we houden de mogelijkheid open.’ Over een jaar presenteert Milieudefensie opnieuw de Klimaatcrisis-Index. Dan moet ook duidelijk worden of bedrijven juridisch aangepakt worden.||https://www.volkskrant.nl/nieuws-achtergrond/grote-bedrijven-schieten-tekort-met-klimaatplannen-zegt-milieudefensie-dus-dreigen-meer-rechtszaken~bce520ed/
2022-07-05||Nederlandse huishoudens sparen minder en geven meer uit in horeca||Nederlandse huishoudens parkeerden in het eerste kwartaal van 2022 veel minder spaargeld op hun rekening, 11 miljard euro tegenover bijna 20 miljard in dezelfde periode vorig jaar. In de eerste drie maanden van dit jaar hadden alle huishoudens samen 7,1 miljard euro meer te besteden dan in dezelfde periode een jaar eerder, maar de uitgaven lagen 15,8 miljard hoger. Dat blijkt uit nieuwe cijfers van het Centraal Bureau voor Statistiek (CBS). Dit komt neer op gemiddeld een kleine 1.400 euro per huishouden, zo’n 10 procent van het besteedbaar inkomen. Vorig jaar werd in het eerste kwartaal bijna 20 procent van het inkomen gespaard. De daling van besparingen komt volgens het CBS doordat er veel meer wordt geconsumeerd, terwijl vorig jaar door de coronamaatregelen juist weinig geld werd uitgegeven. Daarnaast stijgen de prijzen sterk. De huishoudens spekten de spaarrekening minder, en investeren een groter deel van het niet uitgegeven geld in grond en woningen. Bij dit zogeheten ‘niet-financieel bezit’ gaat het bij particulieren vooral om het kopen van (nieuwbouw)woningen, en in mindere mate om grondbezit. De 11 miljard aan besparingen in het eerste kwartaal van 2022 is als volgt verdeeld: het financieel vermogen van huishoudens, denk hierbij aan spaar- en beleggingsrekeningen, nam met ruim 5 miljard af, terwijl het bedrag aan niet-financieel bezit met ruim 16 miljard toenam. Nederlanders kopen minder voedsel en energie, maar geven daar door de gestegen prijzen wel meer geld aan uit. Het CBS berekent van de consumptieve uitgaven welk deel van de verandering komt door de prijs, en wat komt door de hoeveelheid gekochte goederen en diensten. Zo is er minder aardgas afgenomen, mede door de relatief milde winter, maar werd er door de hoge aardgasprijzen wel ruim 1,4 miljard euro meer aan uitgegeven. Dat huishoudens in de winkel minder uitgeven aan voeding, ook met hogere prijzen, kan samenhangen met de sterk gestegen uitgaven in de horeca, Huishoudens gaven daar juist 3,8 miljard euro meer uit dan een jaar eerder. Van van deze toename kwam slechts 0,4 miljard door gestegen prijzen. In tegenstelling tot vorig jaar waren restaurants en cafés grotendeels geopend.||https://www.volkskrant.nl/nieuws-achtergrond/nederlandse-huishoudens-sparen-minder-en-geven-meer-uit-in-horeca~bcd41506/
2022-07-05||RIVM: zeker 320.000 gezonde jaren verloren in Nederland door uitstel operaties||En dat is ‘toch wel heel erg veel’, zegt hoofdonderzoeker Ardine de Wit. ‘Heftig, vind ik dit’, reageert ook gezondheidseconoom Xander Koolman (VU Amsterdam), na inzage in het rapport. De afgelopen twee jaar werden honderdduizenden niet-spoedeisende operaties opgeschort. Dit gebeurde omdat er wegens corona te weinig personeel, bedden en spullen beschikbaar waren, of doordat patiënten zelf afzegden uit angst voor besmetting. Eind 2021 waren er daardoor in Nederland bij elkaar 305 duizend operaties minder uitgevoerd dan zónder corona het geval zou zijn geweest – ofwel bijna eenzesde van het totaal. Dat berekent het RIVM, in een maandag verschenen rapport . En dat is nog maar ‘een stukje van de puzzel’, stelt het rapport. Zo zijn er volgens cijfers van de Nederlandse Zorgautoriteit ook nog eens tienduizenden wél urgente operaties geschrapt: die liet het RIVM nu buiten beschouwing. Ook gezondheidsschade die later misschien nog ontstaat, door bijvoorbeeld faillissementen of niet afgeronde opleidingen, rekende men niet mee. Dat wil overigens niet zeggen dat het middel erger was dan de kwaal en de ziekenhuizen coronapatiënten maar aan hun lot hadden moeten overlaten, benadrukt onderzoeksleider De Wit. ‘We kennen het alternatief niet. Ook dan was er enorme extra gezondheidsschade ontstaan.’ Toch zetten de cijfers de discussie op scherp welke patiënten in een crisis voorrang verdienen, vindt het RIVM. Zo werden er 63 duizend oogoperaties uitgesteld, en 32 duizend knie- en heupoperaties: ingrepen die relatief veel gezondheidswinst opleveren. Anderzijds vonden er wél zesduizend correcties van hangende oogleden, vierduizend verwijderingen van goedaardige moedervlekken en 30 duizend spataderbehandelingen plaats. Die ingrepen leveren minder ellende op, als men ze uitstelt. De Wit zegt het voorzichtig. ‘Onze bevindingen onderstrepen het belang om de reguliere zorg in crisissituaties zoveel mogelijk te laten doorgaan. Zoek naar manieren om zoveel mogelijk operaties te laten plaatsvinden, maak regionale afspraken, kijk hoe je operaties over de ziekenhuizen kunt verdelen, kijk naar het buitenland, maak gebruik van privéklinieken. Tegelijk zeggen we: kijk opnieuw naar de gezondheidseffecten van verschillende ingrepen. En prioriteer de operaties met de grootste gezondheidseffecten.’ Een doortimmerd onderzoek, vindt gezondheidseconoom Eline van den Broek-Altenburg, die zelf onderzoek doet naar bijeffecten van de coronacrisis. ‘Mijn eerste reactie is echt: wauw. Er blijkt dat we haast eenzesde van onze zorg hebben uitgesteld, met alle schade van dien. En dat is alleen de niet-acute zorg, dus in werkelijkheid zal het eerder rond een derde zijn', verwacht ze. ‘Dat vind ik nogal wat.’ Dat noopt tot de gewetensvraag, zegt Van den Broek: ‘Vind je nog steeds dat het leidende principe moet zijn dat de patiënt met de hoogste nood voorgaat, nu blijkt dat je zoveel gezondheid hebt verloren? Als je begint over uitgestelde zorg, is het al snel alsof je zegt: stikkende mensen aan de poort willen we niet helpen. Maar dat is niet de kwestie. Waar dit om gaat is: hoe neem je beslissingen over schaarse middelen?’ De cijfers van het RIVM doen vermoeden dat het zou kunnen helpen om, bij gelijke omstandigheden, fittere mensen voorrang te geven. Bij een deelberekening blijkt dat de geleden schade veel kleiner zou zijn – 151 duizend verloren gezonde jaren – als men uitgaat van patiënten die veel gezondheidswinst halen uit operaties. Als men daarentegen alleen mensen behandelde bij wie een operatie vooral wat verlichting brengt in plaats van echt herstel, zou men zelfs een half miljoen gezonde levensjaren hebben laten liggen. ‘Dat is echt heel veel’, constateert De Wit. Koolman, die zelf onderzoek doet naar hoe artsen prioriteiten stellen, denkt dat om precies die reden de schatting van het RIVM te hoog is. ‘Wat wij uit onze gesprekken opmaken, is dat artsen tijdens de coronacrisis ook al voorrang gaven aan patiënten die het meeste aan een operatie hebben.’ Dat zal het aantal verloren gezonde jaren hebben gedempt, denkt hij. Intussen verwacht het RIVM niet dat de geleden schade nog kan worden weggewerkt. Zelfs als men de komende jaren 5 procent méér operaties zou draaien, zullen in het jaar 2026 nog steeds zo’n 300 duizend gezonde levensjaren voorgoed verloren zijn gegaan, schatten de rekenmeesters. Maar uit gesprekken die het RIVM voerde met de ziekenhuizen, blijkt dat men nu al niet toekomt aan wat voor inhaalzorg ook, door personeelsgebrek en overspannen en zieke medewerkers. Of de misgelopen operaties ook levens hebben gekost, blijkt niet uit de RIVM-cijfers. Al zijn er wel anekdotische gevallen, bijvoorbeeld van patiënten die overleden aan een klein aneurysma (zwakke plek in de ader) dat ongevaarlijk leek maar eerder stukging dan verwacht. Een ander onderzoeksteam, van het CBS en RIVM, maakte onlangs bekend dat er eind vorig jaar zo’n drieduizend Nederlanders meer dan normaal zijn overleden. De reden daarvan is onbekend, maar uitgestelde zorg is een van de mogelijke oorzaken.||https://www.volkskrant.nl/nieuws-achtergrond/rivm-zeker-320-000-gezonde-jaren-verloren-in-nederland-door-uitstel-operaties~ba1df6b6/
