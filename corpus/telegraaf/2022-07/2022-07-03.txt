2022-07-03||De Volkskeuken: Wokkomkommer met verse tonijn||Nieuw: wokkomkommer! Heel af en toe verschijnt er iets nieuws in het groentevak, maar meestal is het niet meer dan een nieuwe naam voor iets bekends. Nu echter zit er echt vegavlees aan de kluif. Nederland loopt mondiaal voorop als het om zaadverdeling gaat, en een belangrijke speler, Rijk Zwaan, bedacht dat het fijn zou zijn om de Aziatische komkommer geschikt te maken voor de Nederlandse teelt. Terecht, vind ik, na proberen. Chinezen gebruiken komkommers graag in warme gerechten en daar zijn die lange groene van ons minder geschikt voor. Te nat. Bij wokken lopen ze leeg. De nieuwe wokkomkommer heeft weliswaar iets minder de kenmerkende komkommersmaak, maar hij blijft stevig bij verhitting, wordt een tikkeltje zoet. En nee, hij lijkt niet op courgette. Proberen dus, en eerst even giechelen over het ietwat masochistische uiterlijk met de bobbeltjes, stekeltjes bijna. In de mond blijken ze volkomen onschuldig, ook als je de komkommer rauw proeft. Als ik het goed begrijp, is hij bij Albert Heijn XL en groentehandels te koop, voor de biovariant ga je naar Ekoplaza. 150 g verse tonijn (MSC-duurzaam graag!) 6 eetl. lichte sojasaus 2 tenen knoflook, geperst 3 cm verse gember, geschild en geraspt 4 eetl. neutrale olie 1 wokkomkommer 1 ui, in grove flinters 1 rode paprika, in repen of stukjes 1 theel. suiker 5 grote gedroogde rode pepers (toko) 50 ml droge sherry 3 eetl. sesamolie Snijd de tonijn in blokken van 2 cm. Marineer ze in de helft van de sojasaus met de geperste knoflook en geraspte gember; een kwartier is goed, een half uur is beter. Verhit 2 eetlepels neutrale olie in een koekenpannetje op goed hoog vuur en bak er vliegensvlug de blokjes tonijn in. Iets verkleuren is genoeg, ga zeker niet langer dan 1 minuut door. Snijd de komkommer in de lengte door midden en dan in mootjes van 1,5 cm. Knip de pepers in stukken en frommel er de zaadjes uit. Bak de paprika en ui met de pepers 4 minuten in de resterende neutrale olie. Voeg dan de komkommer toe en warm goed door. Giet er de sherry en de rest van de sojasaus bij, voeg de suiker toe. Laat even bruisen. Meng er de tonijn bij en warm weer even door. Giet er de sesamolie over. Ik at er noedels bij, maar rijst kan ook. Wijn: lichte rode, Fleurie (Beaujolais) of Dolcetto.||https://www.volkskrant.nl/beter-leven/de-volkskeuken-wokkomkommer-met-verse-tonijn~bb3b4685/
2022-07-03||Droomvlucht Van Rijthoven eindigt tegen Djokovic op het Centre Court van Wimbledon||Het is net alsof Tim van Rijthoven een sprookje binnenwandelt als hij zijn eerste stappen op het Centre Court zet. Hij zwaait en neemt het indrukwekkende decor in zich op. Tot een maand geleden speelde hij op banen waar niet eens tribunes waren. Zondagavond wachtte in de jubilerende tennistempel op Wimbledon zijn partij tegen Novak Djokovic, zesvoudig winnaar in Londen. Een paar uur eerder hadden onder anderen Rod Laver, John McEnroe, Bjorn Borg en Billie Jean King de 100-jarige verjaardag van het Centre Court gevierd. Vanaf de tribunes zagen een aantal tennislegendes hoe Van Rijthoven zich in de vierde ronde kranig verweerde tegen de 20-voudig grandslamkampioen, maar zich na een knap gevecht in vier sets gewonnen moest geven. Na de eerste set waarin hij te weinig eerste services in sloeg, ging Van Rijthoven in de tweede set onverschrokken tekeer tegen de 20-voudig grandslamkampioen. De nummer 104 van de wereld, die na zijn toernooizege in Rosmalen via een wildcard toegang had gekregen tot Wimbledon, wisselde harde klappen af met geraffineerde slicebackhand ballen. Hij eindigde de tweede set met een vernietigende service, het wapen dat toen niet meer haperde. Hij sloeg twintig aces. Het was mooi om te zien hoe hij na elk belangrijk punt – verloren of gewonnen – contact zocht met zijn volle spelersbox. Niet alleen zijn coach Igor Sijsling en vriendin Maartje, die er het hele toernooi al bij waren, maar ook vrienden en familie waren naar Londen afgereisd. Waartoe was ‘The Cinderella Man’, zoals hij eerder deze week door de Britse krant The Guardian werd genoemd, in staat? Een dag voor de wedstrijd, op zaterdag, stonden Djokovic en Van Rijthoven naast elkaar te trainen. Door het gaas dat de banen van elkaar scheidde, keek Goran Ivanisevic, als coach van Djokovic, naar de klappen die Van Rijthoven uitdeelde. Ivanisevic is de enige speler die 21 jaar geleden Wimbledon met een wildcard wist te winnen. Het Kroatische servicekanon hoefde in 2001 niet voorbij de als eerst geplaatste tennisser op Wimbledon. Sinds 1968 lukte het geen enkele speler met een wildcard op een grandslamtoernooi om gevoelsmatig de hoogste berg te beklimmen. Ook Van Rijthoven ervoer hoe het is om tegen een van de beste tennissers aller tijden te spelen. Djokovic verloor in 2017 voor het laatst een wedstrijd op Wimbledon. In de kwartfinale moest hij destijds geblesseerd opgeven tegen de Tsjech Tomas Berdych. Sindsdien wist hij het grandslamtoernooi drie keer te winnen – in 2020 ging er een streep door het toernooi vanwege het coronavirus. De droomvlucht van Van Rijthoven begon een maand geleden in het Brabantse Rosmalen en eindigde op het Centre Court van Wimbledon. Hij boekte acht achtereenvolgende zeges op de ATP-tour, terwijl hij tot vier weken geleden nog nooit een wedstrijd op het hoogste niveau had gewonnen. Maar tegen Djokovic voelde hij dat tennissen ook een uitputtingsslag is. Van Rijthoven deed de tenniswereld versteld staan met zijn vernietigende service. In zijn eerste drie partijen won hij liefst 90 procent van zijn punten op zijn eerste service. Dat deed geen enkele speler hem na. Maar in Djokovic trof Van Rijthoven de beste retourneerder van de tour. Fascinerend was het om te zien hoe de Serviër de kanonslagen van Van Rijthoven wist terug te brengen. In de eerste set liet de service Van Rijthoven juist in de steek. Hij sloeg slechts 54 procent van zijn eerste opslagen in, waardoor hij te weinig ‘gratis’ punten kon pakken. Djokovic profiteerde dankbaar en trok de eerste set naar zich toe. ‘Het zal heel lastig worden hem te verslaan, omdat hij weinig zwakke punten heeft. Maar ik ga elke wedstrijd in alsof ik de betere speler ben’, had Van Rijthoven vooraf gezegd. In de tweede set liet Van Rijthoven zien dat zijn plafond hoog ligt, maar ondervond hij ook hoe het is om vier sets tegen Djokovic te spelen. Van Rijthoven speelde pas één keer eerder vier sets, in de tweede ronde tegen Opelka. Na de verloren set toonde Djokovic waarom hij beter is dan de andere vijf top-30 spelers die Van Rijthoven de afgelopen weken versloeg. De Serviër verhoogde het tempo en liep in de derde en vierde set snel weg. Alsof hij wilde zeggen: ik laat me geen twee sets verrassen. De tank van Van Rijthoven was toen al een heel eind leeg. Na twee uur en 38 minuten tennissen besliste Djokovic de wedstrijd. Onder een daverend applaus verliet Van Rijthoven het Centre Court. Zijn droomreis zat erop.||https://www.volkskrant.nl/sport/droomvlucht-van-rijthoven-eindigt-tegen-djokovic-op-het-centre-court-van-wimbledon~bdf806ac/
2022-07-03||Op ‘zijn’ Silverstone leidde Hamilton eindelijk weer eens een F1-race; is wederopstanding van ‘Sir Lewis’ aanstaande?||Terwijl Hamilton op het podium van het circuit van Silverstone een fles mousserende wijn leeggoot, was Max Verstappen in de coulissen ontspannen aan het keuvelen met wat collega-coureurs. Hij was al bijna klaar met zijn ronde langs de cameraploegen waar Hamilton toen nog aan moest beginnen. Door schade aan zijn auto kwam Verstappen in Engeland niet verder dan de anonieme zevende plek. Hamilton vocht tot in de laatste ronden om de overwinning. Het leverde hem een staande ovatie op van de 140.000 fans langs zijn thuisbaan. Verstappen stond zo voor het eerst in tijden weer eens in de schaduw van zijn titelrivaal van vorig seizoen. Het deed enigszins terugdenken aan de Formule 1 van een paar seizoenen geleden, toen Hamilton in zijn superieure auto de podiumplekken aaneenreeg en Verstappen steevast een bijrol speelde. Sinds dit jaar is het andersom. Verstappen heerst in een auto waarmee hij vanaf de seizoenstart races kan winnen. Hamilton bezit juist over een bolide waarmee hij vanaf meet af aan niet overweg kan. Mercedes verraste bij de testdagen met een extreem slanke auto. Het bleek alleen ook een ontwerp dat extreem vatbaar bleek voor een onbedoeld effect van de compleet nieuwe aerodynamicaregels die dit seizoen gelden: stuiteren. De lucht die onder de auto doorstroomt, zuigt de bolide naar het asfalt. Bij hoge snelheden is dat effect het sterkst. Bij de Mercedes wordt dat vacuüm af en toe even doorbroken. Daardoor schiet de auto omhoog, om vervolgens weer naar de grond getrokken te worden. Het fenomeen is door de Britse pers bestempeld als porpoising, refererend aan het zwemmen van bruinvissen. Het maakt de auto lastig te besturen. Afgelopen weekeinde rustte Mercedes de auto uit met tal van verbeteringen. Getuige Hamiltons sterke race lijken die eindelijk enigszins te werken. Het neemt niet weg dat Hamilton bezig is aan zijn slechtste seizoen sinds zijn Formule 1-debuut in 2007. Hij heeft bijvoorbeeld voor het eerst in zijn loopbaan na tien verreden races in een seizoen nog niet gewonnen. Zijn achterstand op WK-leider Verstappen in het wereldkampioenschap is op nog niet eens de helft van het seizoen al een immense 88 punten. Hamiltons landgenoot Damon Hill, de wereldkampioen van 1996, ziet Hamilton een ‘taai’ jaar beleven. Hij legt uit dat het ‘verschrikkelijk’ is voor een coureur als zijn auto slecht is, zeker als die rijder zoals Hamilton gewend is om eigenlijk altijd te winnen. ‘Plus: Lewis zit dichter bij het einde van zijn loopbaan dan bij het begin, dus hij zal wat ongeduldig zijn om snel weer resultaat te boeken. In je loopbaan wil je zo min mogelijk tijd verspillen, zeker als je op de drempel van zo’n sensationeel record staat’, zegt Hill over een mogelijke achtste wereldtitel voor de 37-jarige Hamilton, die statistisch al de succesvolste coureur aller tijden is (103 zeges). Tegelijk weet Hamilton volgens Hill als geen ander dat er geen garanties zijn in de Formule 1. ‘Mensen denken vaak dat coureurs wanhopig worden als ze niet winnen. Dat is niet zo. Het zijn sportmensen, ze weten hoe het werkt. Je hebt geluk als je überhaupt succesvol bent in een extreem competitieve sport als de Formule 1.’ Dat lijkt Hamilton te beseffen. Hij beleeft zijn verloren seizoen op het oog gelaten. In de persconferentie op donderdag onderstreepte hij dat hij veel energie haalt uit zijn bezigheden naast het racen. Zo heeft hij initiatieven opgezet om meer diversiteit in de maatschappij en in de racerij te stimuleren. ‘Dat was ook een belangrijk punt vorig jaar bij mijn contractverlenging. Ik heb gezegd niet enkel meer een coureur te willen zijn, dat staat ook in mijn contract en daar heb ik financiële toezeggingen voor gedaan’, zei hij. Op racegebied haalt hij dit seizoen naar eigen zeggen kracht uit ‘het kameraadschap’ binnen zijn renstal, zei hij in een radio-interview met de BBC. Aan stoppen moet hij daarom nog niet denken. Op Silverstone genoot Hamilton zondag zichtbaar van het geluk van Ferrari-coureur Carlos Sainz. De Spanjaard won de hectische GP in Engeland, die bijna een uur stillag door een megacrash van de Chinees Zhou, zijn allereerste Formule 1-race. Hij keek in de persconferentie met een brede glimlach naar Sainz, toen die naast hem vertelde over wat zijn eerste overwinning allemaal met hem deed. Gevraagd naar zijn eigen situatie predikte hij vooral geduld: ‘Ik ben dankbaar dat we weer vooraan konden meedoen. We hebben misschien nog geen auto die races kan winnen, maar we zijn op de goede weg.’||https://www.volkskrant.nl/sport/op-zijn-silverstone-leidde-hamilton-eindelijk-weer-eens-een-f1-race-is-wederopstanding-van-sir-lewis-aanstaande~ba9f3ff8/
2022-07-03||Pauw doet aangifte van verkrachting en wil weer in vrijheid leven ||Pauw (59), die al jarenlang in onmin leeft met de KNVB, verklaarde vrijdag op Twitter en in NRC ruim 35 jaar geleden verkracht te zijn door een official van de bond. In de jaren daarop volgden twee aanrandingen door andere werknemers. Ze ging hier jarenlang onder gebukt, tot behandeling aan een trauma toe. Intussen diende ze het Nederlandse voetbal als pionier, onder meer als succesvol bondscoach, tot haar vertrek in 2010. Pauw deed alsnog aangifte van de verkrachting, al is de zaak verjaard. Bovendien trad ze naar buiten met het artikel in NRC en een verklaring op social media. Omdat ze de stilte wilde doorbreken, en vanwege de apathie van de KNVB, die volgens haar weinig tot niets deed met vijf meldingen door de jaren heen van het seksuele misbruik. Die houding sloeg een gat in haar geluksgevoel. ‘Ze hebben mijn leven geruïneerd’, zegt ze in de krant. In haar verklaring heeft ze het over ‘systematisch seksueel misbruik, misbruik van macht, pesterijen, intimidatie, isolatie en framing.’ Pauw spreekt van verkrachting. Ze noemde bewust geen naam van de dader, ‘omdat daar toch alleen meer gezeik van komt’, maar de dag na publicatie bleek dat het om oud-trainer Piet Buter ging, die de vlucht naar voren nam en liet weten verrast te zijn door het nieuws. Hij had destijds een kortstondige affaire met de veertien jaar jongere Pauw. Zij zegt bij haar thuis door hem verkracht te zijn. Buter laat weten ‘heel erg geschrokken te zijn, maar ik heb niets te verbergen.’ Een commissie onder leiding van hoogleraar sport en recht Marjan Olfers deed onderzoek, waarbij tientallen mensen zijn ondervraagd over alle aspecten van de relatie tussen Pauw en de bond. Het rapport is door Pauw gedeeld met NRC. Olfers wil niet diep op de inhoud ingaan, al vindt ze dat de krant ‘selectief heeft geshopt’, waarbij ze bedoelt dat het rapport evenwichtiger is dan het geschetste beeld in de publiciteit. Zo spreekt Pauw over ‘geplande vernedering’, terwijl uit het onderzoek blijkt dat hier geen beleid of plan achter zat. Pauw was de eenzame strijder, toen vrijwel niemand nog geloofde in vrouwenvoetbal. Ze overwon tal van barrières, was de grondlegger van de eredivisie en bondscoach toen Nederland debuteerde op een internationaal toernooi, met een plaats in de halve finale tijdens het EK van 2009. Na het ontslag van Arjan van der Laan als bondscoach, eind 2016, had ze de baan van bondscoach opnieuw willen bekleden, maar de bond koos voor Sarina Wiegman, die het EK van 2017 won, de finale van het WK in 2019 bereikte en een vet contract tekende als trainer van Engeland. Pauw vermoedt dat haar relatie met de KNVB de oorzaak is van de keuze voor Wiegman destijds. De KNVB erkent onvoldoende alert te zijn geweest bij eerste signalen over grensoverschrijdend gedrag en noemt het onacceptabel dat Pauw niet de veilige werkomgeving heeft ervaren waarop ze recht had. Anderzijds spreekt ook de bond van eenzijdige berichtgeving. De KNVB stelt dat de geëigende stappen nadrukkelijk aan de orde zijn geweest: aangifte doen bij de politie en melding bij het ISR, het Instituut Sportrechtspraak. Pauw wilde dat niet volgens de bond, die nu uit de krant vernam dat ze toch aangifte heeft gedaan. De bond hoopt de relatie met Pauw te herstellen. Pauw, tegenwoordig bondscoach van de Ierse vrouwenploeg, liet weten daaraan vooralsnog geen behoefte te hebben.||https://www.volkskrant.nl/nieuws-achtergrond/pauw-doet-aangifte-van-verkrachting-en-wil-weer-in-vrijheid-leven~be3dd8da/
2022-07-03||Nepomniasjtsji opnieuw uitdager van Carlsen, maar of het tot een tweekamp komt?||Een dag voor de laatste ronde van het kandidatentoernooi in Madrid is Ian Nepomniasjtsji zeker van de eindzege, De 31-jarige Rus consolideerde een in de eerste week opgebouwde ruime plusscore met vier remises en een simpele zege op de Fransman Firouzja. Het was meer dan voldoende om afstand te nemen van de concurrentie die in de tweede toernooihelft collectief faalde. Nepomniasjtsji toonde zich na zijn triomf in Jekaterinenburg in 2020/21 opnieuw de sterkste in de strijd om het recht van uitdaging van de wereldkampioen. Hij trad in de voetsporen van zijn landgenoten Vassily Smyslov (1953 en 1956) en Boris Spassky (1965 en 1968) die ook tweemaal op rij het kandidatentoernooi wonnen. Beiden bekroonden hun tweede overwinning door daarna ook de wereldtitel te veroveren. Graag zou Nepomniasjtsji hun voorbeeld volgen door in een tweede WK-match tegen Magnus Carlsen revanche te nemen voor de 7,5-3,5-nederlaag die hij eind vorig jaar in Dubai leed tegen de Noorse kampioen. Maar het is de vraag of hij die kans krijgt. Carlsen heeft enkele keren gezegd dat het vooruitzicht van een stressvolle zesde WK-tweekamp hem zo tegenstaat dat hij overweegt vrijwillig afstand te doen van de titel. Carlsens concurrenten betwijfelen of hij zo’n ingrijpende beslissing zal nemen. Maar Noorse journalisten, die de kampioen op de voet volgen, nemen de dreiging van zijn abdicatie zeer serieus, zeker nu bekend is wie de uitdager is. Volgens hen ziet Carlsen Nepomniasjtsji als de minst aantrekkelijke tegenstander van de acht kandidaten omdat hij hem al eens overtuigend heeft verslagen. Het kan nog wel even duren voordat duidelijkheid komt. Eerst moet de wereldschaakbond Fide een organisator vinden en de hoogte van het prijzenfonds vaststellen, waarna een contract zal worden voorgelegd aan de kampioen en zijn uitdager. Als Carlsen weigert zijn titel te verdedigen, neemt de nummer twee van het kandidatentoernooi zijn plaats in de WK-match over. Fabiano Caruana was de voornaamste kandidaat voor de tweede plaats tot drie nederlagen in de tweede week de Amerikaan ver terugwierpen. Zijn rol is overgenomen door landgenoot Hikaru Nakamura die de slotronde ingaat met een half punt voorsprong op de Chinees Liren Ding.||https://www.volkskrant.nl/sport/nepomniasjtsji-opnieuw-uitdager-van-carlsen-maar-of-het-tot-een-tweekamp-komt~b5828045/
2022-07-03||Tennisser Tim van Rijthoven eert klassieke speelstijl met enkelhandige backhand||Hoe verder Tim van Rijthoven afgelopen week reikte op Wimbledon, hoe meer zijn klassieke speelstijl in het oog sprong. Vooral zijn enkelhandige backhand viel vele liefhebbers op. Eenhandige topspelers worden met uitsterven bedreigd. Het maakt de ontmoeting tussen Novak Djokovic en Van Rijthoven tot een wonderlijk duel. Behalve een confrontatie tussen de zesvoudig kampioen en de debutant is het een botsing van spelopvattingen. Debutant Van Rijthoven, de enige overgebleven speler in het toernooi met enkelhandige backhand, tegen de koning van de dubbelhandige backhand. In de huidige top-100 van de wereldranglijst zijn de spelers met een enkelhandige backhand zwaar in de minderheid. Slechts negen van de honderd spelers gebruiken de slag: minder dan een op tien dus. Bij de vrouwen is de enkelhandige backhand nog zeldzamer. Slechts twee van de beste honderd vrouwelijke tennissers slaan hun backhand enkelhandig. De schoonheid van de slag verbleekt in het moderne powertennis. Fysieke kracht en de snelheid van de bal vormen tegenwoordig belangrijke onderdelen van het spel. Een tweede hand op het racket maakt het voor tennissers makkelijker om de harde klappen te pareren en vernietigende services te retourneren. Voor Van Rijthoven bleek zijn enkelhandige backhand een belangrijk wapen op Wimbledon. Dat gold ook voor Pete Sampras en Roger Federer, de beste grasspelers die het proftennis heeft gekend. Met zijn enkelhandige backhand zegevierde Sampras zeven keer op Wimbledon, Federer was acht keer de beste in Londen. Ook debutant Van Rijthoven gebruikte de slag de afgelopen week al meerdere keren op momenten dat hij in de moeilijkheden zat. Hoe was zijn toernooi verlopen als hij in de eerste ronde een setpunt tegen niet had weggewerkt met zijn technisch volmaakte enkelhandige backhand? ‘Het was het kantelpunt in de wedstrijd.’ Van Rijthoven behoorde al van jongs af aan tot de overgrote minderheid. De tennisser uit Roosendaal was 8 jaar toen zijn trainer Eric Hoppenbrouwers naar hem toe kwam. Hij stelde voor om de dubbelhandige backhand in te ruilen voor de enkelvoudige variant. ‘Met zijn dubbelhandige backhand kon hij prima verdedigen, maar in mijn ogen kreeg hij met de enkelhandige backhand een extra aanvallend wapen’, zegt Hoppenbrouwers. Van Rijthoven vormde een uitzondering. Bij tennisverenigingen wordt kinderen op jonge leeftijd over het algemeen een dubbelhandige backhand aangeleerd. De kinderen zijn fysiek nog niet sterk genoeg of technisch onvoldoende onderlegd om de backhand met één hand te nemen. Hoppenbrouwers. ‘Tim was fysiek al veel verder en had een goede techniek.’ De tijden zijn veranderd in het tennis. Ruim vijftig jaar geleden gebruikte elke speler de enkelhandige backhand. Een tweehandige backhand ging destijds elk voorstellingsvermogen te boven. Pas toen de Amerikanen Jimmy Connors en Chris Evert in 1974 Wimbledon met een dubbelhandige backhand wisten te winnen, was een nieuwe trend geboren. Een paar jaar later veroverde Björn Borg op Wimbledon vijf titels op een rij met zijn dubbelhandige backhand, toen de enkelhandige variant nog altijd de norm was. Voor de toeschouwers op Wimbledon heeft de enkelhandige backhand samen met de service-volley altijd tot de schoonheden van de sport behoord. Wimbledon is de plek waar de enkelhandige backhand extra goed van pas komt. De slag zorgt voor meer variatie, zegt Hoppenbrouwers, die vanuit huis geniet van de afwisseling in de klappen van Van Rijthoven. ‘Je kunt gemakkelijker een slice-backhand spelen waardoor de bal heel laag blijft. En je kan sneller een dropshot inzetten.’ Ook Richard Krajicek won Wimbledon in 1996 met een enkelhandige backhand, al werd het nooit zijn sterkste slag. Krajicek stapte pas rond zijn 16de over op de enkelhandige slag. Ook Sampras was 14 jaar toen hij de switch maakte. Nadat hij de eerste jaren had geworsteld en twijfelde of hij wel de goede keuze had gemaakt, won hij veertien grandslamtitels. Het is volgens Hoppenbrouwers een van de voordelen voor Van Rijthoven, die de slag al een paar jaar eerder leerde beheersen. ‘Hoe ouder je bent, hoe meer de nadruk op winnen komt te liggen. Als je dan nog de enkelhandige backhand moet leren, verlies je tijd, want de slag heb je niet van de ene op de andere dag onder de knie.’||https://www.volkskrant.nl/sport/tennisser-tim-van-rijthoven-eert-klassieke-speelstijl-met-enkelhandige-backhand~ba86dd85/
2022-07-03||Groenewegen sluit met zege in Tour ‘moeilijke periode’ af||Jakobsen ging de laatste, haakse bocht op 800 meter voor het einde van de derde etappe te wild in en moest vol in de remmen. Daarop raakte het ‘treintje’ van Quick-Step vóór hem hun sprinter kwijt en viel Jakobsen af als potentiële ritwinnaar. Groenewegen was een dag eerder boos op zichzelf geweest, maar kreeg het vertrouwen van zijn ploeg voor een tweede poging. Hij had veel ploeggenoten van BikeExchange-Jayco bij zich in de laatste kilometers, maakte geen fout en gooide zondag in Sønderborg zijn fiets als eerste over de streep, voor zijn vijfde etappewinst in de Tour. Zijn vader, die hem tijdens zijn Tourdeelnames in zijn camper steevast drie weken volgt, klom over de hekken om hem in zijn armen te sluiten. Hij werd aanvankelijk door officials tegengehouden, totdat omstanders erop wezen dat hij op weg was naar zijn zoon. Daarna kregen de emoties vrij baan. Groenewegen: ‘Het betekende heel veel voor me.’ Het was bijna onontkoombaar dat ook Groenewegen, afgelopen winter overgestapt van Jumbo-Visma naar BikeExchange, in een eerste reactie na zijn ritwinst refereerde aan het sprintongeluk waarbij hij en Jakobsen in augustus 2020 in Polen betrokken waren. Tourdebutant Jakobsen had dat een dag eerder ook al gedaan. Jakobsen, die bijna het leven liet, had acht maanden nodig om terug te komen. Groenewegen, die van zijn lijn afweek waardoor Jakobsen in de hekken belandde, werd negen maanden geschorst. ‘Het was ook voor mij een moeilijke periode, vooral mentaal’, zei Groenewegen, die in 2019 voor het laatst een etappe in de Tour won. ‘Ook door het verlies van mijn opa en de moeilijke geboorte van mijn zoontje.’ Ploeggenoten omringden hem na zijn zege. ‘Je hebt het geflikt, mate’, zei Michael Matthews. Niet eerder cijferde de Australiër zich in een sprinttrein zo weg. ‘Om daar deel van uit te maken, is bijzonder. Het voelt alsof ik zelf ook heb gewonnen.’ Het was Amund Grøndahl Jansen die Groenewegen uit het gedrang leidde en naar de laatste bocht bracht. De Noor was bij Groenewegens vorige werkgever Jumbo-Visma voorheen ook al betrokken bij de voorbereiding van diens sprint. Hij heeft nooit getwijfeld aan de capaciteiten van Groenewegen. ‘Ik zag hem in de Ronde van Hongarije tegen Jakobsen sprinten in de laatste etappe. Hij klopte hem met een paar fietslengten. En Jakobsen is geen klein rennertje. Hij en Dylan zijn misschien de beste sprinters ter wereld.’ Ook Grøndahl Jansen verwees naar de valpartij. ‘Je moet toch weer risico’s durven te nemen. Mentaal is hij supersterk. Hij weet dat na dat incident iedereen naar hem kijkt. Dit neemt veel gewicht van zijn schouders.’ Wat Jakobsen betreft heeft Groenewegen weliswaar toegegeven dat hij een fout heeft gemaakt, maar nagelaten excuses te maken. De sprinter van Quick-Step zegt extra op zijn qui vive te zijn als hij in een massasprint, met snelheden van 70 kilometer per uur, Groenewegen ontwaart. De laatste heeft op zijn beurt respect voor de sportman, maar ‘als mens liggen we elkaar niet zo’. Het venijn in hun rivaliteit is niet weg. Jakobsen verklaarde na afloop bij de NOS dat de overwinning van Groenewegen hem ‘persoonlijk koud laat'. ‘De bewondering die ik eerst voor hem voelde, is na de valpartij in Polen verdwenen.’ Zaterdag won Jakobsen en werd Groenewegen achtste, zondag werd Jakobsen vijfde. ‘Gisteren was voor hem een heel mooie dag en voor iedereen die er aan zíjn kant bij betrokken is’, zei Groenewegen na de finish. ‘En voor mij is het vandaag een mooie dag en voor iedereen die aan míjn kant erbij betrokken is. Zeker voor het Nederlandse publiek is het heel mooi dat we twee topsprinters hebben, die het in de Tour laten zien en mooie duels kunnen uitvechten.’||https://www.volkskrant.nl/sport/groenewegen-sluit-met-zege-in-tour-moeilijke-periode-af~b027dbcb/
2022-07-03||In de streekwinkel van Carisia en Kees maakt elke klant oogcontact||Over weinig kledingstukken zal de laatste jaren zo steen en been zijn geklaagd als over mondkapjes, maar voor Kees en Carisia ’t Jong uit Elst was de alomtegenwoordigheid van het beschermingsmiddel pas echt een plaag. De uitbaters van Streekwinkel de Lingegaerdt zijn namelijk doof – Carisia (43) vanaf haar geboorte, Kees (44) sinds zijn oorontstekingen als baby – en moeten dus de mond van hun klandizie zien om te kunnen liplezen. Het is dat er een deel van de week een tolk gebarentaal in de winkel rondloopt, anders zou het stel tijdens de coronapandemie dikwijls geen idee hebben gehad of hun klanten nou op zoek waren naar pak ‘m beet de quadrupel van de Elstse bierbrouwer Jeronimo, de chocoladecakemix van windkorenmolen De Vlijt uit Wageningen, of toch gewoon de winterpenen. ‘Ik ben zo blij dat de mondkapjesplicht voorbij is’, zegt Carisia geduldig articulerend, bijgestaan door tolk Georgia van der Gen. ‘Gelukkig hadden we met de gemeente geregeld dat we in de winkel gelaatsschermen mochten dragen, anders zouden we onze eigen tolken niet eens hebben kunnen volgen, of ons personeel.’ Sommige klanten schoven hun mondkapje tijdens het boodschappen doen heel even naar beneden, zodat Kees en Carisia toch hun vraag konden liplezen. Andere klanten waagden zich daar liever niet aan. ‘Daardoor kon ik ze niet volgen’, zegt Kees. ‘We hadden daar alle begrip voor, en deden er ook niet moeilijk over natuurlijk, maar lastig was het wel’, zegt Carisia, die samen met Kees ook een gezin met vier goedhorende kinderen bestiert. Tijdens een bezoek aan een grote supermarkt in Elst – ‘De naam noem ik niet, ik wil iedereen te vriend houden’, lacht Carisia – werd haar zelfs de toegang geweigerd omdat ze een gelaatsscherm droeg in plaats van een mondkapje. ‘Terwijl ik benadrukte dat ik doof was, en anders echt niet kan communiceren. Er zijn mensen voor wie het dragen van een mondkapje heel lastig is, zoals bijvoorbeeld patiënten met zware astma. Het is fijn als anderen daar een beetje rekening mee kunnen houden.’ De supermarkt in kwestie heeft inmiddels excuses aangeboden aan Carisia. ‘Het zijn heel lieve ondernemers’, zegt klant Renate Diks, terwijl ze net met een lading fruit de met boerenjongensijs, Betuwse verjus, zelfgemaakte hakhoning en andere lekkernijen gevulde streekwinkel verlaat. ‘En ze hebben gewoon goede producten uit eigen streek. Ze hebben bijvoorbeeld een appelboomgaard, en maken ook hun eigen sappen. Ik ga er regelmatig naartoe in plaats van naar de supermarkt – we hebben hier in het dorp twee Jumbo’s en een Albert Heijn – omdat je ze dat toch gunt.’ De streekwinkel van Carisia en Kees ligt net buiten de woonkern van het Betuwedorp Elst, wereldberoemd in Nederland als geboortegrond van de appelsoort Elstar en Pierre ‘Vader Abraham’ Kartner. Zelf komt het stel niet uit de buurt. Kees was jarenlang afdelingschef van een supermarkt in Benthuizen, een dorp bij Zoetermeer, terwijl Carisia werkte als juridisch medewerker bij een verzekeringskantoor. Allebei zochten ze een plek waar ze als slechthorenden meer zichzelf konden zijn op het werk. Op een dag stuitten ze op een advertentie van een streekwinkel uit Elst, die op zoek was naar nieuwe eigenaren. ‘We hebben alles opgezegd om onze droom te volgen’, vertelt Carisia. Pippi Langkous zei het al: ‘Ik heb het nog nooit gedaan, dus ik denk dat ik het wel kan.’ De spreuk staat op een bord in het kantoortje van Carisia en Kees, tussen levenswijsheden van de Amerikaanse president Lincoln en de Perzische dichter Rumi. Carisia en Kees namen zich voor om met hun winkel ook emplooi te bieden aan andere mensen met een beperking. Zo namen ze een jongen met zwaar autisme in dienst, Sven, die drie dagen per week komt helpen met vegen, de was opvouwen of andere klusjes. ‘Hij voelt zich heel gelukkig hier’, zegt tolk Van der Gen. ‘Hij heeft zo toch het gevoel dat hij een bijdrage levert aan de maatschappij.’ Ze herinnert zich nog het sollicitatiegesprek met Sven. ‘Tijdens het gesprek maakte hij geen oogcontact, wat hoort bij zijn autisme. Terwijl Carisia en Kees het oogcontact en het mondbeeld juist nodig hebben om te kunnen liplezen. Dus hoe gaan we dat doen, vroeg Carisia. Waarop Sven heel even stil was, en toen zei: ‘Weet je wat? Ik probeer het gewoon, en als het ongemakkelijk wordt, kijk ik gewoon even weg, en daarna kijk ik dan weer terug’. Zo dagen jullie mensen uit om zelf mee te denken, en dat vind ik heel gaaf aan deze winkel.’ Carisia en Kees hopen dat hun bedrijfje bijdraagt aan het begrip voor mensen met een beperking. Bij de meeste klanten van de streekwinkel zit dat wel snor. ‘De sfeer is hier anders dan in een supermarkt, daar raken mensen wat sneller boos of geïrriteerd’, zegt Carisia. ‘Klanten zijn hier meer relaxed’, zegt Kees. Al gaat het een enkele keer nog mis. Zoals laatst toen een andere autistische medewerker van Kees en Carisia vakken zat te vullen, en een klant vroeg waar de eieren lagen. ‘Hallo!?’, riep de klant met een diepe zucht uit, nadat hij het meisje voor de derde keer zonder antwoord naar de eieren had gevraagd. ‘Ze kan goed vullen’, zegt Kees, ‘maar ze kan maar één ding tegelijk.’ Wat voor autistische werknemers geldt, geldt net zo goed voor hun dove collega’s, zegt Carisia: een beetje extra geduld en inlevingsvermogen van de klant, en je komt al een heel eind. ‘Gewoon elkaar goed aankijken en duidelijk en rustig articuleren, dan komt de rest wel goed.’||https://www.volkskrant.nl/economie/in-de-streekwinkel-van-carisia-en-kees-maakt-elke-klant-oogcontact~b9a51f7d/
2022-07-03||Een Deen met een snor die snot en andere vuiligheid effectiever afvoert dan een kale bovenlip||Het peloton is net vertrokken uit ­Vejle. Livebeelden zijn er nog niet, maar ik begrijp uit het schriftelijke liveverslag dat Magnus Cort Nielsen met bollentrui al als een voetzoeker uit de startblokken is geschoten. In zijn dooie eentje heeft hij een voorsprong van vijf minuten bij elkaar gefietst. Het verslag meldt: ‘Geen steun, maar ook geen tegenstand voor Cort’. Magnus Cort Nielsen heeft een blonde snor. Het is meer een blonde borstel. Mijn opa, de vader van mijn moeder, had ook zo’n snor. Als heel jong kind was ik er bang voor, ik zag er een wapen in. Een kus van mijn opa deed pijn. Iets later begreep ik meer van opa’s snor. De lijnen ervan gaven hem een lach, ook al was die er niet. ‘Opa Snor’, zo noemden mijn zussen en ik hem liefkozend. Genoeg over mijn opa’s snor. Wanneer Magnus Cort Nielsen als eerste bovenkomt op het eerste gecategoriseerde heuveltje van deze derde en laatste etappe op Deens grondgebied is zijn voorsprong in het bollenklassement dusdanig gegroeid dat hij de trui zal meenemen naar Frans gebied. Dat moet lukken. De eerste livebeelden komen door. Behalve de snor van Cort Nielsen valt er weinig te beleven. Ik zie hoe de Denen opnieuw massaal zijn uitgerukt om hun wielerliefde te belijden. Cort Nielsen beweegt zich tussen twee hagen landgenoten die het geluid van een straaljager imiteren. De Denen, zo ken ik ze niet. Ik herinner me een voorval uit een etappe van de Ronde van Denemarken van 1987. Massasprint. Debuterend professional Michel Cornelisse is ambitieus en gooit zich elke dag als een mens zonder zorgen tussen de gevestigde sprintcracks. Uitbollend na de meet zie ik hoe mijn ploegmaat Eddy Planckaert - een heuse sprinter - als een aap op de rug van Cornelisse springt. Er wordt geschreeuwd, er wordt geslagen. Het begon eruit te zien als een knokpartij op een dorpskermis na veel bier. Niet netjes allemaal, en de sport onwaardig natuurlijk, maar wat me het meest verbaasde, en het meest op mijn lachspieren werkte, was de reactie van het Deense publiek achter de dranghekken. Eerste rang stonden ze, ik zie het zo weer voor me. Er was helemaal geen reactie. Met de armen over elkaar hingen ze daar. Ik bevond me in een sketch van Monty Python’s Flying Circus: O, dan moet dit wielrennen zijn. Magnus Cort Nielsen met zijn kittige snor is op weg naar de finish in Sønderborg. Sønderborg zal hem worst wezen, een massasprint wordt het toch. De hallucinante oorlog tussen de topsprinters is niet de zijne. Sønderborg wordt een online casino. De oorlog om de bollen wordt voorlopig vermomd als vredespact. Ik sluit overigens niet uit dat binnenkort wetenschappelijk bewezen wordt dat een snor snot en andere vuiligheid effectiever afvoert dan een kale bovenlip.||https://www.volkskrant.nl/sport/een-deen-met-een-snor-die-snot-en-andere-vuiligheid-effectiever-afvoert-dan-een-kale-bovenlip~b1f03773/
2022-07-03||Theatrale bariton met een fenomenale kennis van het klassieke lied en een feilloze intuïtie voor de emotie in de tekst||Hij moest het niet van de robuustheid van zijn stem hebben om te imponeren, vond de op 30 april overleden bariton Meinard Kraak van zichzelf. ‘Hij zocht het in het theatrale en in de interpretatie’, zegt zangeres Annett Andriesen, die in de jaren zeventig en tachtig door hem werd gecoacht en altijd nauw contact met hem heeft gehouden – zowel op professioneel als op vriendschappelijk vlak. Dat theatrale, dat had hij al van huis uit meegekregen: zijn ouders ontmoetten elkaar bij het amateurtoneel in Groningen. Terwijl zij dag en nacht in de weer waren met het Pension Kraak in Winschoten, zong Meinard in zijn gymnasiumtijd in het jongenskoor mee met de Matthäuspassion en trad hij met twee vrienden op als de Show-girls, geïnspireerd door de Andrew Sisters. In opera kwam alles samen. Bij de Nederlandse Operastichting excelleerde hij in de jaren zeventig onder meer als dominee Gedge in de opera Albert Herring van Benjamin Britten, wat Andriesen zich nog levendig herinnert. ‘Hij was precies het type, die bijbel onder zijn arm, die uitdrukking op zijn gezicht.’ Maar waarmee hij al direct in 1955 indruk maakte, bij zijn toelatingsexamen voor het conservatorium in Amsterdam, was zijn vertolking van het Franse lied. Daarin wist hij ook Pierre Bernac, in die tijd ‘de god van de Franse liedkunst’, te overtuigen, bij wie hij na zijn examen verder ging studeren in Parijs. De kennis en ervaringen die hij verwierf, deelde hij ook gul. Niet alleen als docent aan de conservatoria in Den Haag en Utrecht, maar vooral als coach van professionele zangers, onder wie Dieuwke Aalbers. ‘Ik werd altijd kalm bij hem, hij zag veel meer in mij dan ikzelf’, zegt ze. ‘Hij legde ook uit hoe je de tekst van een gedicht in een boog voor je uit moest zien, als een soort hoorn op je hoofd voor je uit moest sturen.’ ‘Hij had niet een vaste methode voor zijn lessen. Hij keek heel goed naar wat karakteristiek en eigen voor jou was en wat jij nodig had’, zegt Andriesen. In zijn autobiografie Schöne Welt, wo bist du schreef Kraak over haar dat haar grote stem ‘een zekere onrust’ had die ‘beteugeld moest worden’. ‘Hij vond dat het soms wel een onsje minder kon’, lacht Andriesen, ‘en zocht naar een manier om mijn energie te kanaliseren. Hij was heel oplossingsgericht voor mensen.’ ‘In mijn lesgeven heb ik nooit de techniek kunnen en willen scheiden van het muzikale aspect. Ik was gewend de emotie op te zoeken bij mijn studenten’, aldus Kraak in zijn boek. Dat deed hij in combinatie met een feilloze intuïtie voor de emotie in de tekst. Hij had een fenomenale kennis van het klassieke lied en kende ook enorm veel gedichten uit zijn hoofd. ‘Het duiden van teksten was een van zijn sterkste punten, zowel in het Duits als in het Frans’, vindt Andriesen. Tot op het laatst heeft hij jonge zangers en ook duo’s begeleid, zoals bariton Vincent Kusters en pianist Charlie Bo Meijering. Kraak hoorde in 2018 hun uitvoering van Schuberts Nachtstück en was daar zo van onder de indruk dat hij besloot hen te coachen. Noot voor noot nam hij het stuk met ze door. Het werd ook het lied waarmee ze bij zijn uitvaart, op 5 mei, afscheid van hem namen. ‘Daar hebben we geen moment over getwijfeld’, zegt Kusters. ‘Het was zo’n dierbaar lied van ons drieën geworden.’ De laatste zin, der Tod hat sich zu ihm geneigt, was voor iedereen een heel emotioneel moment. ‘We hadden’, zei een van de aanwezigen later, ‘moeten opstaan en die zin allemaal moeten zingen.’||https://www.volkskrant.nl/mensen/theatrale-bariton-met-een-fenomenale-kennis-van-het-klassieke-lied-en-een-feilloze-intuitie-voor-de-emotie-in-de-tekst~b897db09/
2022-07-03||BN’ers weren uit gokreclames lost niks op||Nooit meer BN’ers in gokreclames, een vreemde gewaarwording. Je kunt natuurlijk zeggen dat die schreeuwerige, schijtlollige oud-voetballers en voormalige politieagentes die verwoede pogingen deden ons een gokverslaving aan te smeren irritant waren, maar ze hoorden er toch ook een beetje bij. Nu ze er niet meer zijn, word ik een beetje weemoedig. Alles gaat zo snel en alles gaat zo snel voorbij. Nooit meer Wesley, Andy, Sjaak, Raffie en al die andere krukkige acteurs. In het staatsblad wordt omschreven welke BN’ers van de spotjes moeten worden uitgesloten: ‘individuele beroepssporters, een team bestaande uit beroepssporters en andere rolmodellen’. Wie zijn die andere rolmodellen? Dat zijn ‘personen die publieke bekendheid genieten en personen die hun bekendheid ontlenen aan activiteiten in het heden of het verleden als: 1.beroepssporter, sporttrainer of een andere persoon met een publiek zichtbare rol binnen de beroepssport; 2.acteur, regisseur, presentator, zanger of een andere persoon met een publiek zichtbare rol binnen de televisie-, film-, theater-, muziek- of andere entertainmentindustrie; 3.model, modeontwerper of een andere persoon met een publiek zichtbare rol binnen de schoonheid- of mode-industrie; 4. auteur, journalist, columnist, influencer, vlogger, blogger of een andere persoon met een publiek zichtbare rol vanwege het gebruik van gedrukte, audiovisuele, auditieve, online of andere media; 5.vertegenwoordiger van een politieke partij of een andere persoon met een publiek zichtbare rol binnen de landelijke, regionale of lokale politiek; 6.frequente deelnemer aan kansspelen of een andere persoon met een publiek zichtbare rol op het gebied van kansspelen; 7. personen die zichtbaar een ambt of beroep vervullen of uitbeelden waarvan een maatschappelijke voorbeeldfunctie uitgaat.’ Is dit geen heerlijke lijst? Je ziet helemaal voor je hoe zoiets gaat. De minister trommelt zijn ambtenaren op en zegt: ‘Ik wil dat in die gokreclames alleen volstrekt onbekende mensen optreden. Stel voor mij een lijst samen met alle beroepsgroepen met bekende mensen!’ De ambtenaren gaan ijverig aan de slag: ‘acteur!’ roept er één, ‘vlogger!’ schreeuwt de volgende en een derde gooit ‘model! In de groep. De wat oudere bedaagde ambtenaar scherpt het geheel nog slim aan met het zinnetje ‘met een publiek zichtbare rol’. Om het helemaal dicht te timmeren draagt hij ook nog ‘personen die zichtbaar een ambt of beroep vervullen of uitbeelden waarvan een maatschappelijke voorbeeldfunctie uitgaat’ aan. Knap werk. Maar valt daar ook de topkok onder? En de starchitect? Anders zou ik Rem Koolhaas meteen vragen voor Koning Toto. En wat nu als de volstrekt onbekende acteurs door die reclames opeens bekend worden? Dat is Harry Piekema van Albert Heijn en Frank Lammers van Jumbo ook overkomen. Moeten ze dan stoppen? Reclames zijn op aarde om mensen ertoe te verleiden de aangeprezen waar te kopen. De minister staat die ook voor gokken toe, als ze maar niet te succesvol zijn. Daarom worden BN’ers geweerd. Maar ook zonder BN’ers kun je nog mooie spotjes maken die mensen verleiden. Met mooie beelden, opzwepende muziek en aantrekkelijke (onbekende) mensen. Kunnen daar niet ook regels voor komen, zoals: ‘In gokreclames moet elk shot scheef en overbelicht zijn. Er mag alleen gebruik worden gemaakt van schelle atonale muziek. Alles wordt nagesynchroniseerd in het Duits.’ Als we de regels maar genoeg aanscherpen, krijgen we uiteindelijk spotjes die alle klanten wegjagen. Geniaal, maar ook omslachtig. Je zou de gokreclames ook kunnen verbieden.||https://www.volkskrant.nl/columns-opinie/bn-ers-weren-uit-gokreclames-lost-niks-op~bac8f1b4/
2022-07-03||Oekraïense stad Lysytsjansk valt, regio Loehansk nu geheel in Russische handen||Het Oekraïense militaire opperbevel bevestigde zondagavond na eerdere ontkenningen dat het zijn strijdkrachten uit het strategisch gelegen Lysytsjansk had moeten terugtrekken. ‘Om de levens van de Oekraïense verdedigers te sparen hebben we tot terugtrekking besloten’, aldus een verklaring die via sociale media werd verspreid. Er zou sprake zijn geweest van hevige artilleriebeschietingen op woonwijken. De verovering van Lysytsjansk, en daarmee de gehele regio Loehansk, is na weken van zware gevechten en een moeizame opmars een aanzienlijke symbolische overwinning voor Rusland. Het betekent ook dat de focus van de strijd nu verlegd wordt naar de belendende regio Donetsk, die nog deels in handen is van het Oekraïense leger. De verovering van de oostelijke regio’s Loehansk en Donetsk, onderdeel van de Donbas, het oude industriële hart van Oekraïne, was een belangrijk oorlogsdoel van de Russische president Vladimir Poetin bij de invasie van Oekraïne op 24 februari. Door Moskou gesteunde pro-Russische separatisten vechten er al sinds de eerste Russische inval in Oekraïne in 2014 tegen de Oekraïense regering. Na de mislukte aanval op Kyiv verlegde Rusland de focus van zijn militaire inspanningen vrijwel geheel naar de Donbas. De Russische minister van defensie Sergej Sjojgoe liet president Poetin officieel zondag weten dat de regio Loehansk ‘bevrijd’ was. Russische media toonden beelden van separatisten of Russische soldaten die door de straten van Lysytsjansk paraderen. Daarnaast verspreidden Russische bronnen een video waarop een Russische vlag te zien is die wappert op de ruïnes van een bestuursgebouw in de stad. De stad Slovjansk, zo’n 70 kilometer ten westen van Lysytsjansk, werd zondag ook zwaar beschoten door Russische artillerie. Bij die aanval, waarbij talloze branden uitbraken, zouden volgens burgemeester Vadim Lyakh zeker zes doden en 15 gewonden zijn gevallen. Het was de zwaarste beschieting van Slovjansk sinds het begin van de oorlog. Ook Kramatorsk, een andere belangrijke stad in Donetsk, lag onder vuur. Het Russische ministerie van Defensie meldde zondag dat het Oekraïense militaire infrastructuur had bestookt in Charkiv, de op een na grootste stad van het land, waar Oekraïense strijdkrachten zich na de Russische terugtrekking hebben verschanst. Volgens Oekraïne zijn in de noordoostelijke regio Charkiv bij Russische artilleriebeschietingen afgelopen weken tientallen burgers gedood of gewond geraakt. Bij explosies in de Russische grensstad Belgorod zouden zondag zeker drie mensen zijn gedood en tientallen gebouwen beschadigd. Volgens Rusland beschoten Oekraïense strijdkrachten de stad met raketten. De Russische luchtafweer zou zeker drie Oekraïense raketten hebben neergehaald. Het bericht kon niet onafhankelijk worden geverifieerd. Oekraïne had zondagavond nog niet gereageerd. De Oekraïense luchtmacht zou zondag ook een militaire basis in de door de Russen bezette zuidelijke stad Melitopol met meer dan dertig raketten hebben bestookt, meldde de uitgeweken burgemeester van de stad, Ivan Fedorov, op Telegram. Volgens Russische bronnen zouden enkele gebouwen zijn geraakt, maar zijn er geen doden gevallen. Oekraïne zei dat haar vliegtuigen twee wapendepots hadden geraakt. De Turkse autoriteiten hebben volgens de Oekraïense ambassadeur in Turkije een Russisch vrachtschip aangehouden met een lading graan die uit Oekraïne zou zijn gestolen. Journalisten van persbureau Reuters zagen het schip Zhibek Zholy zondag voor anker liggen buiten de haven van Karasu. Oekraïne, dat Rusland beschuldigt van grootscheepse graandiefstal uit bezet Oekraïens gebied, hoopt dat Turkije de lading zal confisqueren. Rusland ontkent dat het Oekraïens graan steelt. De Oekraïense president Volodimir Zelensky riep zaterdag de hulp van de internationale gemeenschap in om zijn verwoeste land weer op te bouwen zodra de oorlog met Rusland voorbij is. Hij zei te beseffen dat hiermee ‘kolossale investeringen’ zijn gemoeid; zeker 1.000 miljard euro, volgens de Europese Investeringsbank EIB. Maandag is er een bijeenkomst van zo’n veertig donorlanden in het Zwitserse Lugano, waar Oekraïne voor het eerst plannen voor de wederopbouw zal presenteren.||https://www.volkskrant.nl/nieuws-achtergrond/oekraiense-stad-lysytsjansk-valt-regio-loehansk-nu-geheel-in-russische-handen~b7926e86/
2022-07-03||Befaamde regisseur Peter Brook maakte school met ‘theater van de kaalheid’||Peter Brooks, zondag op 97-jarige leeftijd overleden, zal voor altijd verbonden blijven aan de legendarische theaterhappening The Mahabharata (1985), het negen uur durende epos gebaseerd op religieus-filosofische verhalen uit India, met de elementen vuur, water licht en aarde in de hoofdrol. Theaterliefhebbers uit heel Europa gingen er naar toe; vaak met georganiseerde busreizen. The Mahabharata ging in première in een steengroeve bij Avignon en speelde daarna een heel seizoen in Brooks eigen theater in Parijs: het intussen befaamde Théâtre des Bouffes du Nord. In 1989 regisseerde Brook zelf de filmbewerking – de duur werd daarin teruggebracht van negen naar zes uur. Ver voor het grote succes van The Mahabharata vestigde Peter Brook al zijn naam in eigen land (hij werd in 1925 geboren in Londen) bij de Royal Shakespeare Company. Zijn regies van King Lear (1962) en A Midsummer Night’s Dream (1970) worden tot zijn beste werk gerekend. Nederland heeft een bijzondere band met hem: in 2018 werd het festival Brandhaarden van Internationaal Theater Amsterdam aan zijn werk gewijd. Speciaal daarvoor kwam hij een jaar eerder naar Amsterdam om voor een volle zaal een openbaar interview te geven: het werd een theatercollege en terugblik tegelijk. Over de kern van het theater zei hij toen: ‘Een acteur speelt nooit voor zichzelf alleen, hij is er zich altijd van bewust dat er een publiek is, er is altijd de ander. Dat is de essentie van theater. Concentratie in ruimte en tijd om samen bijvoorbeeld een heel mensenleven te ervaren, zoals in de tragedie King Lear.’ Ook in het Holland Festival waren diverse producties van hem te zien, voor het laatst in 2014: The Valley of Astonishment. In 1969 verscheen Brooks standaardwerk over theater: The Empty Space (De Lege Ruimte) waarin hij een pleidooi hield voor een zo kaal mogelijke enscenering van teksten en stukken. Hij was wars van opsmuk en tierelantijnen. ‘Toen ik jong was, stortte ik me met ongebreidelde energie in allerlei wilde ervaringen. Ik ontmoette miljonairs, koningen en dictators. Tegelijkertijd sliep ik op de grond met jonge mensen van mijn leeftijd. Langzaam leerde ik te elimineren. Hetzelfde doe ik met mijn producties. In het begin wil ik alles: decors, kostuums, video, spektakel. Gaandeweg merk ik dat elke acteur alles al in zich draagt’, zei Brooks in 2018 in de Volkskrant. In die zin paste zijn Théâtre des Bouffes du Nord perfect bij zijn ideeën over theater maken: het door brand en wateroverlast aangetaste oude vaudevilletheater achter het Gare du Nord waar hij in 1974 met zijn groep zijn intrek nam, is daarna nauwelijks aangepast. Brooks voorstellingen speelden zich af op vloeren met een lange geschiedenis, en tussen muren met afgebladderde verf. Zo kaal, zo leeg. Je zou kunnen stellen dat het theater van Erik Vos bij De Appel en het vroege werk van Johan Simons door zijn theater van de kaalheid zijn geïnspireerd. Ook over de dood dacht hij zonder opsmuk: ‘Ik heb al vroeg het simpele gegeven geaccepteerd, dat alles wat geboren wordt, organisch tot een eind komt.’||https://www.volkskrant.nl/cultuur-media/befaamde-regisseur-peter-brook-maakte-school-met-theater-van-de-kaalheid~bbc9b5d0/
2022-07-03||Fabio Jakobsen is na ritzege in Tour weer topsprinter in plaats van de renner van die val||Fabio Jakobsen (25) zit met de microfoon in de hand wat voorovergebogen achter een tafel. Hij formuleert op een kalm ritme, monotoon bijna. Ingetogen, alsof hij daarmee wil illustreren dat hier op de eerste plaats niet de krachtpatser zit die anderhalf uur geleden alles en iedereen er in een furieuze sprint heeft opgelegd. ‘Nederig’ en ‘dankbaar’ zijn de woorden die hij zaterdag op de persconferentie gebruikt om zijn gemoedstoestand te beschrijven na zijn zege in de tweede etappe van de Tour de France, van Roskilde naar Nyborg. Hij zit hier, terwijl hij beseft dat er renners zijn die nooit de kans hebben gehad om terug te komen nadat ze hebben meegemaakt wat hij heeft meegemaakt. Het doet niks af aan zijn uitzonderlijke verhaal - het is ook ‘bijna een sprookje’, zegt hij. Twee jaar geleden lag hij volledig in de kreukels na die ijzingwekkende duikeling dwars door de hekken tijdens de openingsetappe in de Ronde van Polen, in Katowice. Er werd even gevreesd voor zijn leven. Nu wint hij tijdens zijn debuut in de grootste wielerwedstrijd ter wereld. ‘Wie had dat gedacht? Voor mij is nu de cirkel rond.’ Hij klopt aan de rand van de Grote Belt tussen de Deense eilanden Funen en Seeland, na een passage over de gelijknamige brug, de Belg Wout van Aert met een uiterste krachtsinspanning in de laatste meters. Die waant zich al zeker van de zege als hij de Deen Mads Pedersen voorbijsteekt. Verbaasd kijkt hij opzij: de wervelwind uit Heukelum steekt wat verder rechts van hem de handen in triomf omhoog. Zijn vader heeft het hem altijd voorgehouden: pas juichen na de finish. Er gaat nog een robbertje vechten met meervoudig wereldkampioen Peter Sagan voor een plek in het wiel van Van Aert aan vooraf. Hij kreeg ‘een paar beuken’ van de Slowaak. Omdat Jakobsen iets voor lag, meende hij terecht zijn plaats op te eisen. Angstig is hij niet geweest. ‘Ik ken de gevaren. Ik had controle. Dit is racen.’ Hier spreekt de prof, niet langer de door de val getekende renner. Het is de tweede opeenvolgende winst van Quick-Step-Alpha Vinyl. West-Vlaming Yves Lampaert mocht vrijdag het geel aantrekken, nadat hij in Kopenhagen de snelste was geweest in de tijdrit. De ploeg is in Denemarken ook een geplaagd team. Eerst kon renner Tim Declercq niet starten na een positieve test, daarna verlieten vijf collega’s uit de entourage wegens besmettingen de Tour, onder wie ploegleider Tom Steels. Op een rotonde na de finish is de viering van de overwinning er niet minder innig om. Teamgenoten omhelzen Jakobsen, slaan hem op de schouders. Geweldig, maat! Zijn ouders feliciteren hem vanachter de hekken, verloofde Delore Stougje krijgt een zoen. ’s Avonds in het hotel volgen er nog meer knuffels met de renners. Voor de staf heeft hij een dankbetuiging in woorden paraat, de leden blijven op gepaste afstand en houden de mondmaskers op. Hij is populair in zijn ploeg. Niet het behoud van het geel heeft zaterdag de prioriteit, verzekert klassementsleider Lampaert nog voor het vertrek uit Roskilde. ‘We gaan rijden voor Fabio.’ Vraag het aan de ervaren Michael Mørkøv, de Deen die de Nederlander meestal in de laatste honderden meters naar voren loodst. ‘We kennen allemaal zijn verhaal. Het is fantastisch dat hij nu wint. Het is een geweldige kerel.’ Ploegleider Wilfried Peeters: ‘Zijn vechtlust en karakter hebben hem tot hier gebracht. Hij heeft een ongelooflijke wilskracht. Als hij een doel heeft, gaat hij ervoor, voor de volle honderd procent. Hij is zeker van zichzelf. Kijk hoe hij in de laatste vijftig meter Van Aert nog passeert.’ Zijn collega Klaas Lodewyck: ‘Fabio is heel prominent aanwezig in het team. Hij zegt wat hij wil, rechttoe-rechtaan. Je weet wat je aan hem hebt. Het is een makkelijke jongen om mee te werken. Hij krijgt veel respect van de anderen. Iedereen weet: hij is een killer.’ De ploeg heeft hem meegenomen in plaats van de Brit Mark Cavendish, goed voor 34 Tourzeges en daarmee recordhouder met vijfvoudig winnaar Eddy Merckx. Dat dit tot extra druk leidde om maar eens te laten zien waartoe hij in staat is, deert hem niet. ‘Druk maakt diamanten. Ik hou ervan om onder druk te presteren. Het team gelooft in mij, mijn familie gelooft in mij, ik geloof in mezelf. Ik werk er hard voor, ik zet er veel voor opzij. Ik ben degene die mezelf het meeste druk oplegt, elke dag weer. Een topatleet moet daarmee kunnen omgaan. Cavendish en ik verdienden het allebei om hier te zijn. Hij was voor mij een voorbeeld, toen ik vijftien jaar geleden met fietsen begon. Hij is een legende. Ik weet zeker dat hij thuis veel plezier heeft beleefd aan deze zege.’ Voor het vertrek van de derde etappe, zondag in Vejle, moet hij desgevraagd wel melden dat hij nog niks van de Manxman heeft vernomen. In Nyborg volgt een lange opsomming op de vraag wie hij wil bedanken. Zijn vriendin, allereerst - hij vroeg haar midden in zijn revalidatieproces ten huwelijk. Zijn ouders, zijn zus, andere familieleden die hem telkens heen en weer naar het ziekenhuis brachten voor alweer een behandeling. Teambaas Patrick Lefevere, de sponsoren. ‘Ze hebben nooit het geloof in mij verloren, wetende dat de weg terug lang was.’ De medische staf die ‘mij eerst weer een normaal persoon maakte, vervolgens een fietser en nu weer een topsprinter’. Speciale vermelding krijgt een osteopaat bij hem in de buurt, de 85-jarige ome Cor, Cor van Wanrooij. Ook na zijn Nederlands kampioenschap in 2019 in Ede noemde hij al diens naam. ‘Hij gaf mijn lichaam weer de flexibiliteit en weerbaarheid terug. Na de crash deden veel spieren het niet meer. Hij weet precies wat hij moet doen om ze te reactiveren. Ik ben hem eeuwig dankbaar.’ Hij onderstreept de waarde van familiebanden, bij hem onder meer belichaamd door de toewijding van vader en schoonvader die hem beurtelings vergezellen op zijn trainingskilometers; zij op de scooter, hij erachter. In Denemarken nam de schoonvader van Michael Mørkøv de honneurs waar. Het team van Quick-Step noemt hij ‘zijn tweede familie’. ‘De jongens kwamen langs toen ik thuiszat. Ze zeiden: het gaat tijd kosten, maar we zullen je blijven steunen. Het was speciaal om met hen feest te vieren. Ik zie ze als mijn broers. Deze zege is voor hen.’ Jakobsen vat zijn traject in kernbegrippen samen. Een talent dat graag ooit de Tour zou gaan rijden. De val. De revalidatie. De comeback. Op deze dag de verzilvering van zijn allereerste kans op winst in de allergrootste wedstrijd. Eenvoudig is het dan toch niet om bescheiden te blijven. ‘Ik kan zeggen dat ik een van de beste sprinters ter wereld ben. Vandaag was ik de snelste op aarde, waarschijnlijk.’ Hij staat op. ‘Ik hoop dat al die mensen thuis en langs de kant ervan hebben genoten. Ik heb het zeker. Bedankt allemaal.’||https://www.volkskrant.nl/sport/fabio-jakobsen-is-na-ritzege-in-tour-weer-topsprinter-in-plaats-van-de-renner-van-die-val~b3593a22/
2022-07-03||Na wereldtitel in Boedapest plonst openwaterzwemmer Van Rouwendaal net zo makkelijk de Eem in||Vier dagen na haar wereldtitel op de 10 kilometer open water in Boedapest ligt Sharon van Rouwendaal in rivier de Eem bij Amersfoort. Ze is kort in Nederland bij familie voordat ze naar Parijs vertrekt voor een wereldbekerwedstrijd. De organisatoren van de benefietzwemwedstrijd Swim to Fight Cancer hebben de kersverse wereldkampioene gestrikt voor een clinic. Er zijn zo’n vijftig liefhebbers van crawlen in rivieren, meren en zeeën op afgekomen. De sticker met het startnummer is van haar armen geschrobd. De pijn van de tientallen kilometers in het Lupameer is nog niet weg, zegt Van Rouwendaal, die na het goud op de 10 kilometer een dag later brons veroverde op de 25 kilometer. Hoe ze dat deed, weet ze zelf ook nog niet zo goed. De 28-jarige zwemster had na 2,5 kilometer al pijn en dacht aan opgeven, maar ze zwom toch 5,5 uur door en haalde het podium. ‘Ik voel mijn ellebogen nog steeds’, grijnst Van Rouwendaal, die bekend staat om haar spartaanse manier van trainen. Van pijn in de ellebogen zullen de deelnemers aan de clinic waarschijnlijk geen last hebben. Zij trainen om 2 kilometer achter elkaar te kunnen zwemmen. Van Rouwendaal krijgt de vraag wat ze had gegeten op de dag dat ze de wereldtitel veroverde. ‘De wekker ging om vijf uur, dus ik had de avond van tevoren boterhammen gesmeerd. Ik eet vaak brood met chocoladepasta.’ Eetlust heeft ze nooit zo vroeg in de ochtend, dus probeert ze vaak maar wat naar binnen te proppen om elk half uur daarna nog een paar happen te nemen. ‘Ik probeer ook weleens bananen te eten, dat werkt goed tijdens sport, maar daar word ik snel misselijk van. Ik slik ook nog cafeïnepillen, want ik moet tijdens de wedstrijd twee uur lang superscherp zijn. Dat hoeven jullie niet te doen, hoor. Voor 2 kilometer is een kop koffie wel genoeg.’ Van Rouwendaal slikt ook medicijnen om haar maag te beschermen tegen het vieze water. In het Lupameer zag ze meer dan in de Eem. ‘Je kon daar nog wel een beetje onder water kijken. Je zag de waterplanten bijvoorbeeld. Dit water is echt zwart, hier zie je helemaal niks.’ Om goed te weten waar je in de groep ligt, is navigeren belangrijk bij openwaterzwemmen, legt ze uit. Door steeds in de gaten te houden waar haar concurrenten in het Hongaarse water lagen, wist ze zeker dat niemand solo naar de wereldtitel kon racen. Tijdens de strijd om het goud was de Nederlandse twee uur lang nagenoeg onzichtbaar geweest. Ze liet andere zwemmers gaten dichten en bleef vlak naast of achter mensen hangen, om in de gunstigste stroming te liggen. In de slotfase schoof ze telkens een plekje op naar voren, om de twee overgebleven wereldtoppers in de laatste meters te verslaan. Midden op de rivier, als er net een boot langs is gekomen, laat Van Rouwendaal zien hoe je tijdens het zwemmen omhoog kijkt zonder veel energie te verspillen. Ze tilt haar hoofd iets op, zodat haar ogen net boven het wateroppervlak uitkomen, als een soort duikboot. ‘Je moet niet tijdens het ademen ook nog willen kijken. Ademen moet je gewoon netjes naar de zijkanten doen. Anders beweeg je veel te wild en dat kost energie.’ Een van de deelnemers vraagt of ze weleens per ongeluk een hap water binnenkrijgt en wat ze dan doet. ‘Dat gebeurt heel vaak. Ik slik het dan gewoon door.’ Ondanks het succes van Nederland in het openwaterzwemmen met olympisch goud voor Maarten van der Weijden in 2008 en Ferry Weertman en Sharon van Rouwendaal in 2016 (plus zilver in Tokio) wordt de sport in Nederland mondjesmaat beoefend. Ongeveer 30 procent van de zwemverenigingen heeft weleens aan een evenement in het buitenwater meegedaan. Er worden wel steeds meer tochten voor recreanten georganiseerd. De talenten komen, net als bij Van Rouwendaal, in het zwembad bovendrijven. Zwemmers die op dreef komen na de 800 meter, zijn potentiële talenten voor buiten. Het is dan ook de eerste keer dat de geboren Baarnse, die een wereldtopper werd in Frankrijk en nu in Duitsland traint, in de Eem zwemt in de buurt van haar oude woonplaats. Na een paar keer heen en weer gaat de groep, half borstcrawl half schoolslagzwemmend, weer richting de kanovereniging. Er is net een toernooi bezig van kanopolo, een mix tussen waterpolo en kanoën. Op de kant wachten moeder Ada en vader Peel van Rouwendaal met het dwergkeeshondje van de zwemster. Het beestje met de gouden manen heet Rio, vernoemd naar de plaats waar ze in 2016 haar olympische titel won. Als iedereen aan wal is, worden er nog wat foto’s gemaakt met de wereldkampioene. De clinic zit erop, haar seizoen nog niet. Op naar de volgende wereldbekerwedstrijd, haar armen kunnen nog wel wat kilometers aan.||https://www.volkskrant.nl/sport/na-wereldtitel-in-boedapest-plonst-openwaterzwemmer-van-rouwendaal-net-zo-makkelijk-de-eem-in~bba62920/
2022-07-03||Sainz drijft boven als winnaar in chaotische race op Silverstone, Verstappen door schade buiten podium||De 140.000 fans op Silverstone bejubelden uiteindelijk Ferrari-coureur Carlos Sainz als winnaar, in een race die van de eerste tot de laatste ronde boeide. En waarbij Max Verstappen voor het eerst in zes races eens niet op het podium eindigde. Na een regenachtige zaterdag vol listige momenten in de kwalificatie leek de race op zondag onder beduidend rustigere omstandigheden verreden te gaan worden in Silverstone. De weerstations voorspelden geen regen, waarbij het dus op de coureurs aankwam wat betreft spektakel. Max Verstappen startte vanaf de tweede plek, tussen de twee Ferrari’s in. Het leek op voorhand het spannendste moment van de wedstrijd te worden, omdat Verstappen eigenlijk meteen moest toeslaan om het initiatief naar zich toe te trekken. Die boodschap had hij goed begrepen: op de snelste, zachtste banden schoot hij weg van zijn plek en pakte hij meteen de leiding. Hij had er maar een paar meter plezier van. Achter hem vlogen namelijk de brokstukken en auto’s door de lucht. Het ging mis toen Mercedes-coureur Russell langzaam vertrok vanaf zijn plek, waardoor achter hem de auto’s in het gedrang kwamen. Russell raakt daarbij Alpha Tauri-coureur Gasly op zijn voorband, die vervolgens de controle verloor en tegen de Alfa Romeo van de Chinees Zhou gleed. De banden van beide auto’s haakten in elkaar en bij de kracht die vrijkwam, werd de bolide van Zhou gelanceerd. De Chinees vloog over de kop, gleed op zijn halo richting de bandenstapel en werd vervolgens in de grindbak nog eens gelanceerd. Daarbij vloog hij over de bandenstapel en belandde zo tussen het hek en de banden. Het duurde bijna een half uur voordat de Formule 1 de megacrash herhaalde, omdat lang onduidelijk was hoe het precies met Zhou was. Uiteindelijk bleek hij niet gewond en ging het naar omstandigheden goed met hem. Zo’n beetje tegelijk met de crash sprintten op een andere plek van de baan milieuactivisten het asfalt op om te demonstreren. Door al die chaos direct na de start lag de race ruim een uur stil. En omdat er voor het stilleggen van de race nog geen volledige ronde was gereden werd de race hervat met een start in de originele startopstelling, dus met Verstappen weer op de tweede plek. Bij die herstart lukte het Verstappen niet om Sainz nog eens te verschalken, omdat de Spanjaard aanzienlijk feller zijn positie verdedigde. Verstappen nam zijn verlies en bleef rustig jagen op de Ferrari. Binnen tien rondjes had hij Sainz daarmee zo op de kast gejaagd, waardoor hij een fout maakte en Verstappen zo simpel de leiding kon overnemen. Vervolgens leek de Nederlander simpel op zijn zesde zege in zeven races af te koersen, tot hij opeens snelheid verloor en binnen een mum van tijd werd ingehaald door de Ferrari’s achter hem. Verstappen dacht eerst aan een lekke band, waarna hij direct een pitstop maakte. Toen hij terugkeerde op de baan kampte hij nog steeds met problemen, waarna zijn team concludeerde dat zijn auto was beschadigd aan de achterkant. Verstappen reed daarna een verloren race, waardoor er plots volop kansen lonkten voor de auto’s achter hem. In een van die auto’s zat Lewis Hamilton, die nog geen race dit seizoen kon strijden om overwinningen en nu daar opeens alle kans op had voor zijn thuispubliek. Hetzelfde gold voor beide Ferrari-coureurs: Carlos Sainz en Charles Leclerc. In de ruim dertig ronden daarna wisselde het zo’n beetje per rondje welke coureur de grootste kans had op de zege. Het beslissende moment kwam in ronde 39 van de 52, toen de Alpine van Esteban Ocon opeens stilviel op de baan. De safetycar kwam daardoor op de baan, waardoor alle verschillen tussen de auto’s verdwenen en coureurs van het moment profiteerden door te wisselen naar snellere banden. Ferrari-coureur Leclerc werd door zijn team alleen niet naar binnen groepen in tegenstelling tot de auto’s om hem heen, waardoor hij bij het hervatten van de race als raceleider zo’n beetje direct werd ingehaald door zijn teamgenoot Sainz. Achter hem hadden Sergio Pérez (Red Bull) en Lewis Hamilton meer moeite Leclerc te passeren, waardoor Sainz kon wegrijden van de rest. Hij won zo zijn eerste Formule 1-race ooit. Leclerc finishte uiteindelijk als vierde, achter Hamilton en Pérez. Verstappen knokte zich met veel pijn en moeite nog naar de zevende plek. De Nederlander blijft wel ruim aan de leiding in de WK-stand.||https://www.volkskrant.nl/sport/sainz-drijft-boven-als-winnaar-in-chaotische-race-op-silverstone-verstappen-door-schade-buiten-podium~bb98d7d9/
2022-07-03||Club Diana sluit de deuren: klanten genoeg, maar sekswerkers verkiezen de illegaliteit boven het bordeel||De vrouwen schrokken wel toen hij ze vrijdag bijeen riep met een treurige mededeling. ‘Je zag de koppies wit worden’, zegt eigenaar Jan Siemons (58) zondagochtend. ‘Er was ongeloof. Sommigen lieten een traantje.’ Want na 44 jaar zal Club Diana de deuren sluiten. De roemruchte seksclub in het Noord-Brabantse Zundert, bekend van de dubbeldekker langs de A16 richting Antwerpen, is niet meer levensvatbaar. ‘Mijn broer en ik stoppen ermee voordat we diep in de schulden zitten’, zegt Siemons tijdens een rondleiding langs de bank waarop de sekswerkers ‘s avonds naast elkaar zitten, het zwembad waar mannen met een vrouw kunnen vertoeven en de kamers met namen als Cleopatra, Minerva en Poseidon, waar de diensten geleverd worden. Aan de klandizie ligt het niet, zegt hij. Mannen op zoek naar een verzetje - van bouwvakker tot directeur - zijn er namelijk nog genoeg. Het grootste probleem is dat Club Diana nog maar moeilijk vrouwen kan vinden die hun diensten willen aanbieden. En dat heeft niets met de aard van het werk te maken. ‘Illegaal werken is lucratiever.’ Andere seksclubs hebben daar ook last van, zegt André van Dorst van de Vereniging Exploitanten Relaxbedrijven (VER). ‘De hele sector staat er slecht voor. En dat is deels door de overheid in de hand gewerkt.’ Met de sluiting van Club Diana komt een einde aan een opmerkelijk avontuur, dat begon bij Jans ouders. In 1978 richtten Frans en Corry Siemons een seksclub op die ze ‘Sauna Diana’ noemden. ‘Sauna’ vanwege de stoute associaties die dat woord aan de Belgische zijde van de grens opriep, ‘Diana’ omdat ze toevallig vijf neonletters op de kop wisten te tikken die ze mooi vonden. Later bleek dat overigens een prima vondst. In de Griekse mythologie is Diana de godin van de jacht. Naamsbekendheid kreeg Sauna Diana vooral via de wielrennerij. De drie zonen van Frans en Corry fietsten aanvankelijk bij de plaatselijke wielervereniging. Om de jongens meer comfort te bieden bij wedstrijden, schafte Frans op een dag een Engelse dubbeldekkerbus aan, waarin hij een bad en een keuken bouwde. Het was een ongekende luxe die destijds zelfs voor renners in de Tour de France niet was weggelegd. Daar bleef het niet bij. In 1986 begon Sauna Diana met de sponsoring van een wielerploeg voor topamateurs. De ploeg reed niet alleen wedstrijden in Nederland en België, maar ook onder meer een ronde in de voormalige DDR en de Trump Tour in de Verenigde Staten - inderdaad, een project van de latere president. Toen de wielerploeg ter ziele ging, verhuurden Frans en Corry hun volgende dubbeldekker aan profploegen die meereden in de Tour de France. Op de flanken van de bus prijkte een afbeelding van een halfnaakte vrouw en de naam van de sauna. Soms bakte Corry aan boord pannenkoeken voor de renners. Ondertussen bouwden Frans en Corry verder aan het bedrijf. Begin jaren negentig begonnen ze achter het pand met de aanleg van Parc Diana, een weelderige tuin met een vijver, een hagelwit strandje en een Afrikaanse hut. Ook daar konden de klanten zich met de vrouwen terugtrekken. Na verloop van tijd kwamen ook hun drie zonen in het bedrijf. Eerst Jan, die als profwielrenner vijf keer de Tour de France reed, later ook Marc. Na Marcs overlijden raakte Ruud betrokken. In die tijd was de club zes dagen per week open. Er liepen tien tot vijftien sekswerkers rond. ‘De problemen met de dames’, zoals Jan Siemons het noemt, begonnen bijna vijftien jaar geleden. Tot die tijd kon de seksclub loonbelasting afdragen over het sekswerk zonder daarbij de namen van de vrouwen aan de Belastingdienst door te geven. Dat veranderde in 2008, tot afgrijzen van veel sekswerkers. ‘Als bekend is dat je sekswerker bent’, zegt Siemons, ‘gaan er nog altijd meer deuren dicht dan open.’ Het animo om in een seksclub te werken nam daardoor af. Corona was een nieuwe dreun. Niet alleen moesten de clubs dicht, ook bleek dat de vrouwen ondanks hun braaf betaalde belastingen niet in aanmerking kwamen voor inkomensondersteuning. ‘Ze zaten zonder geld’, zegt André van Dorst van de VER, ‘maar ze hadden nog wel het nummer van Piet en Klaas in hun telefoon. Ze zijn ondergronds gaan werken.’ De vrouwen ontdekten zo dat illegaal werken ook voordelen heeft, zegt Siemons. ‘Ze vragen een uitkering aan en bieden zich via internet aan. Dan rekenen ze de helft van wat wij rekenen en houden ze meer over. En de overheid laat het gebeuren. Er wordt nauwelijks gehandhaafd.’ ‘Zelfs de mooiste bedrijven van Nederland kunnen het daardoor niet meer rooien’, zegt Van Dorst. ‘Bedrijven zoals Club Diana, die hun mensen goed behandelen en alles volgens de regels doen. Dat vind ik treurig. We zijn weer terug bij af. De prostitutie gaat weer de illegaliteit in.’ Rest nog de vraag wat er met het pand en het park gaat gebeuren, nu Club Diana gaat sluiten. Maar dat weten Jan Siemons en zijn broer nog niet. ‘Mijn moeder fantaseerde ooit dat hier ouderen zouden kunnen wonen’, zegt hij. ‘Misschien is dat wat.’||https://www.volkskrant.nl/nieuws-achtergrond/club-diana-sluit-de-deuren-klanten-genoeg-maar-sekswerkers-verkiezen-de-illegaliteit-boven-het-bordeel~b08e586f/
2022-07-03||Een hapje dat ‘hete hond’ wordt genoemd||In het algemeen passeren op 4 juli zo veel mensen tegelijk de poort van de ambassade (de Amerikaanse ambassade viert dan Onafhankelijkheidsdag, red.) dat iedereen erdoor kan komen: we zwaaiden maar wat met een wit papiertje naar de militie. Op gewone dagen is het anders, de ambassade en de ambtswoning worden bewaakt door KGB’ers, terwijl in de huizen ertegenover ‘koekoeken’ zitten die de ingang in de gaten houden. Wij stonden aan het einde van een voor Russen zo gewone rij die langzaam het huis binnenschoof, waar enige mannen en vrouwen beleefd handjes aan het schudden waren. Hierna verspreidde iedereen zich, onder de klanken van ­militaire muziek. Op de binnenplaats stonden tentjes en de kinderen van de diplomaten kwamen met een drankje en een hapje dat ‘hete hond’ genoemd werd. De meeste mensen kende ik niet, tot ik ineens mijn oude vriend Zverev aan de arm van een dame zag. De dame maakte drukke gebaren en was enigszins aangeschoten, maar toen ik haar streng vroeg wie zij was, verschoot iedereen een beetje: zij bleek mevrouw Thompson, de vrouw van de ambassadeur, te zijn. Ik vond het maar vreemd en stelde me voor hoe gewichtig­doenerig de vrouw van de Sovjet-­ambassadeur in Washington zou zijn.||https://www.volkskrant.nl/cultuur-media/een-hapje-dat-hete-hond-wordt-genoemd~b9c0eb6b/
2022-07-03||Bushpiloot Room brengt met de liefde van God hulp naar de binnenlanden van Afrika, maar niet iedereen is daar blij mee||Pieter Room (38) doet alles zelf, van het minutieus uitrekenen hoeveel zijn passagiers bij elkaar opgeteld wegen, tot het dichtdoen van de deuren van zijn éénpropellervliegtuigje. Zo ook deze ochtend. Zodra Room gereed is, geeft hij plankgas en jaagt hij zijn twaalf meter kleine Cessna over een aarderode startbaan pal naast het Victoriameer in Oeganda. Als ‘bushpiloot’ levert Room geregeld hulpgoederen en ontwikkelingswerkers af in de meest afgelegen binnenlanden van Oeganda, Zuid-Soedan en Congo, waar het lang niet altijd veilig is en het woord ‘vliegveld’ vaak verwijst naar een aangestampte strook aarde zonder handige voorzieningen als een verkeersleider of een hek. Soms komt Room enkel wat wilde dieren tegen: ‘Dan schiet er vlak voor me op de grond een buffel of een gazelle voorbij, of stuift er opeens een tropische vogel op’, zo lacht hij, terwijl hij naar zevenduizend voet hoogte klimt. Toch staat Room er voor zijn gevoel allesbehalve alleen voor: als zoon van een gereformeerd-vrijgemaakte predikant vliegt hij met de hulp van God. Room opereert namens Mission Aviation Fellowship, kortweg MAF, een van oorsprong Angelsaksische, evangeliserende organisatie. Het takenpakket spreekt boekdelen: behalve hulpgoederen en ontwikkelingswerkers, vervoert MAF missionarissen en bijbels. De liefde van Christus overbrengen via vliegtuigen, zo luidt de officiële doelstelling. De vliegende zendelingen hebben een enorme voetafdruk: in de 26 landen waar MAF actief is – van bijvoorbeeld Guinee, Liberia en Madagaskar tot Suriname en Indonesië – werden naar eigen zeggen in 2021 bij elkaar gemiddeld 115 vluchten per dag verzorgd. ‘Elke zes minuten start of landt er ergens ter wereld een MAF-vliegtuig’, zo vermeldt de organisatie – die voor haar inkomsten vooral op particuliere donaties leunt – maar al te graag. Qua bestemmingennetwerk kan MAF zich zelfs meten met het humanitaire vliegprogramma van de Verenigde Naties, wat iets zegt over de enorme slagkracht van de hedendaagse, evangeliserende beweging. ‘Hier in Afrika kan ik een verschil maken, en ik geloof dat God dit voor mij zo heeft gewild’, zo verklaart Room zijn persoonlijke motivatie terwijl hij over de Nijl vliegt, waarin hij ook de hand van God ontwaart: ‘De Nijl is een bron van leven, de rivier stroomt vanaf het beginpunt hier helemaal naar Egypte. Net zoals Jezus de bron van leven is.’ Niet dat Room het lot van zijn vliegtuigje volledig in Gods handen legt: zijn boordcomputer spreekt ook een woordje mee. ‘Waarschuwing, terrein!’, klinkt het, als ten noorden van de Nijl enkele bergtoppen vervaarlijk hoog de lucht in steken. Maar er klinken ook bedenkingen. Niet in de cockpit, maar op de grond: volgens Mary Serumaga, een Oegandese essayist, ontslaat structurele hulpverlening in het algemeen de Oegandese regering van de plicht om zelf verantwoordelijkheid te nemen voor de ontwikkeling van het land. ‘Meer dan honderd jaar na de komst van de eerste missionarissen zijn delen van Oeganda nog altijd afhankelijk van zendelingen voor basale diensten als waterputten en scholen. Dat is erg spijtig, het gaat ten koste van onze waardigheid en soevereiniteit’, aldus Serumaga. Over missionarissen gesproken: Room levert vandaag een handjevol Amerikaanse baptisten af in Karamoja, het meest afgelegen gebied van Oeganda, enkel bevolkt door veehoudende nomaden die van oudsher hun eigen spirituele opvattingen volgen. Na ruim anderhalf uur vliegen – een autorit zou al snel een dag duren – draait Room een inspectierondje boven een hobbelig, halfbegroeide pad dat doorgaat voor een landingsbaan, waarna hij over een grote rotspartij heen scheert en hij zijn Cessna vakkundig aan de grond zet. De enige nederzettingen hier zijn een paar clusters van strohutten. Room, een bescheiden man die tijdens zijn werk zelfgebakken brood met jam eet, wordt op geheel Amerikaanse wijze onthaald door Selvin Jeremiadoss, een 41-jarige baptist uit Georgia, die al zes jaar lang zielen probeert te winnen in Karamoja. ‘Geweldig gedaan man’, aldus Jeremiadoss, die samen met zijn vrouw Laurel en hun drie jonge kinderen in de bush bivakkeert. ‘Wij kunnen ons werk niet doen zonder MAF. Als mensen nog nooit het woord van Jezus Christus hebben gehoord, is het onze taak om het ze te laten horen!’ Het vliegtuigje van Room trekt bekijks van een paar meisjes van het Karamojong-volk, nieuwsgierig komen ze tevoorschijn uit de dichte begroeiing, getooid met hun typische, felgekleurde rokken en kralenkettingen. Gevraagd naar wat zij er van vinden, maakt een van de meisjes een veelzeggend gebaar: ze steekt haar geopende hand uit, als een bedelaar. Room legt uit dat MAF meer doet dan verarmde mensen bekeren, zo stuurt hij zijn vliegtuigje weer de lucht in om een paar onderzoekers op te pikken die met geld van de Amerikaanse overheid de biodiversiteit in kaart hebben gebracht in Kidepo, een pal aan de grens met Zuid-Soedan gelegen wildpark vol met leeuwen, olifanten en giraffes. Na een korte vlucht, over savannes die er sinds het recente regenseizoen zo groen bij liggen als een biljartlaken, daalt Room neer op een landingsstrip, waar hij gierend tot stilstand komt naast drie verdwaalde antilopen. ‘Je hoeft niet godsdienstig te zijn om baggageruimte of een zitplek te kopen op een MAF-vlucht’, zo verklaart Room als hij het groepje bio-onderzoekers aan boord laat voor de laatste vlucht van vandaag, terug naar de Oegandese hoofdstad Kampala. ‘Ik vervoer ook bloed namens klinieken, of ik doe medische evacuaties.’ In februari vervoerde Room, samen met een andere Nederlandse MAF-piloot, weer iets geheel anders: VVD’er Liesje Schreinemacher, de minister voor Buitenlandse Handel en Ontwikkelingssamenwerking, die op werkbezoek was in Oeganda. De ticketverkoop aan (areligieuze) hulp- en onderzoeksinstanties levert geld op waarmee MAF haar missiewerk kan volhouden. Ruwweg een kwart tot een derde van de wereldwijde inkomsten komt uit deze bron. Instanties die gebruikmaken van MAF, hebben vaak geen alternatief omdat niemand anders op bepaalde bestemmingen vliegt. Het sterkste bewijs van de dominantie in Oeganda is dat MAF eigenaar is geworden van de landingsstrip nabij Kampala, die ook wordt gebruikt door leger, politie en diverse particuliere organisaties. Zij betalen geld aan MAF. Niet dat Room er zelf financieel op vooruit gaat: piloten van MAF werken als vrijwilliger. Room zegde zelfs zijn dertien jaar lange loopbaan bij de Nederlandse luchtmacht op om in Afrika aan de slag te kunnen gaan. Hij en zijn vrouw Klarieke hielden wel wat geld over aan de verkoop van hun huis in Vught, maar sinds hun verhuizing naar Oeganda vorig jaar zijn zij – en hun vijf kinderen – ook aangewezen op giften. ‘In Nederland zamelen vrienden en kennissen geld voor ons in’, aldus Room. Hoewel dus niemand aan Rooms toewijding hoeft te twijfelen, staat het systeem van vrijwilligerswerk waaraan hij meedoet wel de rekrutering van lokale piloten in de weg. MAF wil naar eigen zeggen graag Oegandese vliegeniers, maar zij haken af omdat hun familie en vrienden niet over het benodigde sponsorgeld beschikken. Room gaat binnenkort in Oeganda piloten trainen, ‘vooral uit het Westen’. Toch is Room geen dogmaticus. Als hij na twee uur vliegen zijn Cessna op de Oegandese thuisbasis van MAF neerzet, zegt hij: ‘Het is niet zo dat ik iedereen oproep om als zendeling naar Afrika te gaan.’||https://www.volkskrant.nl/nieuws-achtergrond/bushpiloot-room-brengt-met-de-liefde-van-god-hulp-naar-de-binnenlanden-van-afrika-maar-niet-iedereen-is-daar-blij-mee~be64c25a/
2022-07-03||Op Down the Rabbit Hole wil iedereen er een onvergetelijk weekend van maken||‘Wat een heerlijk festival. We zijn hier al de hele dag. We hebben gezwommen in het meer. Dit festival is fucking excellent – en geloof me, ik heb er nogal wat gezien.’ Hoe bijzonder die woorden zijn, wordt in dit geval vooral bepaald door de persoon die ze uitspreekt: Thom Yorke (53), de Radiohead-frontman die hier, in Beuningen, fungeert als voorganger van zijn nieuwe band The Smile. Yorke zegt normaliter niet zo veel. Aan superlatieven doet hij zelden, maar op Down the Rabbit Hole – want over dat festival heeft hij het – voelt hij zich ook ná het zwemmen kennelijk nog als een vis in het water. De liefde komt van twee kanten. Dat het zo’n prachtig festival is, is ook aan The Smile te danken. Het Engelse trio levert, in het ‘gouden uur’ op zaterdagavond, een uur lang fonkelende hoogtepunten. Ontregelende, dwarse, ongrijpbare muziek, weidser en warmbloediger nog dan onlangs in het Amsterdamse Paradiso. The Smile brengt experimentele Radiohead-rock met een flinke plens jazzritmiek, opgetild door een fenomenaal zingende en musicerende Yorke. Zelden zagen we hem zo genieten op een podium: hij demonstreerde een uur lang waarom zijn band De Glimlach heet, met de ondergaande, roodkoperen zon als toeschouwer. Zó mooi kan het zijn, een popfestival in de open lucht, een weekend samen zijn met muzikaal gelijkgestemden. Springfeestjes. Luisterconcerten. Hier en daar een keiharde eruptie van rock-’n-roll. Overweldigende lichtshows die de duisternis doorsnijden. We waren haast vergeten hoe het voelt, na twee festivalloze ‘coronajaren’. Niet dat het virus verslagen is, het laait juist op. DTRH werd stevig met de konijnenneus op dat feit gedrukt, veel steviger dan bijvoorbeeld Pinkpop een paar weken geleden. Kae Tempest, Maribou State, Clairo – ze moesten afzeggen, laatstgenoemde op de dag van haar optreden. Daar kwam Sleaford Mods nog bij, niet vanwege besmetting, maar vanwege de crisis die als een duiveltje achter de pandemie vandaan schoof: die van personeelstekorten en verstoord vliegverkeer. De ‘Mods’ zaten ergens vast op een vliegveld en moesten Beuningen hun excuses sturen. DTRH blijkt er goed op voorbereid. Personal Trainer en Eefje de Visser vallen (uitstekend) in, net als het Haagse Son Mieux, dat op vrijdag rond 16.00 uur van het podium stapt op Concert at Sea aan de Zeeuwse kust, om vier uur later, 150 kilometer oostelijker, op te draven als vervanger van Clairo. De 45 duizend ‘rabbits’ zitten er nauwelijks mee. Het heeft zelfs iets moois: we fiksen dit, sámen. De kaartjes, het eten en het drinken is veel duurder geworden en ook op het terrein menen we te bespeuren dat personeel lastig te vinden is: de kramen lijken soms wat onderbemand, met lange wachttijden als gevolg. Het deert niet, want het terrein is een droom, het weer is prima en de programmering top. Jammer van de uitvallers, leve de invallers! We maken er met zijn allen iets onvergetelijks van. Rond 16.00 uur op vrijdagmiddag draagt het swingende Jungle by Night het publiek voor hoofdpodium Hotot op om zich te splijten als de Rode Zee. Van je één, twee, één-twee-drie-vier – en daar klotsen de twee publiekshelften tegen elkaar. Springen. Omhels elkaar. Het voelt als een officieel startschot van het weekend. Op vrijdag is al veel goeds te zien, zoals de vrolijke Franse neodisco van L’Impératrice, een stemmig en mooi gezongen optreden van S10, de innemende Britse rapper Loyle Carner en het uitstekende Molchat Doma uit Belarus, dat op het Fuzzy Lop-podium ijzige, loeistrakke elektronische new wave speelt, als het vroege Depeche Mode met een Russisch zingende Morrissey, maar dan grimmiger. Probleem op de openingsdag is dat de grote namen na 21.00 uur gemengde gevoelens oproepen. De Californische rockzusjes Haim blijven een merkwaardig geval. Ze grossieren in overdreven poses, liedjes die pakkend lijken, maar het eigenlijk niet echt zijn en een nogal theatraal en ingestudeerd soort vrijgevochtenheid. Pas tijdens Summer Girl verandert het recreatiestrandje in Beuningen toch nog even in Malibu Beach. De klassieke, ambachtelijke Amerikaanse gitaarband Wilco blijkt op Down the Rabbit Hole een onfortuinlijk anachronisme, zeker als Jeff Tweedy en zijn mannen ook nog eens voor een rustige, akoestisch getoonzette speellijst kiezen. Mooi, maar de Teddy Widder-tent loopt gedurende het optreden voor de helft leeg. Het volk stroomt naar de vlakte voor het Hotot-podium, waar Disclosure, hitmachine van de Britse dance, de eerste DTRH-nacht mag inluiden: spectaculaire lichtshow, veel springmomenten, maar bij Disclosure gebeurt muzikaal gezien dan weer weinig tot niets spannends. De blikvangers op zaterdagavond voldoen heel wat beter: The Smile dus, maar ook Moderat met zijn daverende elektronische voorstelling en headliner Gorillaz, met zijn inmiddels bekende poprevue met veel muzikale gasten en songs die alle kanten opschieten. Damon Albarn (na Thom Yorke de tweede icoon van de Britse nineties op het Hotot-plankier) wandelt genietend rond in het door hem geschapen universum van animatie en caleidoscopische popmuziek, maar hij is wel wat te flegmatiek (stoned, wellicht?) om als spreekstalmeester te overtuigen na de intense muzikale masterclass van The Smile. Ook vroeger op de zaterdag biedt DTRH eigenlijk alles dat je van een festival hoopt. Zonnig loungen bij het Franse duo Polo & Pan, met zijn non-descripte maar wonderlijk amusante vakantiehouse. Genieten van de uitstekende Little Simz, een slimme Britse rapper met Nigeriaanse roots en een geweldige begeleidingsband. Je vergapen aan Eefje de Visser: die liedjes, die zang, die betoverende choreografie, álles is er prachtig aan. Op je rug liggen, meedrijvend op de verstilde pianostukken van Joep Beving; wat werkte dat wonderlijk goed in de Fuzzy Lop, terwijl flarden lawaai van andere podia als audio-schapenwolkjes door de tent dreven. Wie op het juiste moment naar rust zocht in de oase die Eden heet, kon op het kleine Bossa Nova-podium zomaar in het optreden van Moonchild Sanelly vallen, Zuid-Afrikaans maker van ratelende ‘future ghetto punk’, met knalblauw haar, extravagante bewegingen en een catsuit in alle kleuren van de regenboog. Laten we de rockers niet vergeten: ze zijn op een festival als Down The Rabbit Hole onderhand een bedreigde diersoort. Maar o, wat heb je het af en toe nodig tijdens zo’n weekend: gewoon even een harde, ruige, vlammende rockband. En ze waren er: The Chats uit Australië, compleet met opgevoerde Kiss-cover, of de Viagra Boys, een Zweeds combo met een brullende Amerikaan (Sebastian Murphy) als frontman. Zij móéten haast wel de beste rock-’n-rollband van DTRH 2022 zijn, of Amyl And The Sniffers moeten er op zondagavond nog overheen gaan – wat niet eens ondenkbaar is. Bij de start van de zondag heeft de euforie inmiddels zo stevig postgevat dat je zéker weet dat het allemaal prachtig wordt: Goldband en Phoebe Bridgers in de zon, Bicep in de Teddy Widder, gedragen rock van The War on Drugs terwijl de rode zon wegzakt achter de glanzende plas. Ja, Down The Rabbit Hole 2022 is fucking excellent. Daar had Thom Yorke groot gelijk in.||https://www.volkskrant.nl/cultuur-media/op-down-the-rabbit-hole-wil-iedereen-er-een-onvergetelijk-weekend-van-maken~bc5db88e/
2022-07-03||Ingezonden brieven: Wie aandacht wil krijgen, moet blijkbaar geweld gebruiken||Boeren met huisartsen vergelijken is waarschijnlijk nog problematischer dan de vergelijking tussen appels en peren. Feit is dat beide beroepsgroepen zich in het nauw gedreven voelen en de nijpende situatie duidelijk willen maken. In de Volkskrant van zaterdag 2 juli leidt dit tot een opmerkelijk verschil in journalistieke aandacht: de eerste zes pagina’s zijn bijna volledig ingeruimd voor de boeren en reacties op hun acties (Ten eerste, 2 juli). De huisartsendemonstratie moet het op pagina dertien doen met een fotootje plus onderschrift. Toch staat het water ook hen echt aan de lippen. In de huisartsenpraktijken is een crisis gaande. De inzet is het voortbestaan van dit essentiële onderdeel van onze gezondheidszorg. Ik ben zelf geen huisarts, maar heb de mijne wel heel hard nodig.Ap Hilhorst, Leuth Om aandacht te krijgen loont het blijkbaar om geweld te gebruiken. De boeren beheersen al dagen het nieuws. Protesterende huisartsen krijgen nauwelijks aandacht, terwijl het water hen aan de lippen staat, en elke Nederlander de gevolgen zal ondervinden van de neergang van hun vak. Deze krant gaf vooral een stem aan twee jonge artsen die denken dat een app alles oplost (Ten eerste, 1 juli) en aan een zorgondernemer die geld wil verdienen en de huisartsen de schuld geeft van de problemen. De verderfelijke rol van de zorgverzekeraars die krankzinnige eisen stellen en huisartsen met administratieve taken opzadelen, krijgt nauwelijks aandacht. Intussen was minister Kuipers te beroerd om het gesprek met de huisartsen aan te gaan: vanwege het uitlopen van een vergadering kwam hij zijn belofte niet na om aanwezig te zijn op het Malieveld.Henry Sepers, Amsterdam Natuurorganisaties waar blijven jullie? Ik sta te popelen om gehoor te geven aan een oproep om met een massale vriendelijke demonstratie te laten zien dat er in Nederland veel meer verstandige mensen zijn dan kortzichtige boeren. Kom op, aan de slag met de organisatie. Ik doe graag mee.Peter Verschuren, Groningen Wat een heerlijk interview met Ilja Gort (Boeken, 2 juli). Het is en blijft een marketingman en hij weet het product Ilja Gort uitstekend weg te zetten. Ook schrijft hij boeken die lekker weglezen. Daarnaast lees ik graag boeken van Hermans, Roger Martin du Gard enz. Zoals Gort al zegt, het gaat erom dat je leest, niet wat je leest. Als je er maar plezier aan beleeft. Ik geniet van de afwisseling van serieuze en luchtige boeken.Frank Bulthuis, Leusden Dhr. Frits Benschop ziet in een maatschappelijke dienstplicht een oplossing voor het tekort aan personeel in de zorg (O&D, 1/7). Een dergelijke dienstplicht zou ten koste gaan van de huidige, daartoe opgeleide zorgmedewerkers. Zij werken veel te hard werk voor veel te weinig geld. We moeten jonge mensen niet dwingen om slechtbetaalde zorgmedewerkers kapot te concurreren. Laten we in plaats daarvan zorgmedewerkers zo goed belonen dat mensen ook voor het geld in de zorg gaan werken. De samenleving heeft dat immers keihard nodig.Benjamin Meijer, Groningen De lange rijen op Schiphol hebben iets vreemds (Ten eerste, 1/7). De wachtenden hebben allemaal al een reservering op zak. Sterker: van iedereen is bekend op welk tijdstip ze waar moeten zijn (de gate). Wat is dan de functie van die urenlange rij? De afwikkeling gaat niet sneller en er is geen praktisch nut. De enige functie van de rij is dat het bepaalt in welke volgorde iemand door de veiligheidscontrole mag. Maar vooraan in de rij ben je niet sneller op je bestemming. Waarom dan geen virtuele rij? Deel tijdslots uit bij de ingang, afhankelijk van vertrek- en looptijd naar de gate. Iedereen kan vervolgens uitwaaieren over de nu weer bereikbare lounges en winkels en zelfs naar het toilet. Grote borden geven aan hoe het met de tijdslots staat, zodat iederen op zijn of haar gemak het verloop kan volgen.Dick van Dijk, Delft||https://www.volkskrant.nl/columns-opinie/ingezonden-brieven-wie-aandacht-wil-krijgen-moet-blijkbaar-geweld-gebruiken~b7f83684/
2022-07-03||Van Aert verbijt al die tweede plaatsen, maar heeft ook het geel||Een kreet van ontzetting ontglipte Wout van Aert zaterdag, toen hij erachter kwam dat niet hij maar Fabio Jakobsen op de finish van de tweede etappe naar Nyborg als eerste de streep was gepasseerd. Weer tweede, net als in de tijdrit van vrijdag, toen landgenoot Yves Lampaert hem vijf seconden voor bleef. Zondag, in de brede straten van Sønderborg, was het weer zo ver. Tweede, nu na Dylan Groenewegen. Er was deze keer wel een fotofinish voor nodig. Hij zei zaterdag dat hij even ontgoocheld was geweest, maar dat de teleurstelling snel was verdwenen: dankzij zes bonificatieseconden kon hij voor het eerst in zijn loopbaan de gele trui in de Tour de France aantrekken, met één seconde voorsprong op Lampaert. Zondag was de frustratie groter. ‘Het was mijn fout. Ik kwam te snel in de wind te zitten.’ Grappend: ‘Ik kom wel elke dag dichterbij.’ Het dragen van het geel vergoedt veel. ‘Er is geen reden tot klagen. Hier droomt iedere renner van. Ik jaag er al een tijdje op. Ik heb er hard voor gewerkt.’ Zijn ambitie is niet het behoud van het geel, hij aast vooral op de groene trui, het tricot voor de winnaar van het puntenklassement, meestal een sprinter. De erelijst van de Vlaming in dienst van Jumbo-Visma is indrukwekkend, met onder meer zeges in Milaan-San Remo, de Amstel Gold Race, Strade Bianche en zes etappes in de Tour de France. Maar hij grossiert nog meer in noteringen pal achter de winnaar. Dat overkwam hem geregeld in het veldrijden, waar hij vaak als the best of the rest achter Mathieu van der Poel eindigde, maar ook op de weg is het prijs. Alleen al dit seizoen waren er vier vertrouwde klasseringen in de etappekoersen Critérium du Dauphiné en Parijs-Nice. In Parijs-Roubaix moest hij alleen Dylan van Baarle voor zich dulden. In 2021 waren er tweede plaatsen op het WK tijdrijden in België (achter Filippo Ganna) en de wegrace van de Olympische Spelen (na Richard Carapaz). Het jaar daarvoor greep hij op het WK in Italië net naast de winst in zowel de wedstrijd tegen de klok (weer na Ganna) als op de weg (achter Julian Alaphilippe). Op menig netvlies staat nog de eindsprint in de Ronde van Vlaanderen, toen Van der Poel hem met pakweg een decimeter verschil aftroefde. In Denemarken zei hij desgevraagd dat hij er nooit bij stil heeft gestaan hoe zijn palmares eruit had gezien als dat allemaal zeges waren geweest. ‘Er is altijd een reden waarom je verliest. Soms ligt het aan jezelf en probeer je eruit te leren. Een andere keer word je geklopt door iemand die sterker is. Er zijn veel grote kampioenen in het wielrennen die vaak tweede zijn geworden. Beter tweede dan helemaal geen resultaat, denk ik dan.’ De ervaring leert hem dat vroeg of laat de beloning toch wel komt. Er is altijd een kans, de volgende dag of later. Hij verwees naar de Tour van vorig jaar. In de tiende etappe eindigde hij als tweede in een massasprint in de straten van Valence. De dag daarop won hij de rit waarin twee keer de Mont Ventoux werd bedwongen, ‘misschien wel de mooiste ritzege uit mijn carrière. What doesn’t kill you, makes you stronger’. Maar dit weekeinde in Denemarken was de praktijk weerbarstig.||https://www.volkskrant.nl/sport/van-aert-verbijt-al-die-tweede-plaatsen-maar-heeft-ook-het-geel~b53ac709/
2022-07-03||Hooggerechtshof nekt klimaatplannen Biden, maar terugdringen CO2-uitstoot blijft mogelijk||Donald Trump zal ongetwijfeld tevreden in zijn handen hebben gewreven. Het was dankzij de drie oerconservatieve rechters die de klimaatsceptische oud-president in het Hooggerechtshof benoemde dat het hoogste Amerikaanse rechtscollege vorige week donderdag met een 6-3 meerderheid een eind kon maken aan cruciaal beleid van zijn Democratische opvolger Joe Biden om de energiesector te vergroenen. De vraag is: hoe groot is de schade? Op het eerste gezicht is de uitspraak tamelijk rampzalig. In de zaak van de staat West-Virginia tegen het milieuagentschap EPA stelden de rechters dat de EPA (lees: de federale overheid) niet de autoriteit heeft de CO2-uitstoot van energiecentrales (lees: oude kolencentrales) over de hele linie te verminderen. Dit is een ‘grote kwestie’ waarvoor toestemming nodig is van het Congres, waar Democraten en Republikeinen in een patstelling verkeren. De uitspraak torpedeert een belangrijk element van Bidens plan om de Amerikaanse uitstoot in 2030 met de helft te verminderen en de energiesector in 2035 klimaatneutraal te maken. De uitspraak volgt op enkele andere tegenvallers. Eerder dit jaar al sneuvelde Bidens ambitieuze grote klimaatplan ‘Build Back Better’ (elektrische auto’s, schonere industrie, energiebesparing) in de Senaat, nota bene door toedoen van twee Democratische tegenstemmers, onder wie Joe Manchin, een kolenlobbyist uit hetzelfde West-Virginia dat de zaak tegen EPA aanspande. En te vrezen valt dat de stemverhoudingen in het Congres na de midterm-verkiezingen in november nog klimaatvijandiger zullen worden. Ook in andere opzichten gaat het slecht. Vanwege de hoge energieprijzen als gevolg van de oorlog in Oekraïne moet de regering-Biden tijdelijk toch weer uitwijken naar kolen, olie en gas. Biden riep de olie-industrie op meer olie op te pompen, laat enkele offshoreconcessies veilen en beloofde de Europese bondgenoten meer vloeibaar aardgas te zullen leveren. Critici waarschuwen dat nieuwe investeringen in fossiele energie tot toekomstige extra uitstoot leiden die de wereld zich niet kan veroorloven. Verontrustend is dat de binnenlandse polarisatie de regering-Biden ook dwarsboomt in haar ambitie weer een mondiale klimaatleider te worden, na de dramatische exit van de VS in 2017 uit het Akkoord van Parijs. Want het Witte Huis staat opnieuw in zijn hemd. Welk land laat zich wat gelegen liggen aan de aansporingen van de VS, historisch gezien de grootste CO2-vervuilers, als die zelf politiek niets voor elkaar krijgen? De uitspraak van het Hooggerechtshof komt in die zin zeer ongelegen, drie maanden voor de VN-klimaattop in het Egyptische Sharm-el-Sheikh, zo ongeveer de laatste kans voor de internationale gemeenschap om te laten zien dat ze de klimaatcrisis serieus neemt – voordat de kans de opwarming nog onder de relatief veilige 1,5 graad of zelfs 2 graden te houden definitief verkeken is. Toch is ook niet alles verloren, zeggen analisten. Zo kan de EPA alternatieve richtlijnen uitvaardigen om afzonderlijke kolencentrales via een omweg toch te sluiten, zoals door nieuwe eisen voor efficiënt en schoon produceren. Het agentschap kondigde vorige week al aan dit te zullen doen. En hoewel de federale overheid is gekortwiekt, kan Biden net als indertijd Obama klimaatbeleid maken via presidentiële decreten, en zullen Democratisch geregeerde staten als Californië en het bedrijfsleven doorgaan met klimaatbeleid. Ook internationaal blijft er hoop. ‘We zijn er absoluut van overtuigd dat we onze doelen kunnen halen’, zei klimaatgezant John Kerry vrijdag. Hoewel de tegenslag tot extra vertraging zal leiden, hopen de VS nog steeds meer landen mee te krijgen voor het sneller terugdringen van CO2-emissies, onder meer via een vorig jaar gesloten akkoord om methaanlekken aan te pakken. Helaas tikt de klok wel door. En zoals schrijver en klimaatactivist Bill McKibben waarschuwde: ‘Te langzaam winnen is hetzelfde als verliezen.’||https://www.volkskrant.nl/nieuws-achtergrond/hooggerechtshof-nekt-klimaatplannen-biden-maar-terugdringen-co2-uitstoot-blijft-mogelijk~bca7c94c/
2022-07-03||Toerisme na corona: veel meer toeristen in Drenthe, hotels in Praag staan leeg||In de Europese Unie zijn 364 miljoen nachten geboekt via online boekingsplatforms in 2021. Nog steeds minder dan de 512 miljoen in 2019, maar een toename van ruim 30 procent ten opzichte van het eerste coronajaar 2020, toen het aantal overnachtingen bijna halveerde. Dit blijkt uit cijfers die Eurostat, het statistiekbureau van de Europese Unie, opvroeg bij Airbnb, Booking.com, Tripadvisor en Expedia. In Frankrijk was vorige zomer het aantal boekingen alweer vrijwel gelijk aan 2019, het waren er bijna 100 miljoen, zelfs meer dan in voormalig topland Spanje. Ook in Zwitserland en Zweden is het toerisme op basis van deze cijfers alweer bijna op het oude niveau. In Italië en Portugal is het aantal overnachtingen nog ruim 40 procent lager dan voor corona. Duitsland deed het ‘goed’, met een relatief lage daling, in 2020, maar het jaar daarna waren er juist minder toeristen. Een mogelijke verklaring: toeristen die in 2020 naar Duitsland gingen, wilden het jaar daarna wel weer eens een ander land zien, aldus Eurostat. Binnen landen zijn de contrasten nog groter. De grootste verliezers in de strijd om toeristen zijn het Middellandse Zeegebied en de grote steden. Praag spant de kroon, daar daalde het aantal overnachtingen met ruim 80 procent in twee jaar tijd. Ook in Nederland zijn de verschillen tussen regio’s groot. Nederland als geheel zag vorig jaar 30 procent minder boekingen dan in 2019, ongeveer evenveel als het EU-gemiddelde Het aantal geboekte nachten in Drenthe flink toe, met 44 procent tussen 2019 en 2021, Noord-Holland zag juist een daling van 57 procent.||https://www.volkskrant.nl/nieuws-achtergrond/toerisme-na-corona-veel-meer-toeristen-in-drenthe-hotels-in-praag-staan-leeg~b695f398/
2022-07-03||Amerikaanse hiphopster Future bakt er niks van op hiphopfestival Woo Hah! x Rolling Loud ★★★☆☆||Het is vrijdag vroeg in de avond al een vrolijke bedoening op het evenemententerrein Beekse Bergen in Hilvarenbeek. Zojuist is Woo Hah! x Rolling Loud begonnen, een festival dat drie dagen zal duren. Het terrein is inmiddels gewend geraakt aan meerdaagse popfestivals, enkele weken geleden vond er nog Best Kept Secret plaats. Ook Woo Hah! zette hun podia en tenten al twee keer eerder op aan het water hier. Woo Hah! is een hiphopfestival dat zich dit jaar bij uitstek richt op nieuwe, actuele hiphop, r&b en aanverwante muziek. Oudere namen uit het zogeheten legacy-segment, waar veel popfestivals graag uit putten, staan niet geprogrammeerd op deze editie. Het festival, dat sinds 2014 bestaat en een paar legendarische edities aan de Tilburgse Spoorzone beleefde, gaat dit jaar voorbij aan oudgedienden als Cypress Hill of Nas. Mogelijk is het ontbreken van dergelijke grootheden uit de jaren negentig er de oorzaak van dat het publiek anders dan op andere festivals jong is. Je ziet er eigenlijk niemand van boven de 35, maar de diversiteit is groot en de man-vrouwverdeling in balans. De sfeer is meteen uitstekend; iedereen heeft er zin in. Dat de Zweed Yung Lean op het laatste moment moet afzeggen, wordt door de organisatie handig opgelost door de Friese rapper Joost naar het hoofdpodium te laten overkomen. Die brengt met zijn inmiddels beruchte mengvorm van kermismuziek en gabberbeats iedereen in een vrolijke bui. Een mooie opmaat voor de twee Amerikaanse vedettes die vrijdag hun opwachting zullen maken. Playboi Carti lijkt te willen wachten tot het helemaal donker is. Als hij een half uur te laat toch verschijnt, is zijn typerende hoge rapstem een stuk zwaarder en rauwer geworden. Maar dat vervaarlijke past goed bij het metalgeluid dat de meegebrachte gitarist tot vervelens toe uit zijn instrument laat gieren. Even leuk, vindt ook het publiek dat tot ver achter in het veld mosht en circle pits organiseert. Als een vleermuis in het donker zweeft Carti over het podium; we zien alleen zijn wit omrande schim op de schermen. Niet helemaal wat iedereen verwacht van de trapgrootheid, maar beslist eventjes vermakelijk. Dat is die andere grote act, de man uit Atlanta waar iedereen vrijdag gezien het volgepakte veld toch voor komt, eigenlijk geen moment. Future levert niets meer dan een wanprestatie. Hij is al niet gezegend met de krachtigste stem, maar vrijdagavond wordt hij voortdurend overschreeuwd door zijn MC, die het boeltje aan de gang moet houden. Het lijkt wel alsof zijn microfoon uitstaat en als er dan even een momentje van herkenning komt en er een hit wordt ingezet, zie je het hele veld na nog geen halve minuut als een luchtbed leeglopen. Langer neemt hij de tijd niet voor zijn liedjes. Je zou er boos over kunnen worden, maar het publiek laat zich door die deceptie niet vermurwen, morgen weer een dag. En die kent op een zonovergoten, warm festivalterrein een muzikaal hoogwaardiger verloop. Opnieuw valt op hoe goed de Nederlandse en Belgische rappers het doen. Sevn Alias staat in een bomvolle tent, Ares pakt het bospodium en de Belgen zijn met Zwangere Guy en Dikke eveneens een meerwaarde voor het festival. Zaterdag kent Woo Hah! een sterk gevuld hoofdpodium. Met Baby Keem, die met stropdas om zijn melodisch sterke flows over het veld drapeert, Roddy Ricch, die een band bij zich heeft maar vooral schittert als rapper van de hit The Box. En vooral Dave. Echt hits heeft de Britse rapper hier nog niet gehad, maar zijn show als zaterdagheadliner mag een lesje heten voor alle verwende Amerikanen. Krachtig rappend, zijn zinnen ook afmakend en onderwijl een moppie gitaar spelend dat wél goed gedoseerd is. Zo kan het ook.||https://www.volkskrant.nl/cultuur-media/amerikaanse-hiphopster-future-bakt-er-niks-van-op-hiphopfestival-woo-hah-x-rolling-loud~b67a6921/
2022-07-03||‘Ik ben en blijf natuurlijk een meisje, dus ik ben erg precies’||Terwijl het gros van haar leeftijdsgenootjes nog luchtkastelen bouwde, was Yvanka de Reus allang met een echte hamer in de weer. Want toen ze 11 was, lieten haar ouders hun huis verbouwen en dat vond ze zo machtig mooi, dat ze haar toekomst sindsdien haarscherp voor zich ziet. ‘Ik wilde gewoon timmeren en huisjes bouwen’, zegt ze. ‘Bovendien wilde ik van die krantenwijkjes af en iets toekomstgerichters doen, dus toen heb ik gevraagd of ik bij die man in de leer mocht.’ Dat mocht, zodra ze 12 was en alleen op zaterdagen, met als gevolg dat ze amper vijf jaar later de eerste vrouwelijke Nederlands kampioen bouwtimmeren ooit is en vanaf morgen in Keulen ook de eerste vrouwelijke deelnemer ooit wordt bij een Europees Kampioenschap. En o ja, ze is met haar 17 jaar ook nog eens de jongste deelnemer aan een EK bouwtimmeren ooit. Even tussendoor: dat u er tot op heden geen benul van had dat er zoiets bestond als het EK bouwtimmeren, is absoluut geen schande. Dat wist Yvanka zelf ook niet toen ze vorig jaar aan haar mbo-opleiding in Heerhugowaard begon. Daar kwam ze pas achter toen een van haar docenten van het Horizon College en medeopleider Espeq, Hans Neefjes, haar voor het eerst bezig zag in de les en blijkbaar zo onder de indruk was dat hij vroeg: is zo’n wedstrijd niet wat voor jou? Dat soort wedstrijden zijn bedoeld om mbo-beroepen in een wat glimmender daglicht te zetten en studenten er zodoende van te overtuigen dat hun werk niet alleen een vehikel is om geld te verdienen, maar vooral iets om trots op te zijn. Tijdens zo’n wedstrijd moeten de deelnemers in drie dagen tijd een zo mooi mogelijke kapconstructie in elkaar timmeren. Bij het EK zijn de Duitsers – jongens die opgegroeid zijn in houten chalets en het timmeren niet alleen met de paplepel kregen ingegoten, maar die paplepel waarschijnlijk ook nog eens zelf moesten beitelen – de grote favoriet, zegt Yvanka. ‘In Duitsland word je echt bewonderd als je op het EK mag staan.’ Dat is ook gelijk het spannendste van het EK, want hoe functioneren je handen als er straks tientallen Duitse toeschouwers op je vingers kijken? Lukt het die vingers dan nog wel om met dezelfde militaire precieze het juiste stuk vurenhout af te schaven? Want dat ze als eerste vrouwelijke deelnemer veel bekijks zal trekken, dat is wel zeker. Echt trots is ze daar overigens niet op, want de bouw zou helemaal geen mannenwereld moeten zijn, vindt ze. ‘Tuurlijk, als ik blokken moet sjouwen, lukt het mijn collega er twaalf te doen, terwijl ik er met vier of zes loop’, zegt ze. ‘Dat hou je natuurlijk. Maar als je niet sterk bent, leer je vanzelf slimmer te worden. Ik zoek in zo’n geval naar de kortere paadjes.’ Die slimheid is wat haar naar eigen zeggen ook zo goed maakt. Zodra ze een boven- en zijaanzicht ziet van een te bouwen kapconstructie – voor een leek een soort onbevattelijke wirwar van door elkaar lopende lijnen – krijgt Yvanka al gelijk een driedimensionaal plaatje in haar hoofd van het eindproduct. ‘En ik ben en blijf natuurlijk een meisje, dus ik ben erg precies.’ Zo hebben meiden nog wel meer voordelen, zegt ze. Jongens kunnen tijdens een schooldag bijvoorbeeld opeens bevangen raken door een bijna ergerlijke onverschilligheid waardoor ze nauwelijks naar de meester luisteren. Of ze stellen zich opeens heel grootmoedig en wijsneuzig op, waardoor ze ervan overtuigd zijn alles allang te weten. ‘Jongens laten zich vaak niets vertellen, maar dan leer je zo weinig’, zegt Yvanka. ‘Meiden durven wel gewoon vragen te stellen.’ Overigens heeft ze straks in Keulen ook een groot nadeel. Na haar overwinning bij het NK dacht ze dat haar volgende wedstrijd het WK in Shanghai zou zijn, aanstaande oktober. Maar toen dat WK vanwege corona niet door kon gaan, werd ze halsoverkop ingeschreven voor het EK in Keulen, met als gevolg dat ze maar drieënhalve week trainingstijd had. Dat is een groot gebrek, omdat scheidsrechters bij bouwtimmerwedstrijden spijkerhard zijn – iedere kier en ieder uitstekende stukje hout leveren minpunten op. Daarom houdt ze er geen rekening mee dat ze straks kampioen wordt. Ze hoopt alleen niet dat ze vanwege gebrek aan training straks kansloos laatste wordt. Dan zal iedereen namelijk zeggen: tja, dat krijg je ervan als je een meisje mee laat doen in een mannensport. ‘Ik hoef geen kampioen te worden’, zegt Yvanka. ‘Ik hoop alleen dat ik m’n mannetje sta straks. Of ik bedoel: mijn vrouwtje.’||https://www.volkskrant.nl/columns-opinie/ik-ben-en-blijf-natuurlijk-een-meisje-dus-ik-ben-erg-precies~b190389c/
2022-07-03||Groenewegen wint na drie jaar weer etappe in Tour de France||De derde en laatste rit in Denemarken eindigde na 182 kilometer zoals verwacht in een massasprint. Die begon al op 20 kilometer van de finish, waarna 10 kilometer later het peloton werd gehalveerd door een valpartij. Op 3 kilometer vormden alle ploegen met sprintspecialisten in de gelederen hun treintjes om hun sprinter als eerste af te zetten voor de finishstraat. Jakobsen was favoriet voor een tweede opeenvolgende sprintzege, maar maakte een fout door de haakse bocht 800 meter voor het einde te wild te nemen, waardoor hij vol in de remmen moest. Daarop raakte het ‘treintje’ van Quick-Step vóór hem, zijn sprinter kwijt en viel Jakobsen af als ritwinnaar. Hij werd uiteindelijk vijfde, achter Groenewegen, Van Aert, Jasper Philipsen van Alpecin-Deceuninck en Peter Sagan, die Van Aert meteen na de finish van vals spel beschuldigde. Van Aert blijft leider in het algemeen klassement. Groenewegen, afgelopen winter overgestapt van Jumbo-Visma naar de ploeg BikeExchange-Jayco, herinnerde voor de camera van de NOS net als Jakobsen een dag eerder aan het sprintongeluk waarbij beiden in augustus 2020 in Polen betrokken waren. Jakobsen had bijna een jaar nodig om terug te komen, Groenewegen, die van zijn lijn afweek waardoor Jakobsen in de hekken reed, werd negen maanden geschorst. ‘Het was voor mij ook een moeilijke periode, vooral mentaal’, zei Groenewegen, die in 2019 voor het laatst een etappe in de Tour won. ‘Ook door het verlies van mijn opa en de moeilijke geboorte van mijn zoontje.’ ‘Ik wist dat het er in zat, maar dan moet het ook nog gebeuren. Je weet: soms moet het ook eens meezitten. Laat het dan vandaag mijn geluksdag zijn. Het is mooi voor het Nederlandse publiek dat we twee topsprinters hebben, die mooie duels kunnen uitvechten.’ Het was de laatste rit in Denemarken. De Tourkaravaan verplaatst zich nu naar Noord-Frankrijk, waar dinsdag de vierde etappe voert van Duinkerke naar Calais.||https://www.volkskrant.nl/sport/groenewegen-wint-na-drie-jaar-weer-etappe-in-tour-de-france~b237a19d/
2022-07-03||Verpleeghuizen: weer mondkapje op en doorwerken met corona in uiterste nood||Dat bevestigt de brancheorganisatie Actiz. Ook kunnen, vanwege personeelskrapte, in sommige verpleeghuizen zorgverleners doorwerken met een coronabesmetting, als ze geen of milde klachten hebben. Meer verpleeghuisorganisaties overwegen die noodmaatregel weer in te voeren als de continuïteit van de zorg in het geding komt. Op bijna vierhonderd verpleeghuislocaties zijn de afgelopen vier weken coronabesmettingen geconstateerd. ‘Als het aantal besmettingen stijgt in een regio, dan zie je dat terug in een verpleeghuis’, zegt een woordvoerder van Actiz, de brancheorganisatie in de ouderenzorg. Actiz hoort van zijn leden dat in veel verpleeghuizen het mondkapje weer terug komt, net als in een aantal ziekenhuizen. ‘Maar nog lang niet in alle verpleeghuizen.’ Tijdens de eerste coronagolf in de lente van 2020 kampten de verpleeghuizen met een nijpend tekort aan mondkapjes en andere beschermingsmiddelen. Pas maanden later gingen de zorgmedewerkers verplicht mondneusmaskers dragen. Vanaf de zomer van 2021, na de eerste vaccinatieronde, begonnen zorgorganisaties deze verplichting weer af te bouwen, tot vreugde van het personeel. Het verschonen en wassen van bewoners is, zeker bij warm weer, veel zwaarder met een mondkapje op, vertellen verzorgenden. Daarbij drukt het de sfeer, als de veelal dementerende verpleeghuisbewoners de gezichtsuitdrukking van de zorgmedewerkers niet kunnen zien. De zorgorganisaties zijn nog nauwelijks bekomen van het grote drama dat zich tijdens de eerdere coronagolven in veel verpleeghuizen heeft afgespeeld. Duizenden kwetsbare bewoners overleefden de besmetting met het virus niet. ‘We hadden gehoopt dat ons nieuwe golven bespaard zouden blijven’, zegt de woordvoerder van verpleeghuisorganisatie Noorderbreedte. De huidige situatie verschilt van die van twee jaar geleden op een belangrijk punt: verpleeghuisbewoners worden nu in de regel minder ziek, de klachten zijn veel milder. Ook zeggen veel verpleeghuisorganisaties dat ze hebben geleerd van eerdere golven en draaiboeken met scenario’s hebben klaarliggen. Wel vrezen verpleeghuizen een stijging van het ziekteverzuim onder hun personeel met het toenemende aantal coronabesmettingen, terwijl zij de zomerroosters al nauwelijks rondkrijgen. De personeelsbezetting is al krap en in de vakantieperiode zijn er nog minder zorgmedewerkers beschikbaar. In onder meer de verpleeghuizen van TanteLouise (Brabant) en Noorderbreedte (Friesland) is sinds deze week het gebruik van een mondkapje weer verplicht voor verzorgenden en verpleegkundigen die langer dan een kwartier zorg verlenen aan kwetsbare bewoners en daarbij geen afstand kunnen houden. ‘Het mondkapje is dus niet verplicht als zorgmedewerkers bijvoorbeeld op de gang lopen’, zegt een woordvoerder van TanteLouise. ‘Mantelzorgers en bezoekers hoeven het kapje niet te dragen.’ In regionaal verband heeft de Brabantse verpleeghuissector deze week bovendien afgesproken een oude coronanoodmaatregel van stal te halen: dat zorgmedewerkers in het uiterste geval kunnen doorwerken na een positieve test, mits ze weinig of geen klachten hebben. Dit is toegestaan als de continuïteit van de zorg in het geding is. ‘We willen dit niet, maar in geval van uiterste nood kan het nodig zijn’, zegt de woordvoerder van TanteLouise. ‘Alleen als zo’n besmette medewerker volledig beschermd werkt en er geen ander alternatief is.’ Bij de verpleeghuisorganisatie Noorderbreedte is deze noodmaatregel deze week ingegaan. ‘Met de krapte in de zomerroosters hebben wij geen andere opties’, zegt een woordvoerder. ‘We zullen besmette medewerkers zonder klachten laten doorwerken, als de zorg in het geding komt.’ Maar dat is tot nog toe niet nodig geweest. ‘Gelukkig zijn veel van onze zorgmedewerkers ook na een aantal zware jaren nog bereid extra te werken in de zomer.’||https://www.volkskrant.nl/nieuws-achtergrond/verpleeghuizen-weer-mondkapje-op-en-doorwerken-met-corona-in-uiterste-nood~ba5f6457/
2022-07-03||Dopingonderzoek reist deze Tour met ploeg Bahrain-Victorious mee||In Roskilde, de startplaats van de tweede Tour-etappe, is er opvallend weinig te beleven bij de ploegbus van Bahrain-Victorious. De wielerploeg is onderwerp van een grootschalig, justitieel dopingonderzoek dat tijdens de vorige Tour begon en waarbij liefst acht landen betrokken zijn. Maar op de Sankt Clara Vej, de straat waar Bahrain met volgauto’s, reservefietsen en de bus is neergestreken, hebben pers en publiek geen enkele belangstelling voor de renners wier hotelkamers twee dagen eerder in Kopenhagen zijn doorzocht. Twintig meter verderop, voor de bus van Jumbo-Visma, is er te weinig ruimte voor de Denen die zich verdringen om hun landgenoot Jonas Vingegaard even te zien. Ook bij Quick-Step en UAE ziet het zwart van de mensen. De renners van Bahrain stappen met blikken waaruit geen enkele vreugde spreekt, in stilte op hun fiets om naar de start te gaan. De Australische oud-renner en nu ploegleider van Bahrain Neil Stephens verwijst alle vragen over de stemming in de ploeg kortaf door naar zijn persmensen. Stephens (58) bekende in 1998 als renner van dopingploeg Festina het prestatiebevorderende epo te hebben gebruikt, terwijl hij dacht dat hij vitaminesupplementen van de ploegdokter kreeg. Een nacht in een vieze politiecel maakte korte metten met zijn enthousiasme voor de actieve sport. Hij ging in de ploegleidersauto zitten. De woordvoerders van de ploeg verwijzen voor antwoorden op vragen naar hun laatste persbericht, dat eindigt met: ‘De ploeg zal verder geen commentaar geven over dit onderwerp.’ De gebruikelijke persconferentie voor de Tourstart was na vijf minuten afgelopen, omdat ploegbaas Vladimir Miholjevic alleen vragen wilde beantwoorden die niet gingen over de laatste inval van justitie. Die was donderdagochtend om half zes in Kopenhagen, een dag voor de openingstijdrit. Op verzoek van het Franse OM doorzocht de Deense politie de hotelkamers van de renners en hun begeleiders en de voertuigen waarop Bahrain-Victorious stond. Twee uur later was het voorbij en hadden de Denen volgens de ploeg niets meegenomen. In de dagen daarvoor zocht de politie in 14 woningen van renners en andere ploegleden in zes landen naar aanwijzingen voor het gebruik van verboden middelen. Zoals in Halen, in het huis van de Belgische winnaar van de Waalse Pijl, Dylan Teuns. Europol, het EU-samenwerkingsverband van politiediensten, nam bij Teuns een computer, een mobiele telefoon en ‘capsules met niet-gedetermineerde inhoud’ in beslag. De foto’s die Europol vrijgaf, tonen politiemensen gebogen over medicijnstrips die op een vloer en bed zijn uitgespreid. Teuns kon het opbrengen als enige te reageren op persvragen. Op de site Wielerflits is een ontredderde renner te zien, die met ingehouden emotie vaststelt dat hij niet goed weet hoe te reageren. ‘Dit is bijzonder zwaar en voelt onrechtvaardig. Na mijn overwinning in de Waalse Pijl was ik de held van Vlaanderen, nu word ik afgemaakt.’ De inval in Kopenhagen was de laatste van drie. Aan het eind van de vorige Ronde van Frankrijk was de eerste met een doorzoeking in het hotel van de ploeg na de zeventiende etappe in Pau. Matej Mohoric van Bahrain won twee etappes later en maakte daarbij uit protest het niet zo handige gebaar van een dichtgeritste mond dat Lance Armstrong ook maakte toen hij van doping werd beschuldigd en won. ‘Het is niet fijn als de politie je kamer binnenkomt en je bezittingen gaat doorsnuffelen’, verklaarde Mohoric. ‘Ze bekeken mijn familiefoto’s, mijn telefoon en lazen mijn berichtjes. Ik voelde me een crimineel.’ Het parket van Marseille verklaarde destijds onderzoek te doen naar het ‘verwerven, transporteren, bezitten en importeren van verboden middelen’ en naar verboden behandelingen van sporters. Een anonieme tip zou een en ander in gang hebben gezet. Sindsdien is niets over het onderzoek naar Bahrain vernomen, tot de plotse huiszoekingen vlak voor de Tour van 2022. Reden waarom de ploeg voor de tegenaanval koos. ‘Uit de timing van het onderzoek blijkt dat dit gericht is op het opzettelijk beschadigen van de reputatie van de ploeg’, staat in het persbericht naar aanleiding van de veertien huiszoekingen tussen 27 en 30 juni. ‘Het onderzoek begon een jaar geleden toen de ploeg succesvol was in de Tour. Het had geen enkel resultaat, en wordt vlak voor de belangrijkste wielerwedstrijd gecontinueerd.’ Dat Bahrain de enige ploeg is die onder het justitiële vergrootglas ligt, steekt ze. En ook dat ze ‘op geen enkel moment tot dusver is geïnformeerd over de voortgang of de resultaten van het onderzoek’. Bahrain claimt hier herhaaldelijk naar te hebben gevraagd, maar kreeg nul op het rekest. In tegenstelling tot de pers, die volgens de ploeg door het OM in Marseille ‘illegaal’ is geïnformeerd over in beslag genomen medicijnen ‘die geen verboden bestanddelen bleken te bevatten’. Over hoe het verder gaat zijn in de Tourkaravaan twee geluiden te beluisteren. De een wijst, net als Bahrein, op het uitblijven van resultaat na een jaar onderzoek, waaruit blijkt dat het onderzoek zal eindigen in een doodlopende straat. Volgens de ander toont juist de betrokkenheid van justitie in acht landen – Frankrijk, België, Denemarken, Spanje, Kroatië, Italië, Polen en Slovenië – aan dat de Fransen ‘beet’ hebben. Waarom zouden ze anders zoveel geld en middelen inzetten? De in de Tour best geklasseerde Bahrain-renner, Dylan Teuns, is er niet gerust op: ‘Hoe lang gaat dit nog voortslepen? Wat mij betreft houdt het zo snel mogelijk op.’||https://www.volkskrant.nl/sport/dopingonderzoek-reist-deze-tour-met-ploeg-bahrain-victorious-mee~b7cb2cbe5/
2022-07-03||Boeren dreigen het land plat te leggen, maar omvang protesten pas kort voor aanvang duidelijk ||Het is gissen of de aangekondigde blokkade van luchthavens, snelwegen en distributiecentra maandag doorgaat. Via Telegram en Facebook roepen boeren op maandag 12.00 uur het land plat te leggen in een ‘megaprotest’ tegen de stikstofplannen van het kabinet. Omdat een centrale organisatie ontbreekt, is het onduidelijk hoeveel boeren gehoor zullen geven aan de oproep. Autoriteiten bereiden zich voor op allerlei scenario’s en de Koninklijke Marechaussee is paraat om in te grijpen bij de luchthavens Schiphol, Rotterdam en Eindhoven. ‘Ons beeld is nog wazig’, zegt woordvoerder Marcel Duyvestijn van de gemeente Haarlemmermeer waaronder Schiphol valt. Burgemeester, Openbaar Ministerie en politie zijn in overleg met Schiphol en de marechaussee. ‘We komen geregeld bij elkaar. De afgelopen jaren is er vaker gedreigd de luchthaven plat te leggen. We weten wat we moeten doen.’ Dat een duidelijke organisatie ontbreekt, maakt een inschatting voor de autoriteiten ingewikkeld. ‘Als Extinction Rebellion een demonstratie aankondigt op Schiphol melden ze zich bij ons aan. We weten dan wie het organiseert, kunnen het in de gaten houden en desnoods faciliteren.’ Bij de boeren is volgens Duyvestijn geen sprake van een ‘eenduidige groep’. Dit blijkt ook uit oproepen via Telegram en Facebook. ‘Neem vrij, meld je ziek of sluit je zaak! Het gaat een drukke dag worden’, staat in de Telegramgroep Boeren in Opstand. Acties worden ‘kort voor aanvang pas gecommuniceerd’, melden beheerders van de groep. In verschillende subgroepen vindt per provincie overleg plaats. Mark van den Oever, voorman van Farmers Defence Force (FDF), zei zaterdag in een online filmpje dat er een ‘megaprotest op het programma’ staat. Hij benadrukte dat FDF ‘helemaal niets organiseert’, en dat hij slechts ‘rumoer’ hoorde, maar voegde ook toe dat er een ‘baan vrij’ zal worden gehouden op snelwegen voor ‘spoedgevallen’. Van der Oever: ‘Mensen die naar het ziekenhuis moeten, zorg dat je over de vluchtstrook kunt of zie er voorbij te komen. Doe je verhaal, dan mag je er meteen door.’ ‘Vanwege de dreiging wordt er goed voorbereid’, zegt Duyvestijn. Er zal worden opgetreden als trekkers de infrastructuur van Schiphol bedreigen, volgens hem. Berichten bij onder meer NH Nieuws dat pantservoertuigen klaarstaan om in te grijpen, zijn volgens een woordvoerder van de marechaussee ‘voorbarig’. ‘We houden mensen en middelen achter de hand. Het is nog niet aan de orde dat we die gaan inzetten. We willen een escalatie voorkomen.’ Ook hij noemt het ‘ongewis’ wat er gaat gebeuren. ‘Er is weinig informatie vanuit de boerenorganisaties.’ Groningen Airport Eelde zegt ‘begrip’ te hebben voor de ‘situatie waarin de boeren zich bevinden’, maar roept op de luchthaven maandag te ontzien. ‘Om haar diensten van algemeen maatschappelijk belang, zoals de inzet van de traumahelikopter, de ambulancedienst én de donorvluchten voor het UMCG te allen tijde doorgang te laten vinden, alsmede om de noordeling van zijn of haar vakantie te kunnen laten genieten.’ Opnieuw werd dit weekend in het hele land geprotesteerd. In Eindhoven liepen honderden mensen mee in ‘de mars met de boerenzakdoek’. Bij een CDA-bijeenkomst in Nijkerk hadden boeren zich verzameld om hun onvrede te uiten. In het Friese Gorredijk werd de ijsfabriek van D66-Kamerlid Romke de Jong geblokkeerd door trekkers. De fabriek, waarvan De Jong eigenaar is, wordt sinds hij Kamerlid is bestuurd door zijn vader. Volgens De Jong is de schade van de blokkade ‘aanzienlijk’, doordat de fabriek niet kon worden opgestart, de werkzaamheden stillagen en ijsleveringen niet konden worden uitgevoerd. Er zou onder meer ijs worden geleverd aan het muziekfestival Down the Rabbit Hole in Beuningen. De Jong: ‘Alles stond muurvast.’ De politie greep de hele dag niet in omdat, volgens lokale media, de burgemeester daartoe geen opdracht had gegeven. Rond 19.00 uur meldde de politie aan de boeren dat wél ingegrepen zou worden en verzocht de blokkade op te heffen. Toen tegen 21.30 uur ook een politiehelikopter verscheen en politiewagens naar het terrein gingen, vertrokken de boeren alsnog. Kamerlid De Jong sprak zaterdagavond met de boer die de actie leidde. ‘Ik wil altijd in gesprek gaan, maar niet als gevolg van intimidatie of een blokkade. Dat vind ik ver gaan, dat is niet de manier om te protesteren. De boer zei dat hij tot zondagavond zou blijven, dus het gesprek liep op niets uit.’ De Jong heeft weinig begrip voor de actie. ‘Ik begrijp dat boeren hun stem willen laten horen, maar het is onbegrijpelijk en onacceptabel dat ze dat doen door andere mensen schade toe te brengen. Het platleggen van delen van Nederland, van bedrijven, van onze snelwegen en andere infrastructuur is niet de manier om je mening te uiten.’ Het Kamerlid kreeg zaterdagavond een appje van een boer die zei de volgende ochtend om 5 uur terug te komen. Dat gebeurde niet. ‘Ook al was het niet bij mij thuis, het voelt toch heel persoonlijk, en het raakt me’, zegt De Jong. ‘We hebben in de laatste weken ook ernstiger vormen van intimidatie gezien. Het wordt tijd dat het stopt.’||https://www.volkskrant.nl/nieuws-achtergrond/boeren-dreigen-het-land-plat-te-leggen-maar-omvang-protesten-pas-kort-voor-aanvang-duidelijk~b32956df/
2022-07-03||Opinie: Offerfeest? Het is juist de hoogste tijd voor een islamitische Veganmaand ||Als kind mocht ik tijdens het Offerfeest een paar keer mee met vader naar een Brabants abattoir. Ik had weinig benul van het festijn, maar vond die lawaaierige mannen en al die blatende schapen in die enorme stallen waar een flink aroma van wol en schijt hing best een spektakel. De schapen hadden een nummertje in de oren geprikt, je kon er ter plekke een uitkiezen. Met dranghekken werden de dieren in een rij gemanoeuvreerd die als een soort fuik diende en vervolgens verdwenen ze een voor een door een klapdeur. Daarachter sneed een mes onder het uitspreken van Gods naam de halsslagader door. Eén schaap is me altijd bijgebleven, het stond in de rij en keek me lang en kalm aan. Het volgende moment biggelde een traan uit z’n oog, toen nog een, en nog een. Zijn ogen werden helemaal nat. Even later verdween ook hij door de klapdeur. Later las ik dat schapen (maar ook koeien, varkens, bijen, vogels, vissen, et cetera) kunnen aanvoelen wat ze te wachten staat. Ze voelen de agitatie in de atmosfeer, de energie, ze herkennen de doodsgeur. Om die reden mag in de islam het mes niet zichtbaar zijn voor het te doden dier. Maar het mes verstoppen is niet genoeg, het dier weet allang wat ’m boven het hoofd hangt. Op Bali maakte ik iets soortgelijks mee. Op een middag reed ik met mijn scooter over een landweggetje toen ineens mijn aandacht werd getrokken door luid gekrijs. Ik remde en toen ik omkeek zag ik hoe een gigantisch hangbuikzwijn met een touw om de hals werd voortgetrokken door een man en een vrouw. Het dier moest de weg oversteken, maar ze kregen hem nauwelijks in beweging, hoe het tweetal ook schreeuwde en mepte. Het dier had de hakken in het zand gezet en de kont naar achteren geheveld en dit alles met een gegil dat door merg en been heen ging. Ik begreep dit gebakkelei niet, tot een jongedame, die ook toekeek, tegen mij zei: ‘The pig knows.’ Een hindoeïstisch feest, zo bleek; op een speciale binnenplaats aan de overkant ging het dier ritueel onder het mes. Elk jaar rond deze tijd verschijnen verontwaardigde artikelen die tegen het Offerfeest ageren. Uit kringen van dierenbeschermers en lammetjesknuffelaars, en uit rechts-populistische hoek. Gruwelijk die islamitische massaslachting onder schapen! Ik heb deze massaslachting even uitgerekend, dat zou in Nederland gaan om circa 56 duizend schapen. Elke dode ziel is er een te veel, maar als we dit getal afzetten tegen de aantallen die in onze bio-industrie dágelijks worden geëxecuteerd, circa 1,8 miljoen, zullen we onze verontwaardiging moeten herschikken. Bio-industriekippen, -kalveren, -varkens hebben bovendien steevast een afschuwelijk leven achter de rug, eindigend in een keurig anoniem cellofaanpakketje spek of bout in de schappen van de Jumbo, zodat bijna geen consument nog de link ziet met het ooit ademende en spelende schepsel. Dan verdient Ahmet die z’n huis binnenstrompelt met een compleet gevild schaap over zijn schouder toch iets meer respect. Al helemaal als hij het dier eigenhandig in stukken hakt en niet één orgaan – pens, darmen, nieren, kloten – verspilt. Anderzijds, Abraham meende de stem van God te horen en was bereid zijn eigen zoon op te offeren. Als dank voor zijn gehoorzaamheid kreeg-ie een schaap cadeau. Vertel mij eens, welke Marokkaan, Turk, Afghaan of anderszins moslim is bereid om voor Allah zijn bloedeigen zoon op het hakblok te zetten en deze eigenhandig de hals door te snijden? Geloof niet dat ik er één ken. En mocht zo iemand tóch bestaan, dan verdient alleen híj het schaapoffer. De rest krijgt een wortel. Met alle respect voor heilige boeken, maar gelovigen hebben ook de plicht tot zelfstandig nadenken. Eeuwenoude tradities en rituelen dienen telkens tegen het licht te worden gehouden en getoetst aan de toestand van vandaag. De wereld van rond het jaar nul is niet de wereld van nu. De aarde raakt uitgeput en de zeespiegel stijgt sneller dan gedacht. Grote overstromingen in de winter, dodelijke hittegolven in de zomer. Rappe extinctie van diersoorten, bosbranden bij de vleet. Dure kunstmest maakt voedsel alsmaar duurder en de oorlogsdriften houden maar niet op. We kampen met een energiecrisis en een vluchtelingencrisis, terwijl de ijskappen smelten en tornado’s halve steden en landbouwgebieden verwoesten en voedselsystemen bezwijken. De wetenschap is unaniem: de (teugelloze) vleesconsumptie en dito -productie is een van de grootste boosdoeners. Nu, als het klopt dat de ware moslim zich bekommert om alles wat groeit en bloeit op deze wonderschone door Allah geschapen planeet, dan zou de planetaire crisis hem hevig moeten verdrieten, de geestelijke aanvoerders voorop. Ik zeg niet dat het Offerfeest moet worden afgeschaft, ik zeg: laat de geestelijken er ten minste iets tegenoverstellen. Ik heb wel een goed idee: minder vlees eten. In concreto, stel dat komende nacht engel Gabriël aan mijn voeteneind verschijnt en mij aanwijst als de gloednieuwe boodschapper – mijn naam heb ik alvast mee, Mohammed –, dan zou mijn eerste boodschap luiden: één maand per jaar stoppen met vlees. En dan niet alleen tussen zonsopgang en -ondergang (zoals tijdens ramadan, en dan ’s avonds aan een rijkgevulde dis de boel weer smakelijk inhalen), neen: één hele onafgebroken maand geen ene gehaktbal of kotelet op het bord. Dus naast de Vastenmaand nu ook een wereldwijde islamitische Veganmaand. Kijk, dan krijgt het Offerfeest een volstrekt andere glans dan de toenemende antipathie die ik (en velen met mij) er nu bij voel. En wie weet, volgen erna ook de joden, christenen en hindoes. Dat tikt aan. Mohammed Benzakour is socioloog en schrijver.||https://www.volkskrant.nl/columns-opinie/opinie-offerfeest-het-is-juist-de-hoogste-tijd-voor-een-islamitische-veganmaand~bf0d797d/
2022-07-03||Het weerbericht voor maandag 4 juli: Hollandse zomerdagen||Deze week is het typisch Hollands zomerweer. De zon schijnt vaak en in de loop van de dag ontstaan stapelwolken. Een enkele wolk kan uitgroeien tot een bui, maar over het algemeen blijft het droog. Aan het begin van de week waait de wind uit westelijke richting. Later draait de wind naar het noordwesten. Daardoor wordt het in de loop van de week iets minder warm en neemt de kans op buien toe. Maandag begint met zonnige perioden en af en toe wat wolkenvelden. Zeker aan het begin van de ochtend kan het nog fris aanvoelen. Geleidelijk ontstaan er stapelwolken die landinwaarts uitgroeien tot een paar buien. Dit zijn relatief korte buien waarbij geen onweer wordt verwacht. De wind waait uit westelijke richting en is matig van kracht. Daarbij wordt het in de middag 19 graden in Den Helder, in het midden van het land komt de temperatuur uit rond 21 graden en verder naar het zuiden en oosten wordt het 23 tot 24 graden. De gemiddelde maximumtemperatuur in deze tijd van het jaar ligt rond 22 graden. Dit zijn dus redelijk normale temperaturen. Dinsdag is er een afwisseling van wolken en zon, met wederom in het binnenland kans op een bui. Het wordt 19 tot maximaal 24 graden.||https://www.volkskrant.nl/nieuws-achtergrond/het-weerbericht-voor-maandag-4-juli-hollandse-zomerdagen~bda49ee5/
2022-07-03||Larsen C is een lekker tegendraadse opening van Julidans★★★★☆||Een slingerbil, golvend ruggetje, trillende knieën en wapperende handjes. De eerste scène van de openingsvoorstelling Larsen C van de 31ste editie van Julidans voltrekt zich bijna geheel in het donker, op deze staccato oplichtende lichaamsdelen van een danser na. Lange tijd laat de Griekse choreograaf Christos Papadopoulos, in 2003 afgestudeerd aan de School voor Nieuwe Dansontwikkeling (SNDO) in Amsterdam en terugverhuisd naar Athene, zijn zes performers op snel schuifelende voeten heen en weer schieten in alle tinten zwart en alle soorten duister. Zijlicht valt in banen op hun lijven, zodat soms knakkende polsen, dan weer zijwaarts zwaaiende armen oplichten. De drie mannen en drie vrouwen lijken bijna op wieltjes te rijden, zo geruisloos bewegen ze zich voort. Minimale motoriek op een soundscape van geruis, intens spannend en vloeiend uitgevoerd. Wanneer een bas op band begint mee te grommen, worden de vibraties mechanisch, bijna robotachtig. Met hikjes en knikjes in schouders en rollende koppen. En af en toe een geintje, zoals een hoofd dat klem raakt onder andermans oksel. Daarna zakt de spanning een klein kwartier in. Terwijl de soundscape vol op het zeeorgel gaat, lijken de dansers weg te smelten in een ontdooiende houseparty. Het lijntje naar het publiek wordt akelig dun. Gelukkig tovert Papadopoulos met lichtontwerper Eliza Alexandropoulou er een betoverende finale uit, met mist, rook en laserstralen in tegenlicht. De dansers – ogenschijnlijk onthoofd – dansen met watertrappelende benen onder een stijgende zeespiegel. Daar ontstaan associaties met de oudste, afbrokkelende ijsplaat op Antarctica, waarnaar de voorstelling is vernoemd: Larsen C. In 2017 scheurde er een enorme ijsberg af, die naar warme wateren wegdreef. De voorstelling maakt geen vuist tegen zo’n alarmerend bericht, maar is wel een lekker tegendraadse opening van een internationaal dansfestival dat de komende veertien dagen meer brutaals in petto heeft.||https://www.volkskrant.nl/cultuur-media/larsen-c-is-een-lekker-tegendraadse-opening-van-julidans~b6bfbf72/
2022-07-03||Vergeten in de fotografiehistorie: de snelfotograaf, waar je begin 20ste eeuw al ‘even op de foto’ kon||Sommige onbekende geschiedenissen zijn zó mooi dat je ze het liefst met niemand zou willen delen, omdat je de opgedane kennis uit honderd procent egoïstische overwegingen graag voor jezelf houdt. De borst zwelt immers op van superioriteitsgevoel bij de wetenschap dat jij een opwindend verhaal kent waarvan alle anderen onwetend zijn. Nee, een fraaie gedachte is het niet, maar bij lezing van De snelfotograaf – Een geschiedenis van het moderne portret viel het niet mee de neiging tot onder de pet houden te stuiten. Zo verbazingwekkend, hoe de kennis over een belangrijke, niet eerder beschreven episode uit de vroegere jaren van de populaire fotografie uit ons collectieve geheugen is verdwenen. De snelfotograaf, van de bij het Rijksmuseum werkzame fotohistoricus Róman Kienjet, beschrijft de opkomst van de vroege (commerciële) portretfotografie voor het grote publiek, een fenomeen dat eind 19de eeuw vooral in de Verenigde Staten om zich heen greep en dat ook Europa in de ban kreeg: tussen 1912 en 1920 waren er alleen al in Nederland meer dan 150 studio’s waar zogenoemde snelfotografie werd beoefend. De term slaat op de voor toen ongekend korte periode tussen opname en afdrukken. De snelle technieken in de donkere kamer maakten productie en lage prijzen mogelijk. We wéten dat de fotografie in 1839 min of meer gelijktijdig werd uitgevonden in Londen en Parijs. Dat de totstandkoming van een foto – maximale oplage 1 stuks – eerst nog een tergend trage en moeizame bedoening was, met uiterst lange (uren durende) opnametijden en een boel gepruts met het prepareren van lichtgevoelig materiaal, en dat het bewaren van de afbeelding, het fixeren, een hele uitdaging was. Nog moeten we de pioniers dankbaar zijn, zoals de Fransman Nadar, die het waagde met camera en toorts af te dalen in de duistere Parijse catacomben om het grote publiek te laten huiveren bij de aanblik van de honderdduizenden knekels die daar zijn opgestapeld. Nadar, die vanuit een luchtballon opnamen uit vogelperspectief maakte. En zijn collega-grensverleggers, die met door paarden getrokken laboratoria op wielen het hooggebergte in trokken om foto’s te maken van gletsjers die het grote publiek met eigen ogen nog nooit had gezien. Ze exploreerden de ongekende mogelijkheden van de fotografie ten volle en vouwden de potentie van het nieuwe medium als een waaier open. Zij hebben het pad geëffend voor de fotografie die onze blik op de wereld, op het nieuws en andere culturen definitief heeft verruimd en veranderd. Hun namen – Nadar, Fox Talbot, Daguerre – zijn in ons geheugen en monumenten gebeiteld. Maar hoe zit het met de fotografen die begin 20ste eeuw de massa’s voor een grijpstuiver voorzagen van hun eigen beeltenis? Zodat iedereen een portret van zichzelf kon bemachtigen, ooit een privilege voor de elite, en zijn tronie voor zijn kinderen en kindskinderen werd bewaard? De namen van de faciliterende fotografen zijn vergeten, zoals ook hun baanbrekende werk ons aller aandacht is ontschoten. Gelukkig is daar Kienjet om dat recht te zetten. In zijn boek beschrijft Kienjet hoe in het tijdperk van grote technische vooruitgang, zoals elektrificatie, de komst van auto’s en vliegtuigen, massaproductie aan de lopende band, en economische groei de portretfotografie zich goeddeels ontworstelde aan de chique fotostudio’s. Hoe door innovaties de gevestigde, niet van pretenties gespeende portretfotografen tot hun schrik en walging concurrentie kregen van collega’s die snelle levering van hun foto’s en betaalbaarheid voor het grote publiek stelden boven artistieke ambities. Dure kunstzinnigheid maakte plaats voor goedkope massaproductie, waarmee de drempel van de studio voor het grote publiek om zich te laten portretteren danig werd verlaagd. ‘Druk even op de knop en gij staat erop. Londen New York, Keulen en Parijs. Kom gerust per fiets’, was de slogan waarmee zogenoemde Tip Top-studio’s zichzelf in advertenties aanprezen. Hippe namen en grootsprakerige internationale allure hoorden daarbij. Geen dikdoener achter de camera, maar de klant zélf drukte op de opnameknop: de ultieme democratisering van het medium, die je het gevoel gaf zelf meester te zijn in je eigen fotografisch universum. Dat achter de schermen het ontwikkelen en afdrukken handmatig geschiedde, deed aan de opwinding niets af. De technische sprongen voorwaarts (eenvoudige ontwikkelprocedés, de introductie van goedkope rolfilmnegatieven, camera’s en plaatnegatieven waarmee meervoudige portretopnamen konden worden gemaakt) moeten het grote publiek van begin 20ste eeuw net zo hebben verbaasd als de digitale revolutie (internet, foto’s en filmpjes maken en versturen per mobieltje) dat in de 21ste eeuw heeft gedaan. Het leidde misschien niet meteen tot betere composities, maar wel tot veel goedkopere afdrukjes. Zo bood de Automatic Photo Company 12 foto’s aan voor 50 cent. In de centra van Amsterdam, Rotterdam, Den Haag, Utrecht, maar ook in talrijke provinciesteden, Alkmaar, Groningen, Haarlem, Gouda, Gorredijk, vestigden zich snelfotografen, op plekken waar het winkel- en uitgaanspubliek zich makkelijk liet verleiden tot een impulsbezoekje aan de studio: tegenover de bioscoop in de Langestraat in Alkmaar, aan de Nieuwendijk en de Kalverstraat in Amsterdam, of in de oude Electro bioscoop in Veendam, waar de Amerikaansche Snelphotographie Foto Cie was ingetrokken. Zoals het vaker gaat wanneer ondernemers een rage ontwaren en geld ruiken, zo verging het ook de snelfotostudio’s: ze verdwenen vaak even snel als ze waren verschenen. De investeringen waren relatief gering: voor 750 gulden (tegenwoordig 8.000 euro) kon een studio worden ingericht die wel 200 gulden per maand opleverde. Vestigde zich één snelfotograaf in een winkelstraat, dan kon die vaak een concurrent in het naburige pand verwachten. Speciale aandacht geeft Kienjet de vinding van de naar Amerika geëmigreerde Rus Anatol Josepho. Na een korte carrière als assistent-snelfotograaf kreeg hij, nota bene in Shanghai, waar hij zich als portret- en snelfotograaf had gevestigd, het idee voor de zogenoemde Photomaton. Zijn ‘Automatic Photographic Machine’ werd de eerste volledig automatisch functionerende fotoautomaat. Eentje die niet haperde, zoals andere probeersels vaak deden, maar adequaat werkte en onvermoeibaar portretjes uitspuugde. Zijn eerste Photomaton zette Josepho in 1927 neer op Broadway in New York. Vier jaar later volgde net zo’n ‘fotohokje’ in warenhuis de Bijenkorf in Amsterdam, waar zich op de dag van ingebruikname een rij van tientallen meters vormde van gegadigden voor een automatisch vervaardigd portret. Josepho had zijn vinding toen al verkocht, voor het astronomische bedrag van een miljoen dollar. Beleggers gingen ermee aan de haal, werden het slachtoffer van fraude of gingen ten onder in de beurskrach van 1929, toen Amsterdam de noviteit nog maar net had begroet. Soortgelijke fotomachines bleven evenwel bestaan, al dan niet onder andere merknamen: op kermissen, markten, in gokhallen liet het publiek zich nog wel lokken. En nog steeds zijn de achterkleinkinderen van de Photomaton te vinden in de marges van de vertrekhallen van treinstations, ook in Nederland. De lotgevallen van de Photomaton zijn symptomatisch voor de teloorgang van de snelfotografie als geheel. Na de rage volgde de gewenning, de lol ging ervan af en hooguit als iemand een pasfoto nodig had, kroop hij nog in het hokje. Steeds meer fotoliefhebbers schaften vanaf de jaren twintig, dertig zelf een inmiddels betaalbare camera aan, waarmee ze hun eigen kiekjes konden maken en hun selfies avant la lettre. De hoogtijdagen van de snelfotografie waren definitief voorbij. Dat het fenomeen zo weinig getuigenissen heeft nagelaten, afgezien van vergeelde prentjes in stofhappende familiealbums in kelders en op zolders, heeft ongetwijfeld te maken met de betrekkelijke anonimiteit van de ondernemers. Dat waren geen ‘auteurs’ die artistieke sporen hebben nagelaten. Maar ook de achtergrond van de ondernemende snelfotografen speelt een rol: velen waren Joods. Ze zijn ten onder gegaan tijdens de Holocaust, en met hen de verhalen die zij volgende generaties hadden kunnen vertellen. Talrijk zijn de pagina’s die Kienjet heeft ingeruimd voor de prachtige collectie snelfoto’s die hij in vele archieven heeft verzameld. Met de afstand van een eeuw kijken ze ons recht in het gezicht: de dames onder hun hoedjes, de heren in het nette pak, de meisjes in hun zondagse jurk, de jongens met hun pet op. Ernstig kijken ze ons aan – de smet van de eeuwige selfie-lach is niet op hun aangezicht bestorven – maar ook onbevangen: door het ontbreken van de fotograaf tegenover hen hoefden ze hun verlegenheid niet te overwinnen. En daardoor komen ze, hoewel tot stof vergaan, allemaal bijna tastbaar dichtbij.||https://www.volkskrant.nl/cultuur-media/vergeten-in-de-fotografiehistorie-de-snelfotograaf-waar-je-begin-20ste-eeuw-al-even-op-de-foto-kon~b7f230579/
2022-07-03||Van de Zandschulp tegenover jeugdheld Nadal: ‘Wie weet kan ik hem pijn doen’||Met de confrontatie tegen de 22-voudig grandslamkampioen in het vooruitzicht ging Van de Zandschulp zaterdag na zijn overwinning in de derde ronde op de Fransman Richard Gasquet (7-5, 2-6, 7-6, 6-2) terug in de tijd. Hij refereerde aan de historische finale waarin Nadal zijn eeuwige rivaal Roger Federer in vijf zinderende sets onttroonde. Nog altijd staat de partij die vier uur en 48 minuten duurde symbool voor de mooiste rivaliteit in de tennissport. Terwijl de schemer al over Londen viel, dreven Federer en Nadal elkaar tot het uiterste. ‘Aan het eind van de partij was ik een blij kind’, aldus Van de Zandschulp. Hij heeft zichzelf naar eigen zeggen altijd meer herkend in de onverzettelijke Spanjaard dan in de elegante Zwitser. ‘Het klinkt misschien gek, maar Federer oogde zo perfect, dat het bijna saai was om naar te kijken. Je wist al wat er ging gebeuren. Het harde werken van Nadal sprak mij meer aan.’ Op de plek waar Nadal de eerste speler sinds Björn Borg (1980) werd die Roland Garros en Wimbledon achtereenvolgens won, mag Van de Zandschulp de huidige hegemonie van de 36-jarige Spanjaard proberen te doorbreken. Nadal verloor dit seizoen nog geen wedstrijd op een grandslamtoernooi. Hij won zowel de Australian Open als Roland Garros. Een maand geleden was Van de Zandschulp een van de vele spelers in Parijs die onder de Spaanse stoomwals terechtkwamen. In zijn eerste ontmoeting tegen zijn jeugdheld speelde zenuwen hem parten in de derde ronde. ‘Ik ging voor veel te veel ballen, waardoor ik te veel fouten maakte. Pas toen alles verloren leek en ik in de derde set met 4-1 achter stond, ging ik wat vrijer spelen.’ Op Wimbledon dicht hij zichzelf meer kansen toe. ‘Toen ik in Parijs tegenover hem stond had hij Roland Garros al dertien keer gewonnen. Het is anders wanneer hij daar de baan op komt dan wanneer hij hier de baan op komt.’ Op Wimbledon heeft Nadal niet het onaantastbare aura om zich heen hangen van Roland Garros. Zijn zware topspinballen sorteren op het snelle gras minder effect. Van de 22 grandslamtitels die de recordhouder won, veroverde hij er twee op Wimbledon. De laatste keer dat Nadal de trofee in Londen in de lucht mocht steken was in 2010. In de jaren daarna bleef hij soms ver verwijderd van zijn derde titel op Wimbledon. Van de acht keer dat hij deelnam, werd hij vijf keer voor de kwartfinales uitgeschakeld. Vooral in de eerste rondes, wanneer de banen nog het snelste zijn, moet hij wennen aan de ondergrond. Ook dit jaar knokte de Spanjaard zich voorbij de eerste twee rondes. Tegen Francisco Cerúndolo en Ricardas Berankis moest hij een set afstaan. In 2010, in het jaar dat hij zijn laatste titel pakte op Wimbledon, had hij op Centre Court in de tweede ronde vijf sets nodig om Robin Haase van zich af te schudden. De laatste keer dat Nadal op Wimbledon meedeed was in 2019. ‘Hij heeft de laatste jaren niet veel wedstrijden op gras gespeeld. Je ziet hem een beetje worstelen, al wint hij zijn partijen wel gewoon’, zei Van de Zandschulp. ‘Wie weet kan ik hem pijn doen op het gras.’ Een paar uur nadat de tennisser uit Veenendaal die woorden had uitgesproken, bewees Nadal dat zijn vorm groeiende is. In drie sets liet hij weinig heel van de Italiaan Lorenzo Sonego (6-1, 6-2, 6-4). ‘Van de Zandschulp heeft zich de afgelopen jaren ongelooflijk ontwikkeld. Hij is een complete speler met veel kwaliteiten en ik moet net zo goed spelen als in de derde ronde’, zei de Spanjaard, nederig als altijd. De kans dat de partij net zo heroïsch wordt als de historische finale veertien jaar geleden, is heel klein. Maar bang om het vijf sets lang te moeten opnemen tegen de Spanjaard met een leeuwenhart, is Van de Zandschulp niet. ‘Ik sta de ballen goed te raken en voel me fysiek heel sterk. Daardoor kan ik langer een hoger niveau volhouden.’||https://www.volkskrant.nl/sport/van-de-zandschulp-tegenover-jeugdheld-nadal-wie-weet-kan-ik-hem-pijn-doen~b8fade39/
2022-07-03||Voorbereiding geeft voetbalvrouwen gelijk: op EK zijn ze vooralsnog underdog||‘Het moet beter’, zei de ene speelster na de andere. ‘Het was oké’, zei de bondscoach, voor zijn doen aan de sobere kant. ‘Je wil altijd op volle toeren draaien, maar we moeten beseffen waar we vandaan komen.’ Het zijn niet per se de zinnen waar voetballiefhebbers op hopen na een ‘uitzwaaiwedstrijd’. Zaterdag begint voor de Nederlandse voetbalsters het EK, waar ze hun titel uit 2017 verdedigen. Dat zou zeker geen makkie worden, zeiden ze al aan het begin van de voorbereiding. In drie weken hebben ze daar genoeg bewijsmateriaal voor aangedragen. Twee goeie doelpunten. Geen tegendoelpunten. Dat was het wel zo’n beetje in de laatste oefenwedstrijd tegen Finland. Na de 5-1-afstraffing tegen Engeland, vorige week, was het een opluchting, maar van het spel kon niemand heel erg enthousiast worden. Al deden de 15.000 toeschouwers in de Grolsch Veste wel een dappere poging. Verzachtende omstandigheid was dat de ploeg vrijdag werd opgeschrikt door het nieuws over de voormalige bondscoach Vera Pauw, die verklaarde dat ze 35 jaar geleden als jonge speelster is verkracht door een functionaris van de KNVB. ‘Schokkend en verdrietig om te horen’, zei de huidige bondscoach Mark Parsons, ‘natuurlijk probeer je gefocust te blijven op waarom we hier vanavond zijn, maar Vera is vanavond in de gedachten van veel mensen geweest.’ Sherida Spitse, die zestien jaar geleden onder Pauw debuteerde, relativeerde de impact. ‘Dat het haar is overkomen, is pijnlijk. We hebben het natuurlijk gelezen en het er wel even over gehad, maar we zijn wel voornamelijk bezig geweest met deze wedstrijd en het EK. Het heeft niet afgeleid.’ Het helpt daarbij dat ze het Nederlands elftal zelf ‘als een fijne en veilige werkomgeving’ ervaart. Seksueel overschrijdend gedrag is ook niet iets waar zij en haar ploeggenoten het vaak over hebben. ‘Dit leeft niet bij ons in de groep.’ De speelsters hebben nu twee dagen vrij, voordat ze naar Engeland vertrekken. Die zullen ze nodig hebben om even afstand te nemen van drie moeizame weken. Opvallend is dat Parsons in die tijd vooral terugvalt op oude, vertrouwde gezichten. In februari won Nederland nog met 3-0 van Finland op een oefentoernooi. Toen stelde hij bijna alleen maar jonge onervaren speelsters op, maar vlak voor het EK durft hij dat niet meer aan. De Engelsman nam wel veel relatieve nieuwelingen op in zijn selectie, maar de laatste wedstrijden komen zijn basisopstellingen bijna volledig overeen met die van zijn voorganger Sarina Wiegman. Tien vrouwen die begonnen aan haar laatste wedstrijd, de kwartfinale van de Olympische Spelen, stonden zaterdagavond ook in de basis. Alleen Spitse was nieuw, maar die was vanwege een blessure niet mee naar Japan. Die ervaren elf, in bijna fluorescerend oranje, lukte het zaterdag opnieuw niet te overtuigen. Tegen Engeland kwam Nederland nog agressief uit de startblokken, maar stortte het team in het laatste half uur volledig in. Tegen het veel mindere Finland was het allemaal een stuk voorzichtiger en aanvallend gewoon pover. Het eerste doelpunt kwam na een half uur min of meer uit de lucht vallen toen Jackie Groenen met een goeie pass Vivianne Miedema wist te vinden. De spits van Arsenal nam het heft in eigen hand, rende de zestien binnen en schoot hard in de rechterhoek. In de 70ste minuut maakte ze ook de 2-0 nadat invaller Victoria Pelova haar met een subtiel passje wist te bereiken. Het was een van de weinige hoogtepunten van de tweede helft. Volgens Parsons speelde Nederland bewust voorzichtiger. De wedstrijd tegen Finland was vooral bedoeld als oefening voor de eerste EK-wedstrijd, tegen verliezend olympisch finalist Zweden moet het defensief op orde zijn. Op een nieuwe zeperd, zoals tegen Engeland, zit niemand ook te wachten. En toch kreeg ook Finland nog best wat kansen. Vooral via de opkomende backs en de vleugelspelers liet de ploeg zien waar Nederland kwetsbaar is. De verdediging wist de ballen een paar keer ternauwernood weg te werken. Een gehaaidere tegenstander zal daar straks wel van weten te profiteren. ‘We hebben enorme stappen gezet’, zei Parsons, die zijn optimisme toch niet helemaal kan onderdrukken. Zijn voetbalsters doen vooralsnog hun best dat op het veld niet te tonen, een duidelijk spelidee en fatsoenlijke uitvoering zijn ver te zoeken. Zaterdag wacht Zweden, in het eerste EK-duel. Die wedstrijd moet de ploeg enigszins overleven, en dan Portugal en Zwitserland, op papier veel zwakker, verslaan. Met deze tegenstand moet zelfs zonder grote vorm een plek in de kwartfinale mogelijk zijn, en dan hopen dat er in de tussentijd nog wat stappen bij zijn gekomen.||https://www.volkskrant.nl/sport/voorbereiding-geeft-voetbalvrouwen-gelijk-op-ek-zijn-ze-vooralsnog-underdog~b5c9918c/
2022-07-03||Rugnummer 127, Taco’s Tourdebuut: met al dat publiek kun je maar beter niet aan de zijkant van het peloton rijden||‘Soms, als er in de koers even wat minder gebeurt, heb je tijd om te kijken en te genieten. Zaterdag, in de etappe naar Nyborg, kon dat. Dan zie je al die mensen langs de kant en dat is zo bijzonder. Ik weet niet hoeveel het er waren, maar ik heb nog nooit zoiets meegemaakt. De Ronde van Vlaanderen dit jaar was druk, maar dit was gewoon bizar. Dan besef je wel dat de Tour extreem is. Woensdag begon dat al bij de ploegenpresentatie, met enorm veel mensen voor het podium en op de route daarnaartoe. Hoogtepunt was de verkenning van de openingstijdrit, toen heb ik echt met kippenvel gereden. Het was nog lekker weer en ik ben eerst tijdens een verkenningsrondje alleen maar naar de mensen gaan kijken. De sfeer proeven. In het tweede rondje lette ik op het parcours en daarna dacht ik: dit is zo bijzonder, ik doe nóg een rondje, alleen om te kijken. De tijdrit zelf was heel anders. Ik ben geen tijdritspecialist, maar toch wilde ik mijn best doen en er proberen wat uit te halen. Ik was full focus en dan krijg je minder mee van die muur van geluid van al die mensen langs de kant. Ook door de nattigheid was ik heel erg met mijn proces bezig. Je wilt niet onderuitgaan. Ik zei tegen mezelf: houd je tempo vast, stuur de bochten goed in, zet daarna snel aan, ga naar je aerodynamische houding. Welk vermogen trap ik? Hoe stuur ik de volgende bocht weer in? Ik wilde er toch iets van maken, maar ik heb geen risico’s genomen. Ik was er best tevreden mee: 85ste op 1 minuut 3. De route van de etappes door Denemarken staan helemaal vol met mensen, vooral bij korte klimmetjes in de etappe: tien rijen dik. Met zoveel meer publiek dan normaal moet je opletten. Je kunt niet aan de zijkant van het peloton rijden. Ik probeer dat altijd wel, want dan is er een uitweg: je kunt het gras in sturen bij een valpartij ofzo. Nu was ik echt opgesloten. Denk aan vorig jaar, met dat opi en omi-ongeluk. Ik zag een kinderwagen half op de weg staan en zelfs een kind dat niet doorhad dat we er aankwamen. De meeste mensen stappen op het laatste moment terug, maar er blijft altijd iemand staan. Een man die op een stoel stond, half op de weg, kon niet zomaar wegstappen. En mensen maken selfies waardoor ze niet meer naar het peloton kijken. Dat zijn lastige dingen waar je de hele tijd omheen aan het slalommen bent. Omdat ik meer moet opletten, moet ik op een andere manier koersen. Als ik in de ontsnapping wil zitten, moet ik aanvallen en daarvoor moet ik eerst naar voren opschuiven. Maar door het midden kan niet, want daar rijden alle renners en via de zijkant dus ook niet, want daar is publiek. Het is allemaal anders dan anders.’ Wielrenner Taco van der Hoorn vertelt verslaggever Robert Giebels over zijn ervaringen in zijn eerste Tour de France.||https://www.volkskrant.nl/sport/rugnummer-127-taco-s-tourdebuut-met-al-dat-publiek-kun-je-maar-beter-niet-aan-de-zijkant-van-het-peloton-rijden~b573fabf/
2022-07-03||Cappella Amsterdam is 50 en dompelt de Beurs van Berlage onder in onwaarschijnlijke klankschoonheid ★★★★★||Het kamerkoor Cappella Amsterdam bestaat vijftig jaar. Eigenlijk 52, maar door de pandemie kon het jubileumfeest pas afgelopen zaterdag plaatsvinden. Tijdens een concert in de Beurs van Berlage liet het koor horen waarom het in binnen- en buitenland zo veel lof oogst. Om maar drie kwaliteiten te noemen: een kristalheldere dictie, strakke zanglijnen en een fluwelen samenklank. Toen Cappella in 2016 haar rijkssubsidie kwijtraakte, was de verontwaardiging dan ook terecht. Gelukkig werden in 2020 weer subsidies toegekend – een extra reden om feest te vieren. Chef-dirigent Daniel Reuss, die ooit als bas bij het koor begon, ontvangt eerst de Jubileumpenning van Amsterdam uit handen van burgemeester Halsema. Het concert trapt hij af met Again (After Ecclesiastes), het openingsdeel uit The Writings van de Amerikaanse componist David Lang. Het klinkt puur en kwetsbaar, zoals het complete stuk op het schitterende nieuwe album van Cappella, het dertiende met Reuss tot nu toe. Lang gebruikt in zijn zesdelige compositie teksten uit de Hebreeuwse Bijbel die verbonden zijn met joodse feestdagen. Door de vele herhalingen is het werk sterk ritualistisch en tegelijkertijd poëtisch. De eenvoudige symmetrie waaiert voortdurend uit in lumineuze harmonieën. Er volgen twee motetten van Bach, Komm, Jesu, komm en Jesu, meine Freude, met lichtvoetige, vreugdevolle fuga’s en indringende dramatische passages. Na de pauze zingt het koor selecties uit een van hun eigentijdse pronkstukken. In Kanon Pokajanen zet Arvo Pärt het nederige berouw en radeloze smeekbedes van een boeteling om in sobere, wonderschone polyfonie. Het wordt, meer nog dan wat eraan voorafging, een onderdompeling in onwaarschijnlijke klankschoonheid.||https://www.volkskrant.nl/cultuur-media/cappella-amsterdam-is-50-en-dompelt-de-beurs-van-berlage-onder-in-onwaarschijnlijke-klankschoonheid~b65a2b48/
2022-07-03||Waarom leggen we het bonnetje van het uitkopen van boeren niet bij de winnaars van de agro-industrie?||De nieuwe Piketty is gelukkig een stuk dunner dan zijn eerdere standaardwerken Kapitaal in de 21e eeuw (812 pagina's) en Kapitaal en Identiteit (1136 pagina's). In A Brief History of Equality (288 pagina's, verschijnt in september in Nederlandse vertaling als Een kleine geschiedenis van gelijkheid ) schrijft de Franse stereconoom bovendien een stuk toegankelijker, met opvallend veel ruimte voor de slavernij en het koloniale verleden van Europese landen en de VS. Ik noem dat overigens uitsluitend opvallend, omdat ik nu eenmaal (te) weinig weet van die periode en tot mijn schaamte te weinig stilsta bij de enorme gevolgen van de koloniale tijd en slavernij voor de ongelijkheid in en tussen landen. Vooral Piketty’s beschrijving van de compensatie voor de slavenhouders is ronduit schokkend. De Britse afschaffingswet, die in 1833 werd aangenomen, omvatte een volledige compensatie voor eigenaren van slaven. Er werden relatief geavanceerde schalen opgesteld op basis van de leeftijd, het geslacht en de productiviteit van de slaven, zodat de vergoeding zo ‘eerlijk’ en exact mogelijk was. Op deze manier werd ongeveer 20 miljoen pond sterling – ongeveer 5 procent van het nationale inkomen van het Verenigd Koninkrijk destijds – uitbetaald. Omgerekend naar vandaag zo’n 39 miljoen euro voor ieder van de vierduizend slavenhouders. Ook in Nederland werd een schadevergoeding van 300 gulden per slaaf aan de eigenaar betaald als compensatie voor het ‘verloren eigendom’. In totaal bedroeg de tegemoetkoming bijna 12 miljoen gulden, ongeveer 10 procent van de rijksuitgaven in 1863. Hoewel de Nederlandse boeren natuurlijk geen slavenhouders zijn, vallen parallellen niet te ontkennen. Want ook nu is er sprake van een bedrijfstak die onder maatschappelijke druk moet veranderen, en ook nu zat dat er al decennia aan te komen. En ook nu staat de overheid klaar om de verkeerde groep te compenseren. Het stikstoffonds van 25 miljard euro, oftewel ruim 3 procent van het nationaal inkomen, is immers vrijwel uitsluitend bedoeld om boeren uit te kopen. Zowel slavenhouders als veehouders zijn afhankelijk van maatschappelijk draagvlak voor hun werk. De wereld is constant in verandering, en de bevolking groeit en emancipeert. Wanneer een maatschappij vindt dat iets niet meer van deze tijd is, dan worden de regels aangepast. Al in de jaren negentig van de vorige eeuw werd met de uitbraken van de gekkekoeienziekte, varkenspest en mond-en-klauwzeer duidelijk dat de Nederlandse veehouderij volstrekt onhoudbaar was geworden. Mocht daar onduidelijkheid over bestaan: de te hoge stikstofuitstoot van de veehouderij is primair het probleem van die sector zelf. De logica van hoge uitkoopsommen voor sommige boeren ontgaat mij dan ook. Het is immers niet de maatschappij die heeft geprofiteerd van de agro-industrie, dus waarom zou zij dan wel de uitkoop moeten betalen? Dat is bovendien niet eerlijk ten opzichte van verstandige boeren die al eerder hun bedrijfsvoering aanpasten of stopten. Natuurlijk is het vermogen van de boeren niet te vergelijken met de ongekende rijkdom van slavenhouders, maar waarom kijken we niet wat beter wie nu eigenlijk de échte winnaars zijn van decennia agro-industrie? En leggen we het bonnetje niet bij hén? Op een enkele cryptofascist na zal iedereen nu vinden dat niet de slavenhouders destijds gecompenseerd hadden moeten worden, maar de tot slaaf gemaakte mensen. En dat de slavenhouders en de verrijkte westerse staten die compensatie hadden moeten betalen. Dat koeien en varkens niet om herstelbetalingen kunnen vragen, is geen reden om nu niet het juiste te doen. Geef de sector een redelijke termijn om de veestapel weer in evenwicht te brengen met de beschikbare grond en biedt daarbij (financiële) hulp, maar maak niet een oude fout, door de hardste schreeuwers en beste lobbyisten te compenseren.||https://www.volkskrant.nl/columns-opinie/waarom-leggen-we-het-bonnetje-van-het-uitkopen-van-boeren-niet-bij-de-winnaars-van-de-agro-industrie~bdfa8e79/
2022-07-03||Hoe e-bikes de kloof tussen stad en platteland gaan dichten||Inhakend op de vermakelijke e-bikespecial van afgelopen weekend, hier enkele vreugdevolle vergezichten met betrekking tot de kloof tussen stad en platteland. 1: Hoe dikker de banden van die dingen worden, hoe kleiner het optische verschil tussen big city en gebieden waar de trekker heerst. 2: Omdat iedereen straks oerendhard gaat, zal er sluipenderwijs begrip en verbroedering ontstaan tussen Victor op zijn VanMoof, Belinda op haar Phatfour en good old Bertus en Tinus op respectievelijk de Norton en de BSA. 3: Als álle transportmiddelen slecht zijn voor de planeet zullen we vanzelf de onzinnigheid gaan inzien van klimaatverwijten over en weer. We gaan naar de ratsmodee, maar wel sámen. Alleen hardleerse tegen-de-wind-in-trappers, grootsteeds danwel dorps, die geen benzine of stroom verbruiken, die botbreukartsen, pomphouders en diëtisten het brood uit de mond stoten en een regelrechte ramp zijn voor de moderne economie – zij moeten nog even door de bocht.||https://www.volkskrant.nl/mensen/hoe-e-bikes-de-kloof-tussen-stad-en-platteland-gaan-dichten~b02fe1ea/
2022-07-03||Getalenteerde acteurs hebben met Hello Again een taaie musical in handen ★★★☆☆||De Kernploeg is een mooi initiatief van een groep theatermakers om elke zomer een kleinschalige, onbekende musical uit het rijke Amerikaanse repertoire naar Nederland te brengen. Sinds 2017 waren er drie producties te zien, met als uitschieter de vlotte komedie Vrouwen op de rand van een zenuwinzinking in 2019. Na twee zomers uitstel kon voorstelling nummer vier, Hello Again, nu eindelijk in première gaan. Opnieuw heeft de Kernploeg een imposante collectie van musicaltalent verzameld voor maar een korte repetitie- en speelperiode. Al dat talent heeft dit keer wel te kampen met een nogal taai en ernstig stuk, waarbij de complexe vertelvorm de emotionele beleving van de kijker in de weg zit. Hello Again is een musical uit 1993, met aaneengesloten muziek van componist Michael John LaChiusa, die ook de liedteksten schreef. De voorstelling, gebaseerd op het toneelstuk Reigen van Arthur Schnitzler, bestaat uit tien seksuele ontmoetingen in steeds een ander decennium van de 20ste eeuw. Het begint rond 1900 met een ruwe ontmoeting tussen een soldaat (Stef van Gelder) en een hoer (Brigitte Heitzer). Daarna schakelen we kriskras door de eeuw en de bijbehorende historische context. We belanden onder meer in een veldhospitaal tijdens de Vietnamoorlog en op het dek van de zinkende Titanic. Een van de twee liefdespartners stapt steeds over naar de volgende scène, waardoor een soort liefdes-estafette ontstaat. Gemene deler in de scènes is de wrijving, de botsende verlangens en grenzen van de partners, en de problemen na afloop. Lust en liefde zijn complexe, vaak frustrerende aangelegenheden, wil het stuk tonen, in welke tijd of plaats ze zich ook afspelen. Die opeenvolging van liefdesscènes en het bijbehorende relatiejargon (met zinnen als ‘Huwelijken gaan stuk als je liegt’) wordt eentonig en gaat vervelen. Gelukkig is de muziek wel goed, al is het maar omdat het zevenkoppig orkest onder leiding van Rosite van der Woude het zo fraai uitvoert. Doordat LaChiusa zijn scènes in tien decennia situeert, kon hij uitgebreid variëren in muziekstijlen. Hij gaat van de swingende jazz uit de Roaring Twenties naar jarenzeventigdisco, met als verbindend element lyrische, klassieke ballades met een hoofdrol voor strijkers en blazers. De spannende muziek stelt de acteurs in staat een visitekaartje af te geven. Lisse Knaapen is krachtig als de zuster op het slagveld, Cystine Carreon heeft een knallende solo als teleurgestelde echtgenote en Marijn Brouwers heeft een leuke rol als patserige schrijver en filmmaker in het New Yorkse nachtleven van de seventies. Het is sowieso knap hoe de acteurs zich durven te geven in diverse seks- en naaktscènes, die door regisseur Benno Hoogveld opvallend intiem zijn geënsceneerd. Maar al met al zit je bij Hello Again toch meer te kijken naar een showcase van zeer getalenteerde acteurs en zangers, dan naar een verhaal dat je daadwerkelijk bij de strot grijpt.||https://www.volkskrant.nl/cultuur-media/getalenteerde-acteurs-hebben-met-hello-again-een-taaie-musical-in-handen~b0b94486/
2022-07-03||Al bij het Wilhelmus voor het eerste WK-duel schiet herstelde hockeyster Eva de Goede vol||Ruim zeven maanden geleden dacht Eva de Goede dat haar hockeycarrière voorbij was. In een interland tegen België scheurde ze de voorste kruisband in haar rechterknie af en raakte de buitenste meniscus beschadigd. De toenmalig aanvoerder van het Nederlands team verliet in tranen het haar geliefde Wagener Stadion in Amstelveen. Zaterdag vloeiden er op dezelfde locatie opnieuw tranen bij de elegante middenvelder (33) die tweemaal werd uitgeroepen tot beste speelster van de wereld. Tranen van ongeloof, van trots, van opluchting en vooral van geluk. Voorafgaand aan het eerste WK-duel met Ierland spookte tijdens het Wilhelmus haar lange, eenzame revalidatie door haar hoofd en biggelden de tranen over haar wangen. ‘Ik kreeg even een besefmomentje; ik heb het toch maar mooi geflikt’, blikte De Goede zaterdagavond terug op haar echte rentree op het hoogste niveau. In de aanloop naar het WK had ze tien dagen eerder haar eerste minuten gemaakt in een Pro League-duel met China. De doorgaans nuchtere De Goede was zelf verbaasd over haar emoties tijdens het volkslied. ‘Lange tijd kon ik niet geloven dat het WK echt gaat beginnen en dat ik er gewoon bij ben. Als je daar dan staat, in een volgepakt stadion met familie en vrienden op de tribune, is dat echt prachtig. Ik had niet verwacht dat het zoveel met me zou doen.’ Op de kop af zestien jaar na haar debuut in het Nederlands team speelde Eva de Goede tegen de Ierse hockeyvrouwen haar 253ste interland. Dit WK is bovendien haar 25ste titeltoernooi. Samen met haar ploeggenoot Lidewij Welten was ze er al bij op de Olympische Spelen van 2008 in Beijing. ‘Lied stond naast me tijdens het volkslied en zei: ik ben trots op je, mooi dat we hier nog steeds samen staan als twee oudjes.’ Met haar WK-optreden neemt De Goede – zoals ze het zelf zegt – ‘een verantwoord risico’ met haar knie. Voor het herstel na een kruisbandblessure staan normaliter negen tot twaalf maanden. De Goede maakte haar rentree in wedstrijdverband na zeven maanden en twaalf dagen. ‘Mijn chirurg zei kort na de operatie dat ik het WK kon vergeten. Maar mijn revalidatie verliep zo voorspoedig dat ik het toch in mijn achterhoofd bleef houden.’ De Goede revalideerde de eerste drie maanden na haar operatie in Zuid-Afrika, het land van haar vriend. In die periode keek ze met een schuin oog naar voorbeelden van topsporters die sneller dan verwacht weer op de been waren na kruisbandletsel. ‘Natuurlijk had ik ook Memphis Depay in mijn hoofd’, zegt De Goede over de topvoetballer die 6,5 maand na het afscheuren van zijn voorste kruisband weer een wedstrijd speelde. ‘Maar elke kruisbandblessure is anders. Sommige sporters komen nooit meer terug, anderen heel snel. Ik heb dat maar losgelaten. Ik vond het wel heel fijn om mijn ervaringen te delen met andere sporters die hetzelfde hebben meegemaakt. Zo heb ik veel steun gehad aan mijn oude teamgenoten Naomi van As en Kim Lammers.’ Terwijl De Goede begin dit jaar in Zuid-Afrika werkte aan haar herstel nam de hockeybond tot haar verbazing afscheid van bondscoach Alyson Annan met wie ze een goede band onderhield. Annan werd verantwoordelijk gehouden voor het negatieve prestatieklimaat bij de hockeyvrouwen. De Goede spreekt van een ‘moeilijke en zware tijd’. ‘Voor mezelf was het fijn dat ik op afstand kon werken aan mijn revalidatie, maar gezien de situatie was het natuurlijk niet ideaal. Ik heb in die tijd veel telefonisch contact gehad met de speelsters, met Alyson en met de nieuwe bondscoach Jamilon Mülders.’ De Goede, inmiddels geen aanvoerder meer, wil nu vooral vooruitkijken. ‘Ik heb het onwijs naar mijn zin in het team. We hebben de afgelopen maanden ups en downs beleefd en ik heb echt het idee dat we een stijgende lijn te pakken hebben. Iedereen snakte ernaar om eindelijk weer een groot toernooi te spelen. Ik ben dankbaar dat ik dit mee mag maken’, aldus De Goede, die onlangs haar contract verlengde bij haar club HGC in Wassenaar. In de WK-ouverture tegen Ierland (5-1 winst) kwam De Goede in drie van de vier kwarten in actie. Bij vlagen liet ze haar klasse zien met splijtende passes en coachend was de middenvelder die vooral aan de linkerkant speelde als vanouds aanwezig. Ook in de 3-1-winst van zondag op Duitsland had ze haar aandeel. ‘Fysiek gaat het goed. Mijn knie voelt elke dag sterker en vrijer. Maar ik verwacht niet van mezelf dat ik hier op mijn best ben.’ Angst om duels aan te gaan heeft ze niet. ‘Als ik het niet honderd procent vertrouw, speel ik niet.’||https://www.volkskrant.nl/sport/al-bij-het-wilhelmus-voor-het-eerste-wk-duel-schiet-herstelde-hockeyster-eva-de-goede-vol~b4d8b62f/
2022-07-03||De schrik van Wimbledon: roofvogel Rufus houdt Centre Court vrij van duiven (en duivenpoep)||Duivenpoep op Centre Court; het is de schrik van Wimbledon. De witte viezigheid zou in schril contrast staan tot de illusie van perfectie die het befaamde tennispark nastreeft, met de schitterend onderhouden groene velden en de fraai uitgedoste toeschouwers. De gekozen oplossing is even simpel als elegant: Rufus the Hawk. Vanuit de lucht waakt de woestijnbuizerd elke ochtend van vijf tot negen uur over Wimbledon – als de poorten nog op slot zitten en het park er nog verlaten bij ligt. Het is voldoende om de duiven de rest van de dag weg te houden. Veertien dagen achter elkaar. Zonder Rufus the Hawk zou het stikken van de duiven op Wimbledon. De vogels komen af op het graszaad en etensresten van bezoekers, of doen hun behoefte terwijl ze over Centre Court vliegen. Ook gebruiken ze de beschutte gleuven van de verschuifbare daken van de twee stadions als broedplaats. ‘Het park van Wimbledon is als de hemel voor duiven’, zegt Wayne Davis, de eigenaar van Rufus. ‘Als je een plek zou moeten ontwerpen waar duiven zich thuis zouden voelen, dan zou het er ongeveer zo uitzien.’ Davis vertelt enthousiast over Rufus the Hawk, terwijl de woestijnbuizerd (Harris’s Hawk in het Engels) als een soort standbeeld op zijn linkerarm zit. Hij ziet tien keer beter dan een mens. Af en toe beweegt hij een keer met zijn grote ogen of spreidt hij zijn vleugels om zijn evenwicht te herstellen. Hij is dan bijna een meter breed. ‘Rufus valt duiven aan en doodt ze af en toe’, zegt Davis. ‘Als hij ze alleen zou afschrikken, dan worden de duiven niet bang van hem. Ze blijven dan terugkomen, omdat ze hem dan niet als een bedreiging zien.’ Dat is nu wel het geval, weet de 59-jarige Davis, die zich het hele jaar door bezighoudt met vogels. Hij heeft er meerdere, maar geeft onomwonden toe dat Rufus zijn kroonjuweel is. Buiten de twee weken van Wimbledon om waakt hij één keer per week over het tennispark in de Londense buitenwijk. Wimbledon is slechts een van de werkplekken van Rufus. De roofvogel houdt ook de wacht op onder meer Lord’s Cricket Ground en Westminster Abbey. Hij was vijftien jaar geleden pas vijftien weken oud toen hij voor het eerst op Wimbledon in actie kwam. Overdag wordt hij vanwege de veiligheid niet ingezet. Door de jaren heen zag Davis het aantal duiven rondom Church Road sterk afnemen, als bewijs van de belangrijke rol die Rufus vervult. ‘Nu gaat hij vooral preventief te werk’, aldus de eigenaar. Hoeveel duiven de roofvogel dit jaar al te grazen heeft genomen, wil zijn eigenaar niet zeggen. Davis werd in 1999 benaderd door Wimbledon. Het oudste grandslamtoernooi zat met de handen in het haar. De vogelpoep en overlast van de vogels was een groeiend probleem voor het toernooi waar alles tot in de puntjes wordt verzorgd. Had Davis de oplossing voor het meest statige grandslamtoernooi? De eerste jaren patrouilleerde Hamisch boven Wimbledon. Maar in 2007 nam Rufus het stokje over. Hij verwierf al snel een heldenstatus in Engeland. Hij heeft zijn eigen twitter- en instagramaccount en beschikt over een eigen toegangspas voor Wimbledon. Inclusief foto en functieomschrijving: vogelverschrikker. In 2012 was Rufus plots landelijk nieuws toen hij werd gestolen uit de auto waarin hij tijdens het grandslamtoernooi de nachten doorbrengt. Het elektronisch apparaatje waarmee hij normaal gevolgd kan worden, werd door de dieven van zijn lijf gehaald. ‘Game, set en gestolen’, kopte de Daily Mail. ‘De vogel hoort bij de Wimbledon-familie’, zei de politie, die het publiek opriep te helpen met de opsporing. Na drie dagen werd de bekendste buizerd van Engeland afgeleverd bij de dierenbescherming. Op zijn twitteraccount, dat wordt beheerd door zijn eigenaren, werd bevestigd dat hij weer terug was. ‘Rufus is gevonden. We willen iedereen bedanken voor de steun om hem terug te vinden.’ Davis verwende de buizerd een paar dagen met lekkernijen, zo blij als hij was. Maar verder luistert het voeren heel nauw. Davis praat niet tegen zijn vogel, maar communiceert via voedsel met hem. ‘Hij moet hongerig genoeg zijn om te jagen, maar ook weer niet té hongerig’, aldus Davis. ‘Als hij té hongerig is, zoekt hij een rustig plekje op het dak van Centre Court en verslindt hij een hele duif. Dan kan ik lang staan wachten voordat hij weer honger heeft en naar mij komt.’||https://www.volkskrant.nl/sport/de-schrik-van-wimbledon-roofvogel-rufus-houdt-centre-court-vrij-van-duiven-en-duivenpoep~b38b8958/
2022-07-03||De reusachtige honkballer Aaron Judge van de Yankees boezemt tegenstanders angst in||Als Aaron Judge (30) zich bij de slagplaat meldt, staat er wat te gebeuren. Het menselijke kanon van New York Yankees, 2 meter lang en 130 kilo zwaar, jaagt dit seizoen op het homerunrecord in de Amerikaanse honkbalcompetitie MLB. Onder zijn aanvoering beleven de Yankees een droomseizoen. Bij elke thuiswedstrijd verkleedt een klein groepje supporters zich als rechters, inclusief toga’s, pruiken en schuimrubberen hamers. In Yankee Stadium, gelegen in stadsdeel The Bronx, nemen ze plaats in vak 104, dat met houten panelen is uitgerust in de stijl van een rechtbank. Judge’s Chambers, zoals het vak heet, is vernoemd naar publiekslieveling Judge. ‘All rise,’ klinkt het gepatenteerde zinnetje waarmee radioverslaggever John Sterling elke homerun van de sterspeler begeleidt. ‘Here comes the Judge.’ Dit seizoen kan men in Yankee Stadium vaker dan ooit de benen strekken. De man uit Californië leidt de MLB in homeruns: met (bij dit schrijven) 29 voltreffers heeft hij een flinke voorsprong op zijn concurrenten. Volgens ESPN ligt Judge op koers om 62 homeruns te slaan. Met dat aantal zou hij het MLB-record van mede-Yankee Roger Maris uit 1961 met één klap verbeteren. (Uitschieters uit het dopingtijdperk, zoals de 73 van Barry Bonds in 2001, worden niet meegerekend.) De 2 meter lange Judge, ogenschijnlijk uit graniet gebeiteld, is een imposante verschijning, maar wat aan de grote kant voor een honkballer. ‘Kijk nou toch,’ zei David ‘Big Papi’ Ortiz van Boston Red Sox, zelf niet de kleinste, toen hij Judge in 2017 voor het eerst in levenden lijve zag. ‘Dit is gewoon beangstigend, man.’ Judge slaat niet alleen ver, maar ook ongenadig hard. Gemiddeld vliegen zijn homeruns met ongeveer 160 kilometer per uur de hekken over. Alleen zijn teamgenoot Giancarlo Stanton, ook een stevige jongen, kan zich met hem meten. Het rugnummer 99 kreeg Judge toen hij in het opleidingssysteem van de Yankees speelde, en de club nog niet wist wat men van hem kon verwachten. In zijn debuutseizoen 2017 maakte de bij geboorte geadopteerde Judge indruk met 52 homeruns, waarvan er één in Yankee Stadium een recordafstand van ruim 150 meter overbrugde. Dit seizoen is Judge ontketend, maar vooral ook fit. De krachtpatser bleek de afgelopen jaren blessuregevoelig en miste vaak grote delen van het seizoen. Judge kampte onder meer met een gebroken pols, een buikspierblessure en, eind 2019, een klaplong na een ongelukkige actie in het buitenveld. Hij werd te vaak uitgegooid, klonk de zuinige kritiek. Het is deels te danken aan zijn lengte, waardoor scheidsrechters de slagzone nog wel eens ruimer willen inschatten dan die daadwerkelijk is. Bij Judge worden ballen meer dan bij anderen verkeerd ingeschat. Ook dit seizoen gebeurde het weer tientallen keren, maar het deert hem nauwelijks. Judge is slimmer geworden in het beoordelen van worpen. Een kwestie van ervaring, zeggen zijn coaches. ‘Gekoppeld aan het talent dat hij heeft, maakt het hem vele malen beter dan vorig jaar, en het jaar daarvoor, en het jaar daarvoor,’ sprak hoofdcoach Aaron Boone. ‘Hij speelt op het moment met enorm veel vertrouwen.’ Net als Judge kunnen ook de Yankees dit jaar geschiedenis schrijven. De New Yorkers zijn lijstaanvoerder in de MLB, met ruime voorsprong op de concurrentie. Statistisch gezien heeft de ploeg de sterkste aanval én verdediging. ‘We zijn het beste team op de planeet,’ jubelde Judge na een recente overwinning op Houston Astros, waarin hij de beslissende homerun sloeg. Het recordaantal van 116 overwinningen (uit 162 wedstrijden) van Seattle Mariners uit 2001 komt in zicht. De Yankees hebben momenteel een winstpercentage van ruim 70 procent. Slechts tien ploegen in de geschiedenis van het Amerikaanse honkbal bleven een seizoen lang boven die grens. Vijf daarvan werden kampioen. Voor de illustere Yankees zou het de 28ste titel zijn, en de eerste sinds 2009. Judge piekt op het juiste moment, want na het lopende seizoen is hij transfervrij. Begin dit seizoen wees hij een bod van de Yankees van 213 miljoen dollar voor zeven seizoenen af, omdat hij meer wilde. Vergeleken met andere sterren van zijn kaliber is Judge onderbetaald. De homerunkoning zegt voor de rest van zijn loopbaan bij de Yankees te willen blijven, maar naar verluidt niet voor minder dan 300 miljoen dollar. In de winter worden de onderhandelingen heropend. Ook andere clubs zullen voor hem in de rij staan, zeker als hij zijn opmerkelijke productie volhoudt. Zijn teamgenoten vergapen zich dagelijks aan zijn slagvaardigheid. ‘Voor mij is hij de beste speler van het moment,’ zei veteraan Matt Carpenter eerder deze maand tegen Sports Illustrated. ‘Elke wedstrijd heb je wel een wow-moment.’ Korte stop Isiah Kiner-Falefa plaatste het seizoen van Judge alvast in historisch perspectief. ‘Dit is iets dat we ons over tien, vijftien jaar nog altijd zullen herinneren.’||https://www.volkskrant.nl/sport/de-reusachtige-honkballer-aaron-judge-van-de-yankees-boezemt-tegenstanders-angst-in~b1179f80a/
2022-07-03||Verantwoordelijkheid nemen is niet het sterkste punt van Ruttes vierde kabinet||Dat ging verrassend snel. Donderdagochtend lanceerde oud-landbouwminister Cees Veerman zijn voorstel om iemand te laten bemiddelen tussen het kabinet en de boze boeren, zondag werd Johan Remkes aangewezen. Premier Rutte hoopt vooral dat zijn door de wol geverfde partijgenoot wat misverstanden onder de boeren weg kan nemen, om te beginnen het beeld dat het kabinet uit is op de vernietiging van de boerenstand in Nederland. Voor die gedachte is op zichzelf wel wat te zeggen. Het debat is totaal vergiftigd geraakt door de complottheorieën die zijdelings betrokken populisten zoals de Kamerleden van Forum voor Democratie al geruime tijd verspreiden. Wat tegengif komt zeer van pas. Toch roept de komst van Remkes twee wezenlijke vragen op. Ten eerste over de stikstofplannen zelf. Een ruime meerderheid in de Tweede Kamer gaf daar vorige week vol overtuiging groen licht voor. De kern van het beleid is dat de provincies – nu echt – op lokaal niveau in gesprek met de boeren plannen moeten maken om de natuurgebieden te ontlasten. Dat was juist vanuit de gedachte dat provinciale politici de situatie ter plekke beter kennen, maar zonder het einddoel ter discussie te stellen: in 2030 moet de stikstofbelasting in 74 procent van de Nederlandse natuurgebieden tot onder de kritische grenswaarde zijn gedaald. Nu weer een nationale bemiddelaar opvoeren, voedt op z’n minst de gedachte dat er ook over dat doel nog te praten valt, zoals de boeren ook uitdrukkelijk verwachten. Nieuwe onduidelijkheid en vertraging liggen op de loer. De tweede vraag raakt aan de bestuurlijke verantwoordelijkheid in dit dossier. De ministers Van der Wal en Staghouwer zitten er pas een half jaar, het stikstofplan is slechts enkele weken oud, de premier zelf is binnenkort de er­va­renste Nederlandse regeringsleider aller tijden en toch is er niemand meer in het kabinet met voldoende gezag om het gesprek met de boeren zelf vlot te trekken? Zo kwamen we afgelopen voorjaar ook al aan de regeringscommissaris tegen grensoverschrijdend gedrag en aan de speciale coördinator van de sancties tegen Rusland. Geen wonder dat een groeiend deel van de Tweede Kamer de indruk heeft dat dit kabinet elk probleem uitbesteedt zodra het lastig dreigt te worden. Verantwoording afleggen is niet het sterkste punt van Rutte IV, stelde Jeroen Dijsselbloem, voorzitter van de Onderzoeksraad voor Veiligheid vrijdag vast. Verantwoordelijkheid nemen ook niet.||https://www.volkskrant.nl/columns-opinie/verantwoordelijkheid-nemen-is-niet-het-sterkste-punt-van-ruttes-vierde-kabinet~b59040fb/
2022-07-03||Mijn kennis bereikte zijn piek in de zesde, daarna was het een denderende race bergafwaarts||Nu mijn zoon aan het leren is voor de eerste toetsweek van zijn leven, een week die tegelijkertijd glorieus is omdat je nogal veel vrije uren hebt en onglorieus omdat je al die uren zou moeten vullen met leren, komen herinneringen aan mijn eigen tijd als middelbare scholier terug. Ik kan hem zelfs helpen met ezelsbruggetjes die ineens weer tot me komen. ‘Ik ben op mijn hoofd kefale – op mijn hoofd gevallen’, zei ik toen ik meekeek naar zijn rijtjes voor Grieks. ‘Kefale! Dat is hoofd!’ Een vervullender moment als moeder had ik zelden beleefd. Mijn zoon keek me minzaam aan, maar ik zag dat dit woord nu zat. Kefale zou hij niet meer vergeten. Het was overigens het enige ezelsbruggetje dat bij mij was blijven hangen. Scholieren van nu hebben een website die bereid is om je met eindeloos geduld te overhoren, van woorden uit elke denkbare taal, en die site geeft je aan het eind nog een cijfer ook. Vroeger was ik uren in de weer met kaartjes maken, op de ene kant het woord, op de andere de Nederlandse vertaling. Ook had ik een heel systeem met streepjes die ik in mijn woordenlijsten bij moeilijke woorden zette. (Eén streepje: moeilijk woord, twee streepjes: Heel Moeilijk Woord.) Je had ook Duitse woorden die je nooit in je hoofd zou kunnen krijgen, die stonden in het lichtgroene leerboek met de ontmoedigende titel Schwere Wörter, ondertitel: Eine Auswahl der wichtigsten, dem Holländer nicht ohne weiteres verständlichen deutschen Wörter. En je had woorden die te veel betekenissen hadden – waarom betekenen sommige woorden ‘soms, naar gelang, allengs’ en waarom zou je dat in godsnaam moeten weten? Niet te lang bij stilstaan, was toen mijn devies, blind doorblokken. Zoals mijn vader altijd tegen me zei als ik aan het leren was: ‘Je zult nooit meer zo veel weten als nu.’ Ik haalde daar eer uit. Ik zou nooit meer zo veel weten, en dat vond ik een fijn idee. Het was ook heel erg waar: ik weet nu nog 2 procent van wat ik toen wist. Soms bedenk ik vol terugwerkende bewondering dat er een korte periode in mijn leven was dat ik wist wat de lijzijde en de loefzijde van een berg was. Mijn kennis bereikte zijn piek in de zesde klas van de middelbare school en daarna was het een denderende race bergafwaarts. ‘Je zult nooit meer zo veel weten als nu’, hoor ik mezelf nu ook zeggen. En, net iets te triomfantelijk, als mijn zoon op de woordjeswebsite de verkeerde betekenis invult bij het woord statim: ‘Dat betekent ‘meteen’! Dat wíst ik!’||https://www.volkskrant.nl/columns-opinie/mijn-kennis-bereikte-zijn-piek-in-de-zesde-daarna-was-het-een-denderende-race-bergafwaarts~b9c591ac/
2022-07-03||De 3D-geprinte biefstuk van Loetje is fenomenaal vleesachtig (maar jammer van de saus)||Na genderneutrale wc’s en non-binaire voornaamwoorden is er sinds kort iets nieuws waar een heleboel mensen woedend van worden: 3D-geprinte biefstuk. Loetje, de biefstukkenkoning die in 2019 werd overgenomen door een private-equityfonds, serveert in 5 van de 29 filialen de Biefstuk Bali 0.0, gemaakt van onder andere soja en erwteneiwitten. Het door Redefine Meat ontwikkelde stukje nepvlees wordt laagje voor laagje op elkaar geprint, zodat er een structuur ontstaat die lijkt op de spieropbouw van vlees. Klanten die op sociale media durfden te zeggen dat het lekker was, werden bedolven onder haatreacties van vleesliefhebbers. Didu liet zich niet uit het veld slaan, en toog naar de Loetje-vestiging aan de Amsterdamse Zuidas. De geprinte biefstuk (een whopping 26,50 euro, zonder bijgerechten, evenveel als de gewone biefstuk), wordt gebakken in een half pakje margarine, signature Loetje, en geserveerd met ‘sambaljus’ en twee sneetjes casinowitbrood. En ja, de structuur is inderdaad fenomenaal vleesachtig, al lijkt het meer op een sappig sukadelapje dan op biefstuk. Eén punt aftrek voor de te zoute en overheersende sambaljus en vreetschuurachtige ambiance. Cijfer: 9||https://www.volkskrant.nl/beter-leven/de-3d-geprinte-biefstuk-van-loetje-is-fenomenaal-vleesachtig-maar-jammer-van-de-saus~b8854803/
2022-07-03||Het zijn niet de dingen van vandaag, maar de dromen van morgen die onbetaalbaar worden||De prijs van ruwe olie die 75 procent hoger lag dan een jaar geleden. Gas dat zes keer zo duur is geworden. Een biertje aan de bar waar je plotseling 3,50 euro voor moet aftikken. En zelfs aan ons dagelijks brood zijn we 7 procent meer kwijt. Inflatie. De Tweede Kamer sprak over het spook dat uit de fles is. De voorzitter van De Nederlandsche Bank Klaas Knot stelde dat het terug is van weggeweest. Uitspraken bedoeld om toenadering te vinden, maar die juist tekenend zijn voor het losgezongen realiteitsbeeld van de bestuurlijke elite. Voor honderdduizenden Nederlanders is inflatie namelijk allesbehalve ‘terug van weggeweest’. Sterker nog, het houdt hen al jarenlang in bedwang. Wanneer we het hebben over inflatie dan hebben we het doorgaans over een stijging van de consumentenprijsindex (CPI). Een elk jaar opnieuw vastgesteld ‘mandje’ met duizenden producten en diensten die representatief zijn voor wat consumenten kopen. Een inzichtvolle indicator. Maar net als de uitspraak van Klaas Knot, wel eentje met een fundamenteel mankement. Het mandje waar jij nu je geld aan besteedt, is namelijk een heel ander mandje dan waar je voor spaart. En daar zit de crux. Want terwijl de heerlijk behapbare CPI voor bestuurlijk Nederland een relevant inzicht geeft in het gemiddelde prijspeil, vertelt deze maatstaf voor de burger slechts een kant van het verhaal. Voor jou is de inflatie die relevant is namelijk niet zo zeer de prijsstijging van het mandje dat jij nu, maar van het mandje dat jij in in de toekomst wilt kopen. En dan ziet de realiteit er ineens heel anders uit. Want terwijl die inflatie van nu het afgelopen decennium niet vooruit te branden was, stond de inflatie van het mandje dat men in de toekomst wilde kopen in vuur en vlam. De huur van het uitwonende studerende kind. Een bezitting die gedurende je oude dag inkomsten oplevert. En met stip bovenaan: dat eigen huis. Stuk voor stuk dingen die de afgelopen jaren enorm in prijs zijn toegenomen, maar in de inflatiecijfers überhaupt niet worden meegenomen. Dit is immers niet het mandje waar je nu je geld aan besteedt, maar dat waarin je geld wegzet voor later. Niet de verlangens van vandaag, maar de dromen van morgen. Wanneer we dit verschil tussen de twee soorten inflatie inzien wordt duidelijk waarom men nu ineens wel op de tafel slaat. De pijn van de inflatie van het mandje van vandaag wordt door iedereen gevoeld, terwijl die pijn van de inflatie van het mandje van morgen alleen door niet-bezitters werd geleden. Sterker nog, die enorme stijgingen in de vastgoedprijzen maakte de huizenbezitter juist rijker ten koste van hen aan de andere kant van de straat. En zo zat de een er steeds warmer bij, terwijl voor de ander die eigen plek onder de zon juist steeds verder in de schaduw kwam te liggen. Hoe vervelend de inflatie van nu ook mag zijn, is het juist de vermogensinflatie van later waardoor steeds meer Nederlanders écht achterop dreigen te raken. Het grote gevaar is dan ook dat we door onze focus op de prijsstijgingen van vandaag, die veel grotere problematiek van de inflatie van morgen uit het oog verliezen. Renteniers die leven van inkomen uit grond werken immers als een handrem voor de doeners en makers van wie dit land écht rijker kan worden. En precies dit is wat er gebeurt. Want terwijl het kabinet binnen no time met veel kabaal compensatiemaatregelen trof voor de stijgende energieprijzen, blijft het op het gebied van daadkrachtig beleid om de vermogensprijzen te bedwingen angstvallig stil. Dus terwijl de inflatie van vandaag grotendeels te wijten is aan onvoorziene omstandigheden als een coronacrisis en een oorlog in Oekraïne, is de inflatie van het mandje van morgen juist het logische gevolg van politieke keuzes die zijn gemaakt. Toch is dit is juist het goede nieuws. Want wat met verkeerd beleid stuk is gemaakt, kunnen we met goed beleid repareren. Verhoog daarom de belasting op vermogen, erfenis en huurinkomsten – om de belasting op arbeid te kunnen verlagen. En laten we haast maken. De tijd dringt. Want terwijl de prijs van de dingen die wij vandaag kopen met veel lawaai toeneemt, zijn het de dromen van morgen die stilletjes onbetaalbaar worden. Jona van Loenen is columnist en manager bij een start-up. Deze week vervangt hij Thomas van der Meer.||https://www.volkskrant.nl/columns-opinie/het-zijn-niet-de-dingen-van-vandaag-maar-de-dromen-van-morgen-die-onbetaalbaar-worden~bfbaa305/
2022-07-03||‘Hij zwaaide het geld voor de camera en lachte ons uit’||‘Het ging om vriend-in-nood-fraude, ook wel WhatsAppfraude genoemd: je krijgt een berichtje van je zoon, dochter of goede bekende, die bijvoorbeeld schrijft: ‘Hoi mam, kun jij iets voor me voorschieten? Maak maar over op dit-en-dat rekeningnummer.’ ‘De afzender is niet je kind of kennis, maar een oplichter. En dat rekeningnummer is van een jongere, wij noemen dat een ‘geldezel’, die tegen betaling zijn rekening laat gebruiken door criminelen. Ik dacht: daar trapt toch niemand meer in? Maar het gaat heel geraffineerd, ze misbruiken je vertrouwen. Die geldezels zijn vaak kwetsbare jongeren, vaak verstandelijk beperkt, die met een smoes worden overgehaald om hun rekening ter beschikking te stellen: ‘Joh, mag ik even je rekening gebruiken, ik moet wat geld oversluizen, dan mag jij daar 50 euro van houden.’ Dan denkt de gemiddelde jongere: da’s makkelijk verdienen. ‘Met een grote groep van zulke oplichters en geldezels kreeg ik te maken in 2019. Ik was net klaar met de opleiding recherchekunde toen personeel van een casino aangifte kwam doen. Ze gaven mij een usb-stick met camerabeelden waarop je jongeren bakjes vol 2-euromunten zag pinnen bij het pinapparaat in het casino. Vergis je niet: één vol bakje is al gauw 600 euro. Vervolgens gingen ze met die bakjes weg zonder ermee te gaan gokken. Dan deugt er iets niet. Mogelijk werd er witgewassen.’ ‘Wij moesten onderzoeken wie die pinners waren. Op basis van de tijdstippen trok ik rekeningnummers na en zocht ik daar aangiftes van slachtoffers bij. Een van de twee hoofdverdachten was eens door het casino-personeel om zijn identiteitsbewijs gevraagd, dus die was bekend. Daardoor trok ik z’n mattie ook snel uit de politiesystemen. Na een oproep in andere politie-eenheden volgde de identiteit van de anderen snel. Uiteindelijk konden we 26 oplichtingszaken linken aan deze twee hoofdverdachten, die hun slachtoffers ruim een ton afhandig hadden gemaakt. ‘In een veegweek haalden collega’s van de uniformdienst de meeste van 35 verdachten thuis op voor verhoor. Twee van de geldezels, een jongen en zijn vriendin, waren doodsbang. De jongen verklaarde dat hij een pistool op zijn hoofd had gekregen. Hij moest zijn bankpas afstaan, anders zouden ze zijn vriendin in de prostitutie dwingen. Na die bedreiging waren ze verhuisd om aan de hoofdverdachten te ontvluchten. ‘In telefoonberichtjes spraken die hoofdverdachten over de geldezels als over handelswaar: ‘Ik schiet z’n kop van z’n romp’, of: ‘Die kutmongool, ik trap hem helemaal in elkaar.’ ‘Maar het schokkendst vond ik de camerabeelden van de belangrijkste verdachte. Je ziet hem een bankpas in een geldautomaat steken, hij pakt het geld eruit – 2.500 euro van een slachtoffer –, kijkt omhoog naar de camera en wappert lachend met dat briefgeld, alsof hij ons inwrijft: ‘Kijk, ik kom ermee weg.’ ‘Hij heeft mijn kijk op het vak veranderd. Tijdens zijn verhoor liet ik hem die camerabeelden zien. Hij bekende alles. Dat kon ook niet anders, want hij stond er gekleurd op. Ik zei: ‘Dat geld heb jij gestolen van mensen die daardoor hun huur niet meer kunnen betalen, of zwaar in de schulden zijn beland. Bij sommige slachtoffers was psychische hulp nodig omdat ze een angststoornis hebben ontwikkeld. Wat vind jij er zelf van dat jij dat hebt gedaan?’ ‘Hij haalde zijn schouders op en antwoordde: ‘Dan hadden zij dat geld maar niet naar die rekening moeten overmaken.’ En: ‘Is dit alles wat jullie hebben tegen mij? Een beetje WhatsAppfraude? Dat valt me wel tegen zeg, ik had meer van jullie verwacht.’ ‘Ik dacht op dat moment: het is buiten 30 graden, jij gaat terug naar je cel en ik ga lekker met een wijntje op een terras zitten. Veel succes met je teleurstelling over de politie. ‘Maar die opmerking, gecombineerd met dat zwaaien met geld voor de camera – die totale meedogenloosheid, dat heeft me wel geraakt. Hoe kil en koud kun je zijn? ‘Ik ben opgegroeid met een groot rechtvaardigheidsgevoel: wat gij niet wilt dat u geschiedt, doe dat ook een ander niet. Vanuit dat perspectief wilde ik als klein meisje al bij de politie. Ik ben super positief ingesteld: boefjes zijn te corrigeren, iedereen verdient een tweede kans. Mensen om mij heen noemen mij een wereldverbeteraar. Mijn vriend zegt weleens: ‘Niet alles valt te redden Yoanne, soms is iets gewoon kut.’ ‘Ik weet nu dat dat helaas zo is. Het is beroepsdeformatie: als ik hangjongeren zie, denk ik: ben jij ook zo’n rotgast? Ik wil zo niet denken. Ik probeer mijn optimisme vast te houden, want dat is nodig in een organisatie als de politie. Maar ik ben wel cynischer geworden. Sommige gasten zijn niet te verbeteren. Ze hebben een totaal gebrek aan empathie, zijn berekenend en genieten daar zelfs van. Ik moet erkennen: zulke mensen bestaan echt.’||https://www.volkskrant.nl/mensen/hij-zwaaide-het-geld-voor-de-camera-en-lachte-ons-uit~bff37d54d/
2022-07-03||Probeer, net als bij poëzie, niet alles te begrijpen wat er aan de tafel van Dione de Graaff wordt gezegd||De avondetappe, de dagelijkse NOS-talkshow tijdens de Tour de France, beleefde zaterdag vanuit het Deense Odense een vreugdevolle en poëtische aflevering. Het was de dag van Fabio Jakobsens glorieuze etappeoverwinning, twee jaar na zijn bijna fatale valpartij in Polen. En het was de dag waarop wielercommentator Roxane Knetemann het programma opstuwde naar dichterlijke hoogten van de buitencategorie. Probeer, net als bij poëzie, niet alles te begrijpen wat er aan de tafel van anchor Dione de Graaff wordt gezegd. Met het klimmen der jaren – ik volg de Tour sinds Jan Janssen de eerste Nederlandse winnaar werd – ben ik me gaan realiseren dat meer kennis van profwielrennen slechts leidt tot minder begrip. Kijk maar naar de Deense gast, de in 2006 gestopte wielrenner Bo Hamburger, die zich erover verbaasde dat hij niet officieel was uitgenodigd door de Tour-directie om de feestelijkheden mee te maken. ‘Gek’, zei Dione de Graaff, ‘waar kan dat aan liggen? Kan het te maken hebben met dopinggebruik?’, vroeg ze aan de man die, met zijn twee generatiegenoten Michael Rasmussen en Bjarne Riis, symbool staat voor bloeddoping. De ervaren rot snapte er niets van. De brug over de Grote Belt was zaterdag, bij gebrek aan mythische bergen in het platte Denemarken, door de NOS aangewezen tot het strijdperk waar de gladiatoren op hun koolstoffen ros het pleit zouden beslechten. ‘Nervositeit’, kenmerkte deze etappe, aldus Knetemann. Er stond een briesje op de brug, dat zou de koers danig kunnen beïnvloeden. ‘Als de waaier maar niet komt, verschrikkelijk, je bent een tijdbom op je fiets’, waarschuwde ze. De andere gast, wielercommentator Sven Nys, zag dat de renners tot een paar kilometer voor de finish, voorbij de brug, in een rustig tempo reden. Zo traag ging het dat een onbegrijpelijke valpartij op die brede, kaarsrechte weg nauwelijks tot een schrammetje leidde. ‘Als er wind staat en waaiers, als je er niet in zit, kan je dag over zijn. Je kan nooit in je eentje tegen een goeie waaier rijden’, hield Knetemann de spanning op aanstekelijke wijze hoog. En meer in het algemeen: ‘O, dat gevoel als je goed bent, is echt geweldig. Maar als het dat net niet helemaal is, is het verschrikkelijk.’ De koers eindigde in een massasprint, waar Jakobsen zichzelf katapulteerde uit het gewoel. Hij werd in de avondschemer geïnterviewd door Herman van der Zandt, tegen de achtergrond van de brug die had geweigerd Ventoux te worden. Heerlijk nuchter analyseerde hij de dagkoers, en zijn zware revalidatie. ‘Op het moment dat je bijna alles verliest, weet je wat je hebt’, filosofeerde hij, verwijzend naar zijn familie en zijn ploeggenoten, ‘mijn tweede familie.’ Nog één keer probeerde Van der Zandt het: ‘Die brug… wat zie je?’ Jakobsen: ‘De Deense Neeltje Jans.’ Vast niet de mystiek die de NOS in gedachten had.||https://www.volkskrant.nl/cultuur-media/probeer-net-als-bij-poezie-niet-alles-te-begrijpen-wat-er-aan-de-tafel-van-dione-de-graaff-wordt-gezegd~b2a05098/
2022-07-03||Overstroming Australië: 30 duizend inwoners van Sydney moeten huis verlaten||De regionale autoriteiten verwachten dat de waterstanden een hogere piek zullen bereiken dan bij de grote overstromingen van afgelopen maart, waarbij 23 mensen om het leven kwamen. De regen, die mogelijk nog twee dagen aanhoudt, kan leiden tot plotselinge overstromingen en aardverschuivingen langs de oostkust in de deelstaat New South Wales. In lager gelegen delen van Sydney, de hoofdstad van de deelstaat, staat het water op sommige plekken al 1,5 meter hoog. Door de zware regenval van de afgelopen dagen stroomt de hoofddam van Sydney over. Volgens de autoriteiten gaat dit sneller dan tijdens de eerdere overstromingen. ‘We worden nu geconfronteerd met gevaren op meerdere fronten’, zei minister Steph Cooke van de noodhulpdiensten van New South Wales tijdens een persconferentie. ‘Plotselinge overstromingen, rivieren die buiten hun oevers treden en kusterosie. Dit is een levensbedreigende noodsituatie.’ In veel gebieden is al meer dan 200 millimeter regen gevallen, met uitschieters naar 350 millimeter – ruim een kwart van het jaargemiddelde van Sydney. Volgens de weerdiensten is het hoogtepunt van de neerslag echter nog niet bereikt. Pas als het regenfront de komende nacht aan de oostkant van Australië aan land komt, zal het beginnen af te zwakken. Op beelden is te zien hoe complete wijken zijn ondergelopen. Reddingswerkers trekken met rubberboten het snelstromende water over om mensen te helpen. ‘Het was een lange nacht gisteravond, het was een erg lange dag vandaag en vannacht wordt weer een lange nacht’, aldus Cooke zondagmiddag (lokale tijd). Volgens Australische media hebben de weersomstandigheden al aan zeker één persoon het leven gekost. Zondagmiddag (lokale tijd) vonden hulpdiensten in een rivier nabij Sydney het lichaam van een man. Naar verluidt was hij aan het kajakken toen hij door het water werd overvallen. Het afgelopen etmaal voerden hulpdiensten 83 reddingsacties uit. Een vrouw klampte zich een uur vast aan een boom voordat hulpverleners haar konden bereiken. De Australische regering heeft honderd militairen ingezet om de mensen in New South Wales te helpen. Minister Cooke waarschuwt dat sommige inwoners in bedreigde gebieden de situatie lijken te onderschatten. ‘Helaas blijkt dat mensen niet per se gehoor geven aan het advies dat we meerdere keren per dag geven’, zei ze. ‘Breng uw leven, het leven van uw dierbaren en dat van de vrijwilligers van onze hulpdiensten niet in gevaar.’ Afgelopen maart kampte New South Wales, net als de deelstaat Queensland, ook al met overstromingen. De Australische premier Scott Morrison sprak destijds van de grootste watersnood uit de geschiedenis van het land. Tienduizenden mensen moesten naar veiliger oorden vluchten.||https://www.volkskrant.nl/nieuws-achtergrond/overstroming-australie-30-duizend-inwoners-van-sydney-moeten-huis-verlaten~bf1c8544/
2022-07-03||Oekraïne bevestigt terugtrekken troepen uit Lysytsjansk • Australië verbiedt Russische goudimport en schroeft steun aan Oekraïne op||Lees hier het liveblog van vrijdag 1 juli terug.||https://www.volkskrant.nl/nieuws-achtergrond/oekraine-bevestigt-terugtrekken-troepen-uit-lysytsjansk-australie-verbiedt-russische-goudimport-en-schroeft-steun-aan-oekraine-op~b9062ccb/
2022-07-03||‘Nationale brandjesblusser’ Remkes gaat bemiddelen tussen boeren en politiek||Premier Mark Rutte had vorige week in een debat over de stikstofcrisis op verzoek van de Tweede Kamer toegezegd een onafhankelijke bemiddelaar te zullen aanstellen om de grote boerenorganisaties om de tafel te krijgen. Daarmee hoopt hij de demonstrerende boeren te kunnen overtuigen dat er ook in de toekomst perspectief is voor de veehouderij in Nederland. Nadat minister Van der Wal ruim drie weken geleden haar stikstofplannen bekendmaakte, laaiden in het hele land hevige protesten op. Met tractoren trokken boze boeren meermaals de snelweg op. Ook bezochten boeren herhaaldelijk de woning van de minister: dinsdag nog braken betogers door een politieblokkade bij haar straat. Voor maandag zijn opnieuw protesten aangekondigd. In verband met zijn vakantie gaat Remkes op woensdag 13 juli van start met zijn bemiddelingsopdracht, schrijven de ministers. Tijdens het zomerreces van de Tweede Kamer bereidt hij zich voor op de gesprekken, die volgens de planning nog voor de Kamer terugkeert begin september van start moeten gaan. De 71-jarige Remkes is vaker gevraagd om Nederland uit de stikstofcrisis te loodsen. Nadat de Raad van State in 2019 het stikstofbeleid van tafel veegde, riep de overheid een commissie in het leven met Remkes als voorzitter. In de zomer van 2020 presenteerde die commissie zijn eindrapport Niet alles kan overal. De conclusie: een halvering van de stikstofuitstoot in 2030 is nodig om de natuur te herstellen en de economie ook na coronatijd weer fatsoenlijk te laten draaien. De doelen blijven staan, zei Rutte tijdens het debat van donderdag. In datzelfde debat zei Rutte voorstander te zijn van een bemiddelaar. ‘Maar we gaan niet aan tafel zitten met de relschoppers’, voegde hij daaraan toe. ‘Ik ga niet aan tafel zitten met iemand die met een mokerhamer op een politiebus staat te rammen.’ Als voormalig Tweede Kamerlid, staatssecretaris, minister van Binnenlandse Zaken en vicepremier heeft Remkes in politiek Den Haag de reputatie van ‘nationale brandjesblusser’. Zo moest Remkes tien maanden geleden op verzoek van de VVD als informateur de vastgelopen formatie uit het slop trekken. Daarvoor ging Remkes als commissaris van de koning in Limburg een bestuurscrisis te lijf. Eerder was hij waarnemend burgemeester van Den Haag. LTO Nederland is niet betrokken geweest bij de keuze voor Remkes als gespreksleider, laat de belangenbehartiger van de agrarische sector weten in een reactie. Zolang de gesprekken ook zullen gaan over de stikstofdoelen en de manier waarop die doelen verwezenlijkt moeten worden, wil de LTO ‘in beginsel’ wel om de tafel. De organisatie noemt Remkes een ‘bestuurlijk zwaargewicht met diepe kennis van het stikstofdossier’. Vicevoorzitter Jos Ubels van Farmers Defence Force is sceptisch over de beslissing van het kabinet. ‘Ik snap niet wat het doel is van deze exercitie’, schrijft hij in een reactie aan persbureau ANP. ‘Het kabinet maakt blunder op blunder en nu sturen ze een bemiddelaar op pad die eenzijdig het gesprek aan moet gaan zonder aan de doelen te mogen tornen.’ Ook boerenactiegroep Agractie ziet de benoeming van Remkes niet zitten. ‘Hij geniet geen vertrouwen in de sector’, aldus voorman Bart Kemp.||https://www.volkskrant.nl/nieuws-achtergrond/nationale-brandjesblusser-remkes-gaat-bemiddelen-tussen-boeren-en-politiek~b7e62ed6/
2022-07-03||Het failliet van twintig jaar wegkijkpolitiek van VVD en CDA is tegelijk het gelijk van links||‘Schadenfreude ist die schönste Freude’, zoals een oude Duitse wijsheid wil. Ook mij is niets menselijks vreemd, en ik zal niet ontkennen dat ik met een zeker satanisch genoegen zie hoe in deze weken een ettelijke decennia oude politiek van leugens en lafheid, van bagatelliseren en boerenbedrog, in het gezicht van VVD en CDA is ontploft. Dit is ook wat je krijgt na twaalf jaar Rutte. Het negeren van de klimaat- en stikstofproblematiek, omdat we ‘wel gewoon moeten kunnen blijven barbecueën’, om een van diens vele platitudes te citeren. De illusie van oneindige groei van Schiphol, waarbij technische foefjes en bestuurlijke geitepaadjes wel automatisch alle hobbels zullen opruimen. De fictie dat als je de opvang maar voldoende onaantrekkelijk maakt, asielzoekers vanzelf zullen wegblijven, omdat die – dixit toenmalig VVD-fractieleider Halbe Zijlstra – hier toch vooral komen voor gratis borstvergrotingsoperaties. Het Groningse gasschandaal en de ontwrichte woningmarkt, welke laatste nu ook de eigen achterban begint te raken – de rampzalige erfenis van de VVD-coryfeeën Henk Kamp en Stef Blok. Dat verwijt treft nadrukkelijk niet de nieuwe ministers Christianne van der Wal en Eric van der Burg, die in dat opzicht een verademing zijn, of het nu door de agrarische terreurgroep Farmers Defence Force belaagde CDA-kamerlid Derk Boswijk, die eveneens snapt dat er iets fundamenteels moet veranderen. Zij mogen de puinhopen van hun voorgangers opruimen. Als Van der Wal inderdaad standvastig blijft, kan ze ook meteen doorschuiven naar het Torentje, waar iemand vegeteert die juist nooit zijn nek heeft durven uitsteken, zich ook in deze crises amper laat zien – meevergaderen in Brussel is leuker – en altijd afwacht tot de wal het schip keert. ‘De heropvoeding van de middenklasse is begonnen’, zo becommentarieerde Sander Schimmelpenninck op 13 juni de huidige cultuurschok voor zelfvoldaan rechts Nederland. Die eerste confrontatie met het onvermijdelijke bleek voor de helft van de VVD-leden op het partijcongres al ondraaglijk: blijkens die motie van afkeuring blijven die wegvluchten in de fictie dat er niets hoeft te veranderen. Vooral de VVD is immers de partij van een strontverwende hogere middenklasse die haar luxeleventje door niets verstoord wenst te zien. Toeslagenschandaal? Wegwerpwerknemers op Schiphol of bij de post? Het zal wel. Maar kom niet aan het grondrecht om alles wat je vanuit je luie leunstoel bestelt direct thuisbezorgd te krijgen, nagenoeg gratis te vliegen of ongelimiteerd op de snelweg te sjezen. Die egocentrische infantiliteit wordt als geen ander belichaamd door het VVD-Kamerlid Daniel Koerhuis, die op tv inzake de hele Schipholchaos geen woord aan de uitgebuite kofferslepers wijdde. Maar er gloort misschien zelfs voor zijn partij licht aan de horizon, nu de meest onuitstaanbare exponent van dit soort denken, ex-Kamerlid Gert-Jan Oplaat, zijn lidmaatschap heeft opgezegd. Het failliet van twintig jaar wegkijkpolitiek van VVD en CDA is tegelijk het gelijk van links, jarenlang weggehoond door Rutte en consorten. Helaas is – en dat is de keerzijde van de electorale implosie die nu voor beide partijen dreigt – het vooralsnog niet links dat daarvan profiteert, maar extreem-rechts, waar de rattenvangers van PVV, FvD en JA21 de ontevreden boeren en burgers naar de mond blijven praten. Met een ‘glansrol’ voor de gewezen varkensbranchelobbyist Caroline van der Plas. Dat de linkse partijen hier tegenover geen vuist weten te maken, ligt ook aan die partijen zelf. Door veel te ver mee te gaan in de neoliberale tijdgeest van de afgelopen decennia heeft de PvdA een belangrijk deel van haar traditionele achterban in de steek gelaten, waarna zij, als uitkomst van het fatale kabinet Rutte-II, electoraal is gedecimeerd. Op eigen kracht zal de PvdA daarom niet uit het dal komen, en ook de illusie van GroenLinks of SP dat zij in hun eentje in het ontstane gat kunnen springen, is door de uitslag van 2021 – die ook hen tot kleine partijen reduceerde – doorgeprikt. En daarmee stelt zich heel concreet de vraag: wil men ter linkerzijde nog tien jaar Rutte, of wil men een electoraal kansrijk alternatief? Dat betekent dus samengaan, en daarvoor heeft links niet eeuwig de tijd. Gelukkig heeft een grote meerderheid van de leden van PvdA en GroenLinks – beide indertijd ook als fusiepartijen ontstaan – dat begrepen. Massa is macht - en waar beide partijen op de hoofdthema’s in de praktijk nagenoeg hetzelfde vinden, en er hooguit qua prioriteiten verschillen bestaan, dient men die stap te nemen. De verschillen tussen de partijen zijn niet groter dan daarbinnen, en aan interne sentimenten over vertrouwde partijrituelen heeft de externe kiezer geen boodschap. Sterft, gij oude vormen en gedachten! Bij sommige PvdA’ers bestaat de vrees dat men door fusie met het ‘elitaire’ GroenLinks ‘de gewone arbeider’ van zich vervreemdt. Wel, dat heeft de partij zelf al door haar eigen beleid gedaan. Bij sommige GroenLinksers bestaat de vrees dat de nieuwe partij erg op besturen gericht raakt. Wel, dat is GroenLinks zelf ook zonder die fusie inmiddels al. Zolang beide partijen dat niet bij zichzelf veranderen, waardoor zij in hun feitelijke politieke opereren zo op elkaar zijn gaan lijken, is gescheiden optrekken onzin. Een nieuwe grote linkse partij zal, doordat het weer de machtsvraag kan stellen, niet alleen aan veel linkse hobbystemmen een einde maken en aantrekkingskracht uitoefenen op D66-kiezers. Het zal ook herhaling voorkomen van de schertstweestrijd op televisie tussen Rutte en Wilders of Baudet om het premierschap, waarbij de eerste de staatsman kan uithangen. Het politieke debat dient te gaan tussen links en rechts, niet tussen rechts en extreem-rechts. Thomas von der Dunk is cultuurhistoricus.||https://www.volkskrant.nl/columns-opinie/het-failliet-van-twintig-jaar-wegkijkpolitiek-van-vvd-en-cda-is-tegelijk-het-gelijk-van-links~b00618c7/
2022-07-03||Sinds ik niet meer drink ben ik een hatelijke onaangename persoon geworden||Mijn linkerbuur is een aan lager wal geraakte Siberische hamburgertycoon. Het klinkt als een verzinsel, en dat is het ook. Ik ken mijn linkerbuur niet, hij is een nachtelijke yoghurtkweker. Mijn rechterbuur ken ik maar al te goed. Hij is een ontslagen kraanmachinist en hij heeft dus net als ik (gemarginaliseerde dichter, verguisde polemist) een zee van tijd. Hij verdrijft de tijd met: het online kopen van afgrijselijke gadgets van Iron Maiden, het lezen van ontluisterende boeken over het koddige bijgeloof van de Eskimo’s, het ruziemaken aan de telefoon met zijn bitsige ondankbare dochter die haar vader het woord Inuit probeert op te dringen, het in de spiegel kijken en zich afvragen of een terrarium vol baardagamen zijn leven een nieuw elan zou kunnen geven, het roken van oubollige opium, het melancholisch staren naar foto’s van neurotische sledehonden in het asiel van Rekkem, het eten van afgeprijsde huzarensalade, het bijna stikken in afgeprijsde huzarensalade, het vervloeken van zijn bestaan, het dragen van een impalamasker, het maken van voodoopoppetjes die op zijn dorre kille bloedeloze welzijnswerkers lijken, en het likken van de genitaliën van lukrake robuuste kiwisorteerders. Ik verdrijf de tijd op gelijkaardige wijze, maar ik heb geen dochter die het vervelend vindt dat ik het poëtische woord Eskimo halsstarrig blijf gebruiken, en ik ben er vrij zeker van dat een terrarium vol antipathieke baardagamen mijn leven niet draaglijker zou maken. Iedereen is ontredderd, angstig, hulpeloos en verweesd. En we vervelen ons stierlijk, dat vooral. Chowchows, trampolines, kookwekkers, wurgseks, Hondurese bordeelbezoeken, zelfkastijding, vriendschappen met kannibalistische luchtballonvaarders, raketijsjes en de Bijbel kunnen ons hierbij niet helpen. ‘Life, friends, is boring.’ John Berryman wist het al. Hij wierp zich van een brug om van zijn alcoholisme en landerigheid verlost te zijn. Ik heb een tijdje hartstochtelijk gezopen en ik mis het elke dag. Ik dronk zoals Albert Finney in Under The Volcano. Nee, ik heb het boek niet gelezen. Sinds ik niet meer drink ben ik een hatelijke onaangename persoon geworden: chagrijnig, afgunstig, onredelijk, rigide, opvliegend, wispelturig, fezelend en ambitieus. Dat laatste is nog het ergst; mijn kleinzielige kortstondige ploffende hovaardige ambitieuze opflakkeringen. Absurd. Niemand zit te wachten op mijn onuitstaanbare blasfemische zogeheten controversiële opiniestukken. Toch schrijf ik ze, haast dwangmatig. Hobby’s heb ik niet. Het liefst van al hou ik me bezig met het in elkaar boksen van mijn kwade overdadige barokke groteske vunzige gedichten. Om de huur te kunnen betalen draag ik mijn gedichten soms voor, in bibliotheken, kinderboerderijen en psychiatrische instellingen. Een kwelling. Mijn publiek bestaat meestal uit vijf hitsige boomchirurgen, zes monkelende chrysantenkwekers, veertien verdorven touwslagers en een groep verdwaalde Roemeense gynaecologen die op de vlucht zijn voor een symposium over kaduke eierstokken. Na mijn voordracht stelt het publiek altijd dezelfde vraag: ‘Waar haal je je inspiratie vandaan?’ Ik antwoord dan lollig (te lollig): ‘Uit hengelsporttijdschriften, uit bijsluiters van aftenzalven voor overroepen okapi’s, uit onbetrouwbare hagiografieën van Harry Houdini, uit infantiele insectengidsen, uit Prediker, uit de schunnige grappen van de flamboyante rattenvanger die bij mij om de hoek woont, en uit de schaamteloze conversaties die ik opvang in de wachtzaal van mijn kribbige dermatoloog.’ Niemand is opgezet met mijn luchtige antwoord. Stel dan een interessantere vraag, pedante pummels en pretentieuze vlerken! Mijn moeder komt ook wel eens een poëzievoordracht van haar lastigste dochter bijwonen. Ze kijkt meestal bedenkelijk en sceptisch. Soms onderbreekt ze mijn voordracht en zegt ze streng: ‘Waarom prop je je gedichten vol met Montenegrijnse messenslijpers, incestueuze imkers, sadistische zadelmakers, bedeesde zeepzieders en schizofrene alpacafokkers, Fientje? Het is een flauw zoutloos gemakzuchtig stilistisch trucje, Fientje. Vroeger waren je gedichten veel soberder, authentieker en ontroerender, Fientje.’ ‘Delphine, mama! Ik heet Delphine!’ Mijn moeder heeft natuurlijk gelijk, ik heb de neiging om te vaak mijn toevlucht te nemen tot die kleurrijke buitenissige terugkerende personages en mijn gedichten barsten tegenwoordig uit hun voegen. Ze zijn wanstaltig, psychotisch, potsierlijk, gênant en kolderiek geworden. Anderzijds: ik doe er geen vlieg kwaad mee. En wat moet ik anders? Goedkope vermouth van de Aldi in mijn keel gieten en mijn binnenste schaamlippen aanbieden aan de eerste de beste morbide leeuwentemmer? Dat doe ik sowieso. Maar de teneur is en blijft ellende. Om toch met een vrolijke noot te eindigen, deze versregel van de bijtende syfilislijder Heinrich Heine: ‘Slapen is goed, dood zijn is beter – maar/ Het beste is toch nooit geboren worden.’ Delphine Lecompte is dichter en prozaïst, en in de maand juli gastcolumnist op volkskrant.nl||https://www.volkskrant.nl/columns-opinie/sinds-ik-niet-meer-drink-ben-ik-een-hatelijke-onaangename-persoon-geworden~bce09569/
2022-07-03||Bataclan-overlevende: ‘Het proces heeft me veel geleerd over mezelf, de beklaagden, de jihad’||Arthur Dénouveaux (35) wéét dat hij uitgeput is, maar de adrenaline houdt het gevoel nog tegen. Een dag nadat het grootste strafproces uit de moderne Franse geschiedenis ten einde kwam, voelt hij zich vrij. ‘Veel vrijer dan de afgelopen maanden, de afgelopen jaren. De toekomst is een lege bladzijde, meer dan ooit sinds de aanslagen.’ Krap twee uur heeft hij geslapen. Nadat de rechter woensdagavond het vonnis uitsprak over de twintig beklaagden – de enige nog levende dader Salah Abdeslam kreeg levenslang – eindigde het megaproces in Les Deux Palais, een prachtige klassieke brasserie tegenover het Paleis van Justitie. ‘Al tien maanden lang drinken we daar na afloop van de zittingsdag iets met elkaar: advocaten, civiele partijen, journalisten. Dat schept een band. Alles eindigt altijd in Les Deux Palais, dus nu ook.’ ‘Drie van hen zijn nu op vrije voeten (hun voorlopige hechtenis compenseert de opgelegde celstraf wegens logistieke steun, red.). Ze hebben evenveel recht om naar het café te gaan als ieder ander. Het gebeurde spontaan en voelde vanzelfsprekend; we hadden allemaal de behoefte om er samen definitief een punt achter te zetten. Niet om iets te vieren – dat is onmogelijk, mensen gaan de gevangenis in en we betreuren 130 doden.’ ‘Heel even. Ik heb ze veel sterkte gewenst met het vervolg. ‘Nee’, zeiden zij, ‘ú veel sterkte met het vervolg. Nu wij vrij zijn, zijn we vrij. Voor u is het ingewikkelder.’ Ze hebben onze getuigenissen in de rechtbank begrepen.’ ‘Zo heb ik het nooit willen zien, het doel was gerechtigheid, niet therapie of herdenken. Maar in praktijk bleek het spreekrecht toch therapeutisch. Ik ging het proces in met minimale verwachtingen. Ik hoopte dat ik kon spreken, en dat het vonnis begrijpelijk zou zijn. Van de beklaagden wilde ik niets verwachten, want dat zou me van hen afhankelijk maken en dat wilde ik voorkomen. Het proces overtrof mijn verwachtingen. Ik heb veel geleerd over mezelf, de beklaagden, de jihad.’ ‘De vraag die me bezighield: hoe kan het dat mensen van mijn leeftijd het vuur openden op mensen als ik? Dat heb ik een beetje leren begrijpen. De beklaagden verdedigden zich met herhaling van propaganda. Ze geloofden in het goede van hun daad – ze geloofden dat ze opkwamen voor kinderen in Syrië, opkwamen voor een zaak van moslims wereldwijd. Ik begrijp niet alles, maar hun getuigenis biedt aanknopingspunten. ‘En ik kreeg opnieuw bevestigd dat er zoiets bestaat als collectieve weerbaarheid. Zo’n proces kun je niet alleen doen. We deden het samen: slachtoffers, advocaten, journalisten. Hoe groot de beproeving ook is: zoek mensen met wie je het kunt doorstaan, dan lukt het.’ ‘Op het moment dat ik iets begon te begrijpen, wilde ik alles begrijpen. Dan raak je teleurgesteld. Het was gemakkelijker geweest om geen verwachtingen te hebben. Naar de beklaagden luisteren is niet eenvoudig. Maar je moet risico’s toelaten. Tegelijkertijd is het ook verslavend om naar een proces te luisteren over misdaden waardoor je al 6,5 jaar wordt geobsedeerd.’ ‘Na de aanslagen voelde het alsof ons land op het punt van verdwijnen stond. De politie en veiligheidsdiensten hadden ons niet kunnen beschermen. Het proces liet zien: ondanks dat falen bestaat er nog een rechtssysteem dat de brokstukken bijeen raapt. De Franse staat bestaat nog, kan iets doen, en blijkt sterk genoeg om een buitengewone misdaad met rechtvaardigheid te beantwoorden.’ ‘Ik voelde me in de steek gelaten, omdat de staat mij niet kon beschermen. Dat ik gehoord werd door de rechter, dat justitie erkent dat mij iets onaanvaardbaars is overkomen, heeft me verzoend met mijn Frans-zijn. ‘Het proces was de praktijkles bij de theorie dat de beklaagden mensen blijven, al hebben ze iets monsterlijks gedaan. Voor het eerst zaten we in dezelfde ruimte, ademden we dezelfde zuurstof. Het is goed je aan die realiteit bloot te stellen. Stel dat ze wel monsters zouden blijken, dat die bestaan – dat zou pas een duizelingwekkende waarheid zijn. We wilden niet haten. Terrorisme is de ultieme onrechtvaardigheid. Het sterkste antwoord daarop is gelukkig en rechtvaardig zijn. ‘Na tien maanden heb ik meer over de aanslagen gehoord dan ik ooit heb willen weten. Ik ben het zo zat dat ik het er nu voorlopig niet meer over wil hebben. Dat is goed, nu het vonnis is geveld kunnen we een bladzijde omslaan.’ ‘Misschien betekent het: stoppen met vergelijken met wat geweest had kunnen zijn, zonder de aanslagen. Zeggen: dit is mijn leven nu, ik ben zoals ik ben. Het betekent ook dat we onze slachtoffervereniging Life for Paris opheffen. Destijds hadden we die nodig om iets actiefs te doen, de passiviteit te bestrijden van de slachtofferrol waar je in wordt gedwongen. Onze doelen zijn bereikt: schadevergoeding, herdenking, het proces. Tot 2025, tien jaar na de aanslagen, kunnen we alles afronden. Daarna heffen we onszelf op. Er is geen strijd meer te voeren. Dat is ook bevrijdend. Iets nieuws vinden dat net zo zinvol voelt, zal de grootste uitdaging zijn.’||https://www.volkskrant.nl/nieuws-achtergrond/bataclan-overlevende-het-proces-heeft-me-veel-geleerd-over-mezelf-de-beklaagden-de-jihad~b01d9842/
2022-07-03||Nieuwe Colombiaanse president Gustavo Petro steekt zelfs de hand uit naar politieke aartsvijand||Plots waren de kopstukken van links en rechts Colombia van de laatste twintig jaar vreedzaam gevangen in één foto, in één ruimte, enkel gescheiden door een bureautafel met daarop boeken van de wijlen kabbalist Rav Ashlag. De vorige week tot president gekozen Gustavo Petro praatte met zijn machtige voorganger Álvaro Uribe over de toekomst van Colombia, na twee decennia waarin ze elkaar vooral in de haren vlogen. Nu sprak Petro van een ‘vruchtbaar en respectvol gesprek’. Petro, de eerste linkse regeringsleider in de geschiedenis van het land, staat voor een grote uitdaging. De voormalig guerrillastrijder beloofde tijdens zijn campagne de economie van het land te hervormen, met onder meer zwaardere lasten voor de rijken, geen extra export van fossiele brandstoffen en een zelfvoorzienender karakter van de landbouw. Voor veel conservatieve Colombianen (en tot op zekere hoogte de internationale valutamarkten) doen zulke ambities denken aan het mislukte socialisme van buurland Venezuela, waar nu driekwart van de bevolking minder dan één dollar negentig per dag verdient. Om sociale onrust te voorkomen, lijkt Petro iets te matigen. Bijvoorbeeld bij het kiezen van zijn ministerploeg. Zijn keuze voor de zwarte milieuactivist Francia Marquez als running mate droeg bij aan Petro’s boodschap van verandering, maar nu lijkt zijn team vooral een minder revolutionair karakter te moeten krijgen. Petro gaf de conservatieve voormalige vicepresident Guillermo Reyes een belangrijke functie in het justitiesysteem. Doorgewinterde politici José Antonio Ocampo (nota bene een vrijemarkteconoom) en Álvaro Leyva worden respectievelijk minister van Financiën en Buitenlandse Zaken. Petro sprak af met diverse politieke tegenstanders, onder wie de huidige president Iván Duque, en Rodolfo Hernández, tegen wie hij het opnam in de laatste ronde van de presidentsverkiezingen. De president zou aan hem excuses aangeboden hebben voor de harde verkiezingsretoriek van de laatste weken. Maar vooral de ontmoeting met Uribe van afgelopen donderdag sprong in het oog. Uribe was de president van Colombia tussen 2002 en 2010 en ook nadien een van de machtigste en populairste politici van het land. Zijn regeringsperiodes kenmerkten zich door zijn strijd tegen de guerrillabewegingen FARC en ELN. Uribes spijkerharde aanpak minimaliseerde de omvang van die groeperingen, maar kostte ook veel onschuldige burgers het leven. Het aantal buitengerechtelijke moorden van paramilitaire organisaties, zogenoemde ‘foutpositieven’, wordt op 6.400 geschat. In die tijd was Petro al scherp criticus van het beleid. De Colombiaanse justitie vervolgde Uribe in 2020, nadat hij getuigen in een eerdere zaak onder druk zou hebben gezet hun verklaring aan te passen. Ook zijn banden met enkele paramilitaire organisaties worden onderzocht. Twee maanden geleden weigerde het hooggerechtshof het onderzoek naar Uribe stop te zetten. Tegen die achtergrond wordt Petro’s uitgestoken hand niet door iedereen in Colombia met gejuich begroet. Juist vanwege de afkeer van de zittende macht, politici als Uribe, stemde de Colombiaanse kiezer voor Petro. Of anders wel voor Hernández, die het bestrijden van corruptie bijna tot zijn enige verkiezingsbelofte maakte. Verschillende senators, ook van Petro’s eigen partij, spraken zich dan ook uit tegen de ontmoeting. Aan de andere kant laat de nieuwe president zien bruggen te willen bouwen: hij heeft steun van oppositiepartijen nodig voor een meerderheid in het congres. In een land met een bloedig politiek verleden als Colombia, is dat misschien zo’n slecht idee niet. Politiek analist León Valencia plaatste op zijn twitteraccount dan ook een hoopvol bijschrift bij een foto van de ontmoeting. ‘Een beeld dat een deur kan zijn naar de verzoening van het land’, schreef hij.||https://www.volkskrant.nl/nieuws-achtergrond/nieuwe-colombiaanse-president-gustavo-petro-steekt-zelfs-de-hand-uit-naar-politieke-aartsvijand~b3d2741e/
2022-07-03||Ook in het fietsenhok op school rukt de e-bike op: ‘Fietsen is ineens leuk geworden’||Brian Jonker (13) uit IJmuiden: ‘Toen ik had gekozen voor een middelbare school in Haarlem, vroegen mijn ouders of ik dan een elektrische fiets wilde. Nou, daar zeg ik geen nee tegen. Zij hadden er al een. In het weekend maken we samen vaak een rondje richting Zandvoort.’ Timo Rebergen (14) uit Haarlem: ‘Ik heb twee maanden geleden er een voor mijn verjaardag gekregen en zelf 150 euro bijgelegd. Het is een tweedehands fiets met een nieuwe accu erin. Voor school heb ik ’m niet nodig, ik woon één minuut hiervandaan, maar ik ben graag buiten en vind het leuk een beetje rond te fietsen. In de zomer is het echt fijn om met deze fiets door de duinen te gaan. Uiteindelijk wil ik wel een scooter. Ik krijg er een als ik niet rook.’ Senne de Jong (14) uit Zwanenburg: ‘Ik moet 12 kilometer fietsen. Toen ik nog op een gewone fiets reed, had ik als ik op school aankwam vaak zoiets van: poh!’ Jehfairo Smits (13), ook uit Zwanenburg: ‘We hadden elke dag tegenwind. Echt elke dag.’ Joaquin Hernandez (13) uit Haarlem: ‘Ik vind dit geen mooie fiets, maar dat maakt mij niet uit. Andere mensen kunnen wel zeggen dat-ie lelijk is, maar zij rijden niet op een elektrische fiets en moeten zelf al het werk doen. Ik heb er nog wel een hoor, een gewone fiets.’ Jehfairo: ‘Wheelies trekken! Als je dat doet op een e-bike terwijl je net een snelheidsboost krijgt, kun je echt hard achterover vallen.’ === Finn Stapel (13) uit Velserbroek: ‘Ik heb deze fiets pas twee weken. Fietsen is ineens leuk geworden. Ik werk bij de Jumbo en heb hem zelf betaald. Hij was tweedehands iets van 1.500 euro.’ Jesley Helling (14), ook uit Velserbroek: ‘Ik heb hem gekregen van mijn ouders en zelf 600 euro bijgelegd. Hiervoor had ik ook een e-bike, een ‘normale’. Die vond ik iets te saai, het moest harder. Met deze kan ik 30 kilometer per uur. Ik doe nu nog maar 7 minuten over de tocht naar school in Haarlem.’ Finn: ‘Dit is perfect voor mijn leeftijd, want ik kan nog geen scooter kopen. Als de accu leeg is, trapt het wel meteen extra zwaar. Ik ben er echt heel zuinig op, ik heb altijd een dik scooterslot bij me.’ Jesley: ‘Ik zet hem thuis binnen en maak hem netjes schoon. In onze vriendengroep heeft bijna iedereen een Super73, of de Knaap-fiets. Met een normale fiets ging ik nooit zomaar een stuk fietsen, maar nu is het net als wanneer je een vette scooter hebt: ik bel een vriend op, zullen we misschien even richting het bos gaan, met een omweg? Lekker in de natuur, beetje praten, oortjes in, muziek, eigenlijk gewoon toeren. We gaan bijvoorbeeld richting Overveen, een terras pakken. Als kind word je vaak wel raar aangekeken als je op terras zit, en dan kom je ook nog aan op zulke fietsen. Ik denk dat mensen denken: ze zullen wel verwend zijn.’ Grijnst: ‘Ik voel me op deze fiets wel een beetje, hoe zeg je dat, de man, dat geef ik eerlijk toe.’ === Marit van den Brink (13) uit Harskamp: ‘Op school hebben wij een fietsenhok met heel veel stopcontacten, omdat zo veel kinderen met een elektrische fiets komen. Wij fietsen elke dag met veertien eersteklassers uit Harskamp, dat is 25 kilometer van Apeldoorn.’ Monica Meuleman (12): ‘Aan het begin van het schooljaar heb ik het een paar maanden met een normale fiets gedaan. Mijn drie oudere broers gingen op een normale fiets naar deze school, dus mijn vader dacht: dan kan zij het ook wel. Maar ik vond het zwaar en ongezellig.’ Marit: ‘Als je Monica tegenkwam was ze helemaal rood en bezweet, omdat ze zo hard moest fietsen. Mijn moeder had van vrienden met kinderen op deze school gehoord dat het zonder een e-bike gedoe was met samen fietsen. Je kunt wel bij iemand aanhangen, maar dat is slecht voor de fiets. Een keer kan natuurlijk wel, maar niet elke dag een uur lang.’ Monica: ‘Ik fietste eerst samen met mijn broer, maar hij heeft dit jaar eindexamen gedaan. Nu heb ik een elektrische fiets gekregen, zodat ik met de anderen kan meefietsen. Mijn moeder wil hem altijd lenen.’ Marit: ‘Mijn zus ook als ze ’s avonds weg moet. Als-ie de volgende ochtend weer opgeladen klaarstaat en ik ’m zelf niet nodig heb, vind ik het best. Ik zit ook weleens op haar gewone fiets, dan moet ik echt weer wennen. Het kost gewoon veel meer energie. Mijn fiets kan 26 kilometer per uur. Toen ik nog geen e-bike had, dacht ik als iemand mij inhaalde: dat gaat superhard. Nu ben ik zó aan de snelheid gewend dat ik af en toe denk: hoezo ben ik zo langzaam?’ === Thijs Koning (15) uit Barneveld: ‘Als je elke dag 32 kilometer heen en 32 kilometer terug fietst, kun je denk ik niet zeggen dat een e-bike je lui maakt.’ Senna Morren (15) uit Kootwijkerbroek: ‘Voor mij is het 24 kilometer. Als je een elektrische fiets hebt, gaat het wel. We zitten op een christelijke middelbare school. Pa en ma zeiden: als je naar deze school gaat, mag je of met de bus, of met de fiets, en dan krijg je een elektrische fiets van ons. Zij hebben er zelf ook een.’ Thijs: ‘Ik heb het wel een paar keer op een normale fiets gedaan, maar dat werkt niet. Je moet veel te hard trappen. En je komt helemaal bezweet aan.’ Senna: ‘Zomaar ergens naartoe fietsen doe ik echt nooit. Ik heb twee jaar lang kranten bezorgd en werk bij een montagebedrijf. Van het geld dat ik daarmee verdien, heb ik een scooter en een Aixam gekocht, zo’n 45-kilometerauto. Ik word 11 december pas 16, maar in de tussentijd kan ik ze alvast een beetje mooi maken.‘ Lacht: ‘Thijs mag straks wel met mij meerijden naar school, maar dan komt hij eerst maar naar Kootwijkerbroek gefietst.’ === Evie van der Aar (14) uit Haarlemmerliede: ‘Toen mijn opa overleed, kregen mijn moeder en ik zijn elektrische fiets. Later kon ze er nog een krijgen via haar werk. Dat is deze Cortina. Als je een beetje doortrapt, kun je er 26 kilometer per uur mee.’ Meike de Kroon (14): ‘Ik hang elke dag bij Evie aan als we naar school fietsen. Dat scheelt echt veel.’ Evie: ‘Ik ben de enige van mijn vriendinnen met een elektrische fiets. Iedereen wil altijd aanhangen. Dat mag meestal wel van mij. De meeste mensen trappen mee, maar er zijn er ook die gewoon ophouden met trappen. Dan voel je je wel een beetje gebruikt.’ Meike: ‘Ik zou zelf ook wel graag een e-bike willen.’ Lieke Scheeres (13): ‘Ik ook. Maar ik zou hem dan zelf moeten betalen, ook de reparatie als er iets kapot aan gaat.’ Evie: ‘Eén meisje uit mijn klas heeft zo’n VanMoof, die zijn rond de 2 duizend euro. Dat zou ik er niet voor over hebben. Mijn moeder zegt ook: zodra we een helmpje op moeten, doen we het niet meer, hoor.’ Lieke: ‘Ik zit in de paardensport, dus al mijn geld gaat daar al naartoe. Ik krijg binnenkort mijn eigen paard. Ik heb ook gewoon benen die het doen, dus eigenlijk heb ik helemaal geen elektrische fiets nodig.’ Evie: ‘Als ik zou mogen kiezen tussen een elektrische fiets en een paard, dan sowieso een paard.’||https://www.volkskrant.nl/foto/ook-in-het-fietsenhok-op-school-rukt-de-e-bike-op-fietsen-is-ineens-leuk-geworden~bb2733a3/
2022-07-03||Van cranberrypaté naar Saksische leverworst: inflatie raakt nu ook middeninkomens||Het was weer zo’n ongevraagd advies van zijn moeder, dat kookwekkertje. Een waar Stef van der Werf (43) voor de verandering eens wél gehoor aan gaf. Want toen hij daags na de inval in Oekraïne hoorde over de snel stijgende gasprijzen, keek hij rond in zijn flat in Amsterdam-Noord en wist: een nog hogere energierekening kan ik me niet veroorloven. Van der Werf is naar eigen zeggen namelijk ‘een man met drie vinkjes’. Zij het net de verkeerde. Hij is alleenstaand, heeft twee kinderen en verdient beneden modaal. Dus staat de wekker deze donderdagochtend ritmisch de seconden weg te tikken, terwijl Van der Werf de douche aanzet. Vijf minuten heeft hij. Daarin moet hij wassen, scheren en schrobben. Tanden poetsen doet hij nu na het douchen. ‘Het werkt disciplinerend’, zegt hij. Waar Van der Werf in het begin weleens met het sop onder zijn oksels stond als er een luid ‘trrrr’ door de badkamer klonk, is hij vandaag nog vóór de wekker klaar. ‘Mooi op tijd om de kinderen naar school te brengen’, constateert hij met een tevreden blik op de klok. ‘En ik heb niks overgeslagen.’ Van der Werf behoort tot de 2,8 miljoen Nederlandse huishoudens die volgens kennis- en adviescentrum Nibud in de financiële problemen dreigen te komen als gevolg van de hoge inflatie. Naast minima gaat het volgens directeur Arjan Vliegenthart ook om een groeiende groep middeninkomens die tot voor kort probleemloos kon rondkomen. ‘De paar extra tientjes die zij nu kwijt zijn, zijn er steeds een paar te veel’, stelt hij. ‘Vergelijk het met de Tour de France. Eerst laat een renner een gat van een centimeter vallen, dan nog één, en uiteindelijk is het een meter.’ Het was de hoop dat de btw-verlaging op energie, die vrijdag is ingevoerd, deze huishoudens verlichting zou bieden. Maar Vliegenthart vermoedt dat het effect direct teniet is gedaan door de variabele energietarieven die óók vrijdag omhooggingen. Dat betekent dat er in de kosten moet worden gesneden. ‘We maken ons wel zorgen, omdat niet iedereen dat doet. Er zijn mensen die het op z’n beloop laten en hun spaargeld aanspreken. Op korte termijn biedt dat soelaas, maar je boort een incidentele pot aan voor structurele uitgaven.’ Het was niet dat Van der Werf de inflatie als prikkel nodig had om te beknibbelen. Met zijn salaris van 2.084 euro netto in de maand was hij het wel gewend altijd te moeten ‘zoeken naar de mogelijkheden’, zoals het appartement dat hij huurt van zijn ex-schoonouders. ‘Maar ik loop nu wel tegen steeds meer onmogelijkheden aan.’ Zijn huidige banksaldo is er een van: hij staat 861,76 euro in de min en de zorgverzekering, creditcard- en studieschuld moeten nog worden afgeschreven. ‘Ik merk dat ik aan een soort ondergrens kom. Ik wil de rekeningen niet voor me uit schuiven, want dan kom ik in een volgend traject.’ Toch is Van der Werf er de man niet naar om erover te klagen; hij probeert de tering naar de nering te zetten. ‘Ik denk altijd maar: als dit het is, is dit het.’ Dus dat hij de kinderen nu, weer of geen weer, met de fiets naar school moet brengen in plaats van met zijn knalgele Opel Corsa? ‘Wel zo duurzaam.’ Dat de verwarming al bijna een halfjaar onafgebroken op 18 graden staat? ‘Wist je dat het de ideale temperatuur is voor rode wijn?’ Dat hij dit jaar niet op vakantie kan? ‘Vakantie is als de wachtrij in de Efteling: als je langer wacht is de Python nog leuker.’ Wie ogenschijnlijk niet op het geld hoeft te letten, is de Zuid-Afrikaanse expat die deze donderdagochtend de Gall & Gall van Van der Werf aan de chique Van Baerlestraat binnenloopt. Het is 10.01 uur: tijd voor champagne, vindt hij. En wel die van Laurent Perrier à 44,49 de fles. Voor de zekerheid doet hij er twee. Goede keus, vindt Van der Werf. ‘This is one of our finest.’ De winkelmanager staat af en toe wel te kijken van de bedragen die klanten hier in luttele minuten stukslaan. ‘Laatst was hier een vrouw met een teckeltje dat een designzonnebrilletje op had; of we even vier dozen wijn konden komen bezorgen.’ En dan die Italiaan die elke week voor 150 euro aan wijn inslaat. ‘De Chinese expats zijn helemaal mooi’, zegt Van der Werf met een glimlach. ‘Die vragen alleen maar: is deze wijn duur? Mooi, dan wil ik die. En dan sta je daar achter de toonbank met een paar honderd eurootjes in het rood.’ Begrijp Van der Werf niet verkeerd: het is niet dat hij anderen hun glaasje, hun tweede Tesla of derde huis misgunt. Sterker nog, hij vindt het ‘geweldig’ dat zijn klanten zulke ‘mooie wijnen’ kunnen kopen. ‘Maar het zou fijn zijn als wij aan de onderkant misschien ook eens een slokje van die wijn zouden kunnen proeven.’ Wat dat betreft fungeert de inflatie als contrastvloeistof, vindt hij. ‘Het maakt de ongelijkheid die er al was nog duidelijker.’ Datzelfde gevoel bekruipt hem als hij naar zijn loonstrookje kijkt. Als kaderlid van de FNV was hij het afgelopen jaar betrokken bij de moeizame cao-onderhandelingen bij Gall & Gall. Het was pas na werkonderbrekingen dat de lonen met 3,6 procent omhooggingen. Vergeleken met de verwachte inflatie van dit jaar (8,7 procent) is dat een koopkrachtverlies van 5,1 procent. ‘Terwijl vorig jaar 2,2 miljard winst is geboekt en Frans Muller (de ceo, red.) 122 keer zoveel verdient als ik.’ Tot een soortgelijke conclusie komt het Centraal Planbureau. In een donderdag verschenen onderzoek stelt de Haagse rekenmeester dat niet iedereen in Nederland ‘armer’ is geworden. De winsten van bedrijven bleven verrassend genoeg op peil en braken, blijkt ook uit cijfers van het Centraal Bureau voor de Statistiek, het eerste kwartaal van dit jaar zelfs records: niet eerder sinds het statistiekbureau begon met meten werd een brutowinst van van 81,5 miljard euro in de boeken geschreven. Een eenmalige loongolf zou volgens het CPB de ongelijkheid kunnen verkleinen. Toch ziet FNV-bestuurder Zakaria Boufangacha veel onwelwillendheid bij werkgevers om de lonen fors te verhogen. Weliswaar stegen de cao-lonen afgelopen maand voor het eerst sinds de kredietcrisis met 3,8 procent, het weegt bij lange na niet op tegen de prijsstijgingen. ‘Werkgevers wijzen steeds weer op de onzekere vooruitzichten en de angst voor een loon-prijsspiraal. Maar er is eerder sprake van een winst-prijsspiraal. En als de koopkracht wordt uitgehold, gaan consumenten uiteindelijk ook minder besteden.’ Dat de vakbond ondanks de krapte op de arbeidsmarkt toch een handtekening zet onder die ‘magere’ loonsverhogingen, komt volgens Boufangacha omdat werkenden het niet gewend zijn meer te eisen. ‘Onze leden bepalen of we een bod accepteren of overgaan tot actie. Als een werkgever 3 of 4 procent biedt, is dat de hoogste looneis in jaren en wordt daar al snel genoegen mee genomen.’ Al ziet hij wel een kentering: in meerdere sectoren neemt de onrust toe. Naast werkgevers vindt de vakbondsman ook dat de overheid aan zet is om de koopkracht te stutten. ‘Wat ons betreft verhogen we het minimumloon veel meer en veel sneller en gaan uitkeringen en toeslagen mee.’ Ook Vliegenthart vindt dat er nu iets moet gebeuren. ‘Dit is niet langer een budgetteervraagstuk, maar een verdelingsvraagstuk’, zegt hij. ‘Helemaal voor de groep die leeft rond het bijstandsniveau: hoe ze de puzzel ook leggen, er zijn te weinig stukjes.’ Ook voor de middeninkomens kan het schrijnend worden als zij sociaal niet meer kunnen meedoen met de wijk, buurt of school waar ze toe behoren. ‘Het begint met minder kopen, dan mindere kwaliteit en uiteindelijk kopen ze helemaal niet meer.’ Dat is ook precies wat Van der Werf doet. In plaats van bij zijn eigen werkgever staat hij donderdagmiddag voor de koeling bij de prijsvechter met de klinkende slogan ‘minder betalen omdat u topkwaliteit zelf uit de doos pakt’. Hij moet vandaag onder de 50 euro blijven. ‘Maar dat gaat wel lukken’, zegt hij vol vertrouwen. ‘Ik heb de kinderen tot vrijdag, dus dat biedt mogelijkheden om in het weekend wat liflafjes en restpartijtjes te eten.’ Het zijn vooral de luxeproducten die hij nu links laat liggen, zoals de port salut en de camembert. In plaats van cranberrypaté kiest hij Saksische leverworst. ‘Moet je kijken: 49 cent’, zegt hij, terwijl hij de vleeswaar omhooghoudt. ‘Dat is toch echt goedkoop.’ Voor producten als thee en wijn weigert hij vooralsnog in te leveren op kwaliteit, die koopt hij gewoon minder vaak. En er is nog iets waarvoor hij straks toch even langsgaat bij de Zaanse kruidenier: échte capri sun en witte melkbolletjes. Voor zijn kinderen. ‘Er is één ding wat ik belangrijk vind en dat is dat zij het niet merken’, zegt Van der Werf beslist. ‘Ze moeten altijd goed gevoed en leuk gekleed zijn.’ Het is ook zijn achilleshiel, weet hij. Want die geldzorgen doen wel wat met zijn zelfbeeld. ‘Je wilt toch een goede vader zijn. Dan zie ik de vriendjes van mijn kinderen en die zitten op hockey en turnen en hebben grote huizen. Dan moet ik wel uitkijken dat ik niet ga overcompenseren en mijn kinderen honderd lego-ninjago’s geef.’ Dat zelfbeeld is ook de reden dat Van der Werf zich voorlopig niet op de datingmarkt waagt. Want hij wil ‘een mooie dame’ ook iets kunnen bieden: een avondje uit eten of een weekendje weg. ‘Afgelopen maandag bijvoorbeeld kwam een vriendin langs en zijn we maar een stukje gaan wandelen, want het terras opzoeken is voor mij nu een stuk minder vanzelfsprekend.’ Natuurlijk vindt Van der Werf het jammer, maar hij probeert het ook positief te zien. ‘Een beetje consuminderen is toch ook een stuk duurzamer.’||https://www.volkskrant.nl/nieuws-achtergrond/van-cranberrypate-naar-saksische-leverworst-inflatie-raakt-nu-ook-middeninkomens~b7389292/
2022-07-03||Argentijnse minister van Financiën stapt op na lijdensweg met inflatie, IMF en achterban||Guzmán was de architect van het akkoord dat Argentinië in maart sloot met het Internationaal Monetair Fonds (IMF) over de reorganisatie van de schuld. De deal ging om een bedrag van bijna 45 miljard dollar (circa 43 miljard euro). Dit was een erfenis van een lening van 57 miljard dollar (54,5 miljard euro) die in 2018 door de vorige regering was aangegaan. De afgelopen jaren werd Guzmán echter geconfronteerd met een devaluatie van de nationale munt - de peso - ten opzichte van de Amerikaanse dollar, een inflatiecijfer van zowat 60 procent en protesten van boeren en sociale bewegingen. Ook had hij te kampen met een gebrek aan politieke steun binnen de regering. De aanhangers van vicepresident en voormalig staatshoofd Cristina Kirchner hebben Guzmán herhaaldelijk bekritiseerd voor de deal met het IMF. Het omstreden akkoord werd met succes door het Argentijnse Congres geloodst, maar leidde wel tot het uiteenvallen van de regeringscoalitie in het Argentijnse Huis van Afgevaardigden. Maximo Kirchner (zoon van Cristina Kirchner) trad uit protest tegen het akkoord zelfs af als fractievoorzitter. Daarnaast voerde Guzmán lange tijd vergeefs strijd tegen het verlagen van de energiesubsidies aan consumenten. Door de stijgende prijzen eisten die een steeds groter deel van de begroting op. De subsidies zijn echter populair onder de verarmde bevolking, waaronder veel aanhangers van vicepresident Kirchner. Ondanks kritiek van de oppositie en de interne strijd, was Guzmán een van de langstzittende ministers van Financiën in Argentinië. Hij hield het precies 935 dagen vol. De veelvuldige economische en politieke crises maken de ministerpost tot een grote uitdaging voor zelfs de meest ervaren politici en economen. Guzmán maakte zijn vertrek zaterdagavond via Twitter bekend, precies op het moment dat de vicepresident een toespraak hield voor haar achterban. Zij was niet vooraf op de hoogte gebracht, in tegenstelling tot de president. De minister werd namelijk beschouwd als een vertrouweling van president Alberto Fernández. Maar de president en de vicepresident verschillen grondig van mening over de aanpak van de (economische) problemen in het land. Die strijd wordt openlijk gevoerd, via de media en straatprotesten. De gelegenheidscoalitie waarmee in 2019 de verkiezingen werd gewonnen, wordt vanaf dag één als een verstandshuwelijk gezien. Maar de relatie tussen de ‘running mates’ verslechterde na de tussentijdse verkiezingen in november 2021, waarbij de regering de meerderheid in het Argentijnse Congres verloor. Vicepresident Kirchner houdt president Fernández daarvoor verantwoordelijk. Het is gebruikelijk dat na een teleurstellende verkiezing de ministersposten tegen het licht worden gehouden. Maar het valt steeds meer op dat de ministers die aftreden over het algemeen uit het kamp-Fernández komen. Nog geen maand geleden stapte ook de Minister van Productie op - een van de zwaarste posten binnen de regering. De president lijkt hierdoor steeds verder geïsoleerd binnen zijn eigen regering. In zijn ontslagbrief schrijft Guzmán dan ook dat het ‘absoluut nodig’ is om binnen de regeringscoalitie tot een politiek akkoord te komen over zijn opvolging. ‘Dat zal mijn opvolger helpen om de inspanningen voor economische en sociale vooruitgang met de nodige politieke steun voort te zetten.’ President Fernández liet aan het Argentijnse dagblad La Nación weten zondag een besluit te nemen over wie die nieuwe minister wordt.||https://www.volkskrant.nl/nieuws-achtergrond/argentijnse-minister-van-financien-stapt-op-na-lijdensweg-met-inflatie-imf-en-achterban~bd88840c/
2022-07-03||Geen #trekkertuig op digitale boerderijtjes||Koe Claartje en koe Betsie stonden met hun baasjes voor de Tweede Kamer. Hoe het precies zat, weet ik niet meer, maar er moest in elk geval tussen de twee koeien worden gekozen. De gelukkige zou geloof ik op de snelweg tussen de brandende hooibalen mogen paraderen met de hashtag #iksteundeboeren op haar flank, en over de ander zou een giertank worden geleegd voor het huis van de minister waarna er Jos Brinkies van haar gemaakt zouden worden. Maar pin me er niet op vast, ik zat namelijk met mijn hoofd bij mijn eigen boerderijtje. Dat bevindt zich in Stardew Valley, een fictief plaatsje in een app die zich sinds de pandemie op mijn telefoon bevindt en waar ik zo nu en dan orde op zaken kom stellen. Deze week was ik er druk met radijsjes water geven, houthakken en keuvelen met de vriendelijke oude buurman, terwijl ik met een vals buitengevoel mijn schermtijd nog wat verder opkrikte. Op Twitter, tussen hashtags als #boerenopstand, #trekkerterreur en #klimaathysterie, dook deze week een uitstekende verklaring op voor het succes van de game, die sinds de lancering in 2016 al meer dan twintig miljoen keer werd verkocht. ‘Spelletjes als Stardew Valley en Animal Crossing zijn zo populair onder millennials omdat ze je post-industriële fantasieën laten ervaren,’ tweette een man met een eend als profielfoto, ‘zoals ‘een niet-vijandige relatie met je buren hebben’, ‘weten waar je eten vandaan komt’ en ‘zelf naar de winkel lopen’.’ De onbekende twitteraar kreeg meer dan honderdduizend likes voor zijn duiding, en vulde het aan met de legendarische woorden: ‘Iedereen van onder de 40 wordt hitsig van permacultuur’. Er zijn nog wel meer redenen waarom Stardew Valley zo aantrekkelijk is voor twintigers en dertigers. Aan het begin zit het personage nog weg te kwijnen onder een systeemplafond, waarschijnlijk voor een tarief waar elke hypotheekverstrekker van in de lach schiet, maar dan wordt er een verzegelde envelop uit een la getoverd en blijkt de kantoorslaaf een alleraardigst boerderijtje te hebben geërfd. Weg van dat nulurencontract, weg van die krapte op de woningmarkt. Op het platteland zijn geen flitsbezorgers die je van je sokken rijden, geen jarenlange wachtlijsten om een moestuintje te kunnen beginnen net buiten de ring. De spreekwoordelijke touwtjes hangen er uitnodigend uit brievenbussen. Iemand een emmertje rabarber ruilen voor een doos eieren en een riek? Ik kom je dak wel even repareren. Techwebsite Digital Trends noemde Stardew Valley deze week een van de invloedrijkste games van het afgelopen decennium. Er werden ook drie net aangekondigde spellen besproken waarin je een fictief boerderijtje kunt bestieren. En er zijn er al tientallen. In Farmer’s Dynasty bijvoorbeeld verhuis je na jaren in de stad te hebben gewoond naar de oude familieboerderij. In Slime Rancher bevindt de ranch van bestemming zich zelfs op een andere planeet, geen halfslachtig escapisme. Dan heb je nog Pioneers of Olive Town, waarin je de boerderij van je opa erft, en Garden Paws, waarin je óók de boerderij van je opa erft maar tevens je menselijke gestalte voor die van een dier verruilt. De markt lijkt haast onverzadigbaar, maar het is ook niet ondenkbaar dat er door het boerenprotest een nieuw genre simulatiespelletjes ontstaat. De protagonist heeft het daarin wel gehad met al die trekkers en ziet zijn boerenidylle helemaal in rook opgaan als de behulpzame buurman ineens met een galg over de A1 rijdt. Maar wat wil het toeval? Er staat in de stad een piepklein appartementje leeg. Het is duur en gehorig en de radijsjes worden er tot in de keuken bezorgd. Wat wil een mens nog meer?||https://www.volkskrant.nl/columns-opinie/geen-trekkertuig-op-digitale-boerderijtjes~bb773c95/
2022-07-03||Deze extra Editie met persoonlijke zoektochten laat zien hoe sterk het koloniale verleden doorwerkt||Toen ze als kind net in Nederland woonde, wilde Wonny Stuger (61) mensen vaak uitleggen hoe het toch kwam dat er plotseling een Surinaams gezin in Katwijk was. ‘Wij zijn hier’, zei ze dan, ‘omdat jullie heel lang daar zijn geweest.’ Dit ogenschijnlijk simpele zinnetje vormt de rode draad in de verhalen die u in deze speciale editie leest. De destijds 11-jarige Wonny ontdekte dat veel mensen inderdaad geen idee hadden: ze wisten niets over de koloniale geschiedenis in Suriname of op de Antillen, niets over de rol van het Nederlandse bewind daar en de impact ervan op vele generaties, tot op de dag van vandaag. Inmiddels lijkt de Nederlandse blik op het koloniale verleden te veranderen. Het afgelopen decennium kregen we meer oog voor de schaduwzijden van de eigen geschiedenis. Op school, in musea, online, op tv en in kranten en boeken. Een nieuwe lichting academici publiceert kritische boeken en studies, met soms pijnlijke conclusies. In Amsterdam, Rotterdam en Utrecht onderzochten historici in hoeverre slavernij de ontwikkeling van die steden en hun inwoners beïnvloedde. Ook op maatschappelijk niveau is er beweging: Klaas Knot, president van De Nederlandsche Bank, bood op 1 juli 2022 excuses aan voor de betrokkenheid van zijn voorgangers bij de slavernij. Een jaar eerder deed de Amsterdamse burgemeester Femke Halsema hetzelfde. Tijdens Keti Koti (‘ketenen gebroken’) wordt jaarlijks op verschillende plekken gevierd en herdacht dat op 1 juli 1863 de slavernij in Suriname en op de Antillen werd afgeschaft. Desalniettemin moesten tot slaaf gemaakte mensen in Suriname nog tot 1873 dwangarbeid verrichten op de plantages. Rabin Baldewsingh, de Nationaal Coördinator tegen Discriminatie en Racisme sprak zich in de Volkskrant uit voor een nationale vrije dag op 1 juli. Zijn oproep volgde op een petitie van het progressieve platform De Goede Zaak. Verder valt te denken aan het fenomeen Zwarte Piet dat langzaamaan verdwijnt, de massale demonstraties tegen racisme in de zomer van 2020 en het bevragen van straatnaamgeving en standbeelden van historisch omstreden figuren als J. P. Coen. Hoewel de koloniale historie en het slavernijverleden dus steeds meer als integraal onderdeel van de Nederlandse gedeelde geschiedenis wordt gezien, blijven deze aspecten voor velen vaak nog abstract, lang geleden en ver weg of ‘iets wat niet over mij gaat’. Om die reden besloot de Volkskrant de impact van de Nederlandse koloniale geschiedenis op het Caribisch gebied en Suriname inzichtelijk te maken aan de hand van de familiegeschiedenissen van Nederlanders met een Surinaamse of Antilliaanse achtergrond. Het is een greep uit de persoonlijke verhalen die in deze editie een gezicht geven aan een belangrijk deel van de Nederlandse geschiedenis. Wij danken de hoofdpersonen voor hun openheid en moed en wensen u veel leesplezier. Ianthe Sahadat, Elsbeth Stoker en Fleur de Weerd||https://www.volkskrant.nl/nieuws-achtergrond/deze-extra-editie-met-persoonlijke-zoektochten-laat-zien-hoe-sterk-het-koloniale-verleden-doorwerkt~bd424b47/
2022-07-03||Trumps conservatieve rechters roeien dwars tegen de maatschappelijke stroom in – en ze remmen niet af||Vooral het besluit van het hof om Roe v Wade, de uitspraak die sinds 1973 het recht op abortus garandeerde, tegen de zin van de meeste Amerikanen terug te draaien, heeft Amerika teruggeworpen in de tijd. In dertien staten werd abortus in één klap verboden, terwijl in nog eens zeker tien staten ook een verbod of drastische beperkingen in de lucht hangen. Met hun besluit hebben de conservatieve rechters het zaad gelegd voor een juridische burgeroorlog zonder weerga tussen de Amerikaanse staten. Het staat wel vast dat staten waar abortus nog is toegestaan zich met hand en tand zullen verzetten tegen pogingen van anti-abortusstaten om hun wil aan hun buren op te leggen. Zelfs binnen de staten waar abortus meteen werd verboden dreigt er chaos. Openbare aanklagers uit gematigde districten hebben laten weten dat zij niet van zins zijn voorrang te geven aan het vervolgen van iets dat bijna vijftig jaar lang juist uitdrukkelijk was toegestaan. Om te voorkomen dat vrouwen in een groot deel van het land net als in de jaren vijftig weer moeten aankloppen bij dubieuze aborteurs, willen de Democraten nu proberen het landelijke recht op abortus te herstellen door het via het Congres vast te leggen in een wet. Maar daarvoor hebben ze niet genoeg stemmen: in de Senaat hebben ze slechts vijftig zetels, terwijl ze zestig stemmen nodig hebben om een ‘filibuster’-blokkade van de Republikeinen te doorbreken. President Biden wil die drempel nu voor dit geval afschaffen, maar het is de vraag of hij daarvoor in eigen partij voldoende steun zal krijgen. Sommige Democraten vrezen dat het wapen zich dan na de komende Congresverkiezingen tegen hén zal keren. Onder invloed van de drie nieuwe, door Trump benoemde conservatieve rechters beweegt het Hooggerechtshof zich tegen de stroom van de tijd in. Terwijl veel Amerikanen na de recente bloedbaden in Uvalde en Buffalo aandringen op regels om het wapenbezit enigszins aan banden te leggen, schrapte het hof een verbod om zonder vergunning buitenshuis wapens te dragen in de staat New York. De conservatieve rechters beginnen ook steeds actiever te morrelen aan de in de grondwet vastgelegde scheiding tussen kerk en staat, terwijl de secularisering van hun land juist toeneemt. Volgens de Democraten loopt het ‘Trump-hof’ ook uit de pas met de tijd, doordat het zich zich deze week tegen de macht van het milieuagentschap EPA keerde. Daardoor wordt het voor de regering uiterst lastig een effectief klimaatbeleid te voeren. Uit opiniepeilingen blijkt dat veel Amerikanen vinden dat het hof te sterk is gepolitiseerd. Vooral in het Democratische kamp klinkt de roep om het evenwicht in het hoogste rechtscollege te herstellen door extra rechters in het hof te benoemen, die tegenwicht kunnen bieden tegen het door Trump benoemde oerconservatieve blok. In theorie is dat toegestaan: de grondwet zegt niets over het aantal rechters dat het Hooggerechtshof moet tellen. Maar president Biden liet eerder al merken dat hij weinig voelt voor wat de Amerikanen ‘court packing’ noemen. Het grootste gevaar is dat de Republikeinen dan, zodra ze de kans krijgen, hetzelfde zullen doen. Het ziet er dus naar uit dat de Amerikanen het zullen moeten doen met dit hof waarin de drie door Trump benoemde rechters nog tientallen jaren de tijd hebben om de klok nog verder terug te draaien. Ondanks de kritiek die sinds het schrappen van Roe v Wade klinkt, lijken de conservatieve rechters niet van plan zich te matigen. Clarence Thomas, veruit de conservatiefste rechter, zinspeelde al op de mogelijkheid dat ook het recht op anti-conceptiemiddelen en het homohuwelijk zullen sneuvelen, aangezien die net als Roe v Wade gebaseerd zijn op het recht op privacy. Een veeg teken is dat de Texaanse minister van Justitie Ken Paxton heeft laten weten dat hij de zogenoemde anti-sodomiewet, die het Hooggerechtshof in 2003 ongrondwettig verklaarde, opnieuw wil bekijken. Of de andere rechters zover zullen durven te gaan, is nog de vraag. Maar de Democraten vrezen wel dat de neiging van de conservatieve rechters om de staten meer bevoegdheden te geven, flinke gevolgen kan hebben. Zo buigen de rechters zich komend seizoen over een zaak waarbij de parlementen in de staten, die vaak in handen zijn van de Republikeinen, mogelijk meer zeggenschap krijgen over de verkiezingen. Daarmee zouden de Republikeinen hun greep op de macht kunnen verstevigen.||https://www.volkskrant.nl/nieuws-achtergrond/trumps-conservatieve-rechters-roeien-dwars-tegen-de-maatschappelijke-stroom-in-en-ze-remmen-niet-af~b955e140/
2022-07-03||Nog even en een zware zorgcrisis klopt aan de deur. Waarom zorgen we toch zo slecht voor de zorg?||Iedereen heeft zorg nodig. Zonder zorg worden kinderen niet groot, zieken niet beter en ouderen niet prettig oud. Verzorgd worden is goed voor ons, maar iemand verzorgen is dat ook: zorg is de basis voor liefde, hechting, en betekenis. En zonder zorg geen samenleving: de economie, cultuur en politiek zouden direct instorten als er niet voortdurend door en voor mensen werd gezorgd. Er is, kortom, weinig zo fundamenteel als zorg. Zorg is dan ook overal. Van het koude washandje op het koortsige voorhoofd van een kind tot het opensnijden van een patiënt op de operatietafel. Van grootouders achter de kinderwagen tot medewerkers op de crèche. Van vrijwilligers in het buurthuis tot handen aan het bed. Maar iets dat overal is, is lastig te overzien. En wat je niet goed ziet, kun je niet waarderen. Wat je niet goed ziet, kun je niet goed verzorgen. En waar je niet goed voor zorgt, gaat kapot. Nu al voelen ouders van jonge kinderen zich vaker opgejaagd dan elke andere bevolkingsgroep en is één op de tien mantelzorgers overbelast, aldus het Sociaal en Cultureel Planbureau. Volgens het Centraal Bureau voor de Statistiek ervaart bijna de helft van de zorgprofessionals een ‘hoge tot zeer hoge’ werkdruk. Het tekort aan zorgpersoneel is groot en groeiende, met lange wachtlijsten voor jeugdzorg, ggz en verpleeghuiszorg en lange wachttijden voor spoedeisende hulp tot gevolg. Kinderopvangorganisaties zeggen noodgedwongen contracten met ouders op omdat ze de bezetting niet rondkrijgen. Die problemen gaan niet vanzelf weg; als we niets doen, worden ze alleen maar groter. Dan stevenen we af op niets minder dan een zorginfarct – een crisis waarvan de coronapandemie slechts een vriendelijk voorproefje was. Het is moeilijk dat dreigende zorginfact te zien aankomen, en dat komt doordat we zorg zélf zelden zien voor wat het is. Dit heeft met de alomtegenwoordigheid ervan te maken, en met het feit dat zorg geneigd is zichzelf onzichtbaar te maken. Veel zorg heeft namelijk als doel de zelfstandigheid van de zorgontvanger te bevorderen. En hoe beter dat lukt, hoe meer de verzorgde kan denken dat hij helemaal geen zorg nodig heeft. De Amerikaanse socioloog Lynn May Rivas constateert in Invisible Care and the Illusion of Independence dat ouders geneigd zijn jonge kinderen te prijzen om hun zelfstandigheid. ‘Wat een lekkere koekjes heb jij gebakken’, zegt een moeder tegen haar kind, hoewel zij het was die de ingrediënten heeft klaargezet, de oven heeft aangezet en, lang nadat haar kind zijn aandacht alweer op iets anders heeft gevestigd, nog vormpjes uit het deeg staat te snijden. Dat doen ouders expres: weinig zo stimulerend als het gevoel dat je iets zélf hebt gedaan. Maar zo raakt het web van zorgzaamheid en afhankelijkheid dat die zelfstandigheid mogelijk maakt, buiten zicht. Een ziekenhuisverpleegkundige vertelde me eens wat ze allemaal voor haar patiënten deed zonder dat die dat doorhadden: overleggen met collega’s, bellen met thuiszorgorganisaties en fysiotherapeuten, zorgen dat onderzoeken goed zijn gespreid, en dat de arts de uitslag bekijkt en bespreekt met de patiënt. ‘Verpleegkundigen zijn de spin in het web’, zei ze, ‘maar een groot deel van ons werk is letterlijk en figuurlijk onzichtbaar’. Zorg is essentieel werk, werk dat al het andere werk mogelijk maakt. Maar het leeuwendeel ervan zien we niet als werk. In de loop van de geschiedenis kwam informele zorg te boek te staan als een activiteit die met name vrouwen ‘van nature’ op zich zouden nemen. Zo werd zorg een vanzelfsprekendheid, en wordt vrouwen die voor naasten of kinderen zorgen verweten dat ze ‘niets doen’ – deeltijddecadentie, parttime-prinsesjes. Deze geschiedenis heeft er óók aan bijgedragen dat het werk van professionele zorgverleners lang niet altijd op waarde wordt geschat. Afgelopen december schreef verpleegkunde-student Jorn Albers in deze krant dat hij en zijn medestudenten voortdurend horen dat ‘in de zorg werken een passie en roeping is, dat doe je niet voor het geld.’ Volgens de Sociaal-Economische Raad loopt het salaris van verpleegkundigen en verzorgenden inderdaad zo’n 9 procent achter op de markt. Albers schrijft dat verpleegkundigen stelselmatig overwerken om in te vallen voor collega’s die uitvallen. ‘Waarom moeten wij ten koste van onszelf alles draaiende houden?’, vraagt hij zich af. In zijn klas ‘haakt de een na de ander af’. Dat iets een ‘roeping en een passie’ is wil niet zeggen dat het eindeloos meegaat, wil niet zeggen dat het niet kwetsbaar is. Tijdens de coronapandemie werd plots heel duidelijk hoe fundamenteel zorg is, hoezeer het alles draaiende houdt. En ook hoe kwetsbaar het is. Doordat de ic’s de druk van covidpatiënten niet aankonden en de spoedeisende hulp, verpleegafdelingen en thuiszorg met personeelstekorten kampten, liep alles vast – tot achter de voordeur van zo’n beetje elke gezinswoning, waar ouders betaald werk moesten combineren met de zorg voor hun kinderen. Honderdduizenden mini-zorginfarctjes. Even applaudisseerde het land voor de zorgmedewerkers. Maar inmiddels is die waardering weer naar de achtergrond verdwenen. Dat terwijl de vraag naar zorg maar doorgroeit: we leven langer, hebben complexere gezondheidsproblemen en 1 op de 10 Nederlanders heeft meerdere chronische aandoeningen tegelijk. Op dit moment werkt ongeveer 1 op de 6 werkenden in de zorg. Als onze zorgbehoefte zich blijft ontwikkelen zoals verwacht, zal dat in 2060 1 op de 3 moeten zijn, aldus de Wetenschappelijke Raad voor het Regeringsbeleid. Een volstrekt onrealistische verhouding, al was het maar omdat al die zorgverleners dan niet meer in andere essentiële sectoren kunnen werken. Beleidsmakers proberen al jaren om vraag en aanbod beter op elkaar te laten aansluiten. Bijvoorbeeld door in te zetten op preventie. En op efficiëntie – artsen en verpleegkundigen meer laten doen in minder tijd. Alleen: zorg is van nature inefficiënt. Een thuisverpleegkundige vertelde me dat ze tijdens een avonddienst van vier uur tweeëntwintig patiënten moet bezoeken en 50 kilometer moet reizen. ‘Dan hou ik zes minuten per patiënt over’, zei ze. ‘Ik kan een wond verzorgen, helpen kousen aan- of uittrekken. Maar zorgen heeft ook een emotionele component – iemand troosten, een praatje maken. Dat kost tijd, en die tijd is er niet.’ Haar rooster was op de minuut nauwkeurig vastgesteld: ‘Maar het is een wetmatigheid in de zorg dat dingen meestal anders lopen dan gedacht.’ Wanneer je als zorgverlener niet genoeg tijd en ruimte hebt om in te spelen op het onverwachte, ben je niet meer écht aan het zorgen – en dat is stressvol. Niet gek dat uit cijfers van de Commissie Werken in de Zorg twee jaar geleden bleek dat ruim 40 procent van de afgestudeerde verpleegkundigen en verzorgenden binnen twee jaar het vak verlaat. Of dat een kwart van de zorgverleners nog voor de coronapandemie in een Nivel-enquête aangaf het gevoel te hebben in een ‘crisissituatie’ te werken, waarbij ze te veel te snel probeerden te doen. Volgens de Registratiecommissie Geneeskundig Specialisten verlieten 138 jonge huisartsen vorig jaar het vak vanwege de oplopende werkdruk – het hoogste aantal in een decennium. Een andere manier om het gat tussen de vraag naar professionele zorg en het aanbod te verkleinen: laat mantelzorgers taken overnemen van professionals. Momenteel verlenen zo’n vijf miljoen Nederlanders mantelzorg, en als het aan de overheid ligt moeten ze dat nog méér gaan doen, zeker met het oog op de vergrijzing. Maar doordat er verhoudingsgewijs steeds meer ouderen en steeds minder jongeren zijn, zal het aantal beschikbare mantelzorgers per 85-plusser volgens de Sociaal-Economische Raad afnemen van ongeveer vijftien in 2015 naar nog maar zes in 2040. Geen rooskleurig vooruitzicht, want nu al worstelen veel mantelzorgers met de combinatie van betaald werk en onbetaalde zorgarbeid. Vraag het maar aan de moeder wier dochter door een ernstige stofwisselingsziekte 24 uur per dag zorg nodig had. Zij vertelde me dat ze weliswaar een financiële vergoeding kreeg uit het persoonsgebonden budget van haar dochter, maar voor minder uren dan zij zorgde. Ook was het expliciet geen loon: ze bouwde er geen pensioen mee op en was niet verzekerd voor ziekte of arbeidsongeschiktheid. Ze zei: ‘Nu werk ik ook hartstikke hard, maar wat als ik van de trap val, of ziek word en niet meer voor haar kan zorgen? Ik wil niet zeuren, maar het voelt krom.’ Wie voor een ander zorgt moet ook zélf worden verzorgd. Als je mensen wel een extra zorgtaak geeft maar niet de middelen om aan die zorgtaak te voldoen (bijvoorbeeld via een ruimhartig, betaald zorgverlof en behoud van sociale zekerheden), heb je het probleem niet opgelost. Je hebt het slechts verplaatst, naar het onbetaalde domein. Zo gaat het vaker, met schaarste in de zorg: die wordt niet ondervangen maar verplaatst. Als een badeend die je onder water duwt, en die vervolgens even verderop de kop opsteekt. Neem de suggestie van de SER om parttime-werkende zorgprofessionals meer uren te laten maken. Veel zorgmedewerkers hebben ook informele zorgtaken: ze hebben kinderen of verlenen mantelzorg. Als zij meer uur betaald gaan werken, kan de vraag naar professionele zorg juist toenemen. Wie zorgt er anders voor hun ouders of kinderen? Ook het aantrekken van zorgpersoneel uit het buitenland, wat in ons omringende landen al veel gebeurt, is geen oplossing maar een verplaatsing van het probleem. Je kunt niet zomaar een blik buitenlandse zorgmedewerkers opentrekken zonder dat dit gevolgen heeft voor hun landen van oorsprong – wie moet er dáár dan zorgen? Zolang we zorg niet zien voor wat het is – namelijk: als alomtegenwoordig en essentieel, maar niet onuitputtelijk – blijven we het ondermijnen. En daar wordt uiteindelijk niemand beter van. Willen we voorkomen dat alles op termijn vastloopt, dan zullen we beter moeten zorgen voor zorg. Bijvoorbeeld met betere arbeidsvoorwaarden en meer bewegingsvrijheid voor professionele zorgverleners – zodat de mensen die in de zorg werken, dat ook willen blijven doen. Door substantieel meer te investeren in preventie, zodat onze vraag naar zorg behapbaarder wordt. Door mensen de tijd te geven om te zorgen, bijvoorbeeld met financiële steun voor mantelzorgers en ruimhartig geboorte- en ouderschapsverlof voor moeders én vaders. Want zorg is het kloppend hart van onze soort, maar zorgen gaat niet vanzelf. Zorg heeft tijd, ruimte en ondersteuning nodig. Het heeft een waardesysteem nodig waarin onderhoud en herstel net zo hoog worden aangeslagen als vernieuwing en productiviteit, en mensen die begrijpen dat je een tekort aan zorgpersoneel niet oplost met een groter beroep op efficiëntie en mantelzorg alleen. Dat begrijpen begint met zien. Met zien dat zorg een keten is die niet ophoudt bij de professionele zorg, maar dwars door al onze buurten en huizen loopt, tot de meest informele en intieme zorg aan toe. Meer nog dan een keten: een weefsel. Zorg is een weefsel dat overheid, zorginstellingen, professionele zorgverleners, mantelzorgers en ouders met elkaar verbindt – dat mensen met elkaar verbindt. Zo’n blikverruiming begint met inzoomen, net zolang tot de scheidslijnen tussen zorg en werk, tussen behandel- en slaapkamer, tussen verschillende vormen van zorg en verschillende mensen, verdwijnen. En met uitzoomen, net zolang tot je ziet dat alles en iedereen verbonden is. En dat het zorg is, dat die verbindingen in stand houdt. Lynn Berger schrijft over zorg voor De Correspondent. Op 12 juli verschijnt haar boek Zorg – Een betere kijk op de mens (De Correspondent, 22 euro).||https://www.volkskrant.nl/columns-opinie/nog-even-en-een-zware-zorgcrisis-klopt-aan-de-deur-waarom-zorgen-we-toch-zo-slecht-voor-de-zorg~b42a8910/
2022-07-03||Typologie van de e-bikefietser: wie rijdt wat? ||Nog niet zo heel lang geleden was de e-bike nog een rariteit in het Nederlandse verkeer. Een buitenbeentje voorbehouden aan senioren, niet hip of mooi genoeg om de kritische Nederlandse fietser te kunnen bekoren. Maar de afgelopen jaren is de e-bike net zo met het straatbeeld verweven geraakt als aftellende verkeerslichten. Lange afstanden zijn overbrugbaar geworden, korte afstanden – tja – nog korter. Noodzakelijk vervoermiddel voor de een, statussymbool voor de ander. Dat is niet zonder gevolgen: de hoge snelheid van deze nieuwe generatie fietsen zorgt voor onverwachte situaties in het toch al overbevolkte verkeer. Op smalle fietspaden razen fietsers langs elkaar heen, meestal zonder helm. Het aantal verkeersongelukken is toegenomen, net als de hoeveelheid en intensiteit van ergernissen. Tegelijkertijd openbaart de welvaartskloof zich in de verschillende snelheden waarmee we onze kinderen naar school kunnen brengen. Maar verzetten is zinloos: de e-bike gaat niet meer weg. Sterker: het zal niet lang meer duren voordat de elektrische fiets de ouderwetse uit het straatbeeld heeft verdreven. Hoog tijd dus om een tussentijdse balans op te maken en eens te kijken met wat voor e-bike(r)s we eigenlijk te maken hebben. Veel meer dan een praktische fiets om je kinderen mee naar school te brengen, is de Urban Arrow een accessoire. Een horloge van Cartier op wielen. Niets zo lekker als laten zien hoe welvarend je bent, terwijl je schaarse ruimte inneemt en op je troon voorbijzweeft aan het zwoegende proletariaat. Waarom voor een goedkopere elektrische bakfiets gaan, als je ook gewoon 7.590 euro voor de Family Anniversary Edition kunt betalen? Dat geld moet toch ergens heen. Bovendien, het is ook een goede vervanger van de auto. Zo kunnen we de Tesla toch wat vaker laten staan. We gaan ook niet meer op vliegvakantie, behalve naar ons huis op Ibiza natuurlijk, ‘want daar fiets je niet zomaar heen hahaha’. De doorsneeberijder is te herkennen aan blond, los haar, dikke gouden ringen in de oren, een legging van Lululemon, zonnebril van Céline en een lange beige jas, met een zwart leren tasje met gouden sluiting om de schouder. Stuurse blik, omdat er altijd wel iets is om ontevreden over te zijn in het leven. Winnaar van de ANWB-test en ideaal voor een rondje Veluwe, of zelfs wat heuvelachtiger, zoals een weekendje Zuid-Limburg. De berijders van deze van alle gemakken voorziene ‘krachtpatser’ komen meestal in paren en behoren tot de welvarende éminence grise. Hun kostje is gekocht. Houden van een heerlijk stukje vlees (wel biologisch) en van vliegvakanties in het laagseizoen. Tien jaar geleden waren ze nog een van de eersten op een elektrische fiets. Triomfantelijk haalden ze zonder enige moeite zwoegende fietsers van dertig of veertig jaar jonger in. Smalend werd er op hen neergekeken, deze pensionado’s met hun gemotoriseerde fietsjes. Maar de tijden zijn snel veranderd, de e-bike is door alle lagen van de bevolking omarmd en nu worden Bert en Anneke als vanouds voorbijgesneld door e-bikers die hun kinderen of kleinkinderen hadden kunnen zijn. De elektrische fietsen van weleer hebben ze nog, maar die staan nu in de schuur van hun derde huis in de Dordogne. Ze dragen reflecterende vesten en hebben fietsspiegels aan het stuur, om een oogje te kunnen blijven houden op de zondvloed. Deze opgepluste traditionele bakfiets is veel functionaliteit en weinig statussymbool, daarom ook de helft goedkoper dan een Urban Arrow. Het hout van de bak geeft de fiets een traditionele look, maar maakt het allemaal ook wat plomp. Dit gebrek aan raffinement zien we terug bij de berijder. Uitgewaaid en kalend, maar wel immer goedgeluimd. Teenslippers in april. Als in de bakfiets kinderen worden vervoerd, hebben die steevast slaap in hun ogen en een van de twee mist een schoen. De berijder zingt liedjes onderweg en zegt – in tegenstelling tot zijn evenknie op de Urban Arrow – elke morgen vrolijk gedag. Als de kinderen naar school zijn, doet de bak dienst als laadruimte voor het bouwmateriaal dat nodig is voor het huisje in de tuin. Omdat de fiets altijd buiten staat, is het hout wat verweerd, beklad met graffiti en ligt er soms ’s ochtends een enorme drol in de bak. Dat deert niet, want het gaat niet om uiterlijkheden en deze fiets is onverwoestbaar. Het liefst zou de bakfiets ook meegaan op vakanties, maar de natuurcamping in Drenthe ligt ver buiten zijn actieradius. Lang geleden, het moet ergens rond de tijd van loungebars, Von Dutch-petjes en cd’s van Café del Mar geweest zijn, had je de Johnny Loco-fietsen die hardnekkig populair waren. Het waren naar lowriders gemodelleerde fietsen, waarop je laag zat en een enorm breed stuur had. Het was geen gezicht. Het menstype dat ze bereed was nogal luidruchtig, of in ieder geval groot in zijn aanwezigheid. Datzelfde ongepolijste voorkomen zien we nu terug in de berijders van de zogenoemde fatbike, een fiets met een laag zwaartepunt en dikke banden. Het bekendst is het merk Phatfour, maar ze rollen ook van de band als Cyrusher, Don Souris of Knaap. Qua uiterlijk heeft het nog weinig met een fiets van doen, maar neigt het naar wat er zou gebeuren als een motor en een crossfiets in een laboratorium zouden worden gekruist. Qua uitstraling zit het echter dichter bij een Hummer, voor kinderen. Dit is weinig fiets en veel bodemloze put van onzekerheid die opgevuld moet worden. Ook hier passen e-bike en chauffeur goed bij elkaar. Alles is veel. Veel zonnebril, veel koptelefoon, veel baard, veel tatoeages, veel zwarte kleren. Weinig helm, dat dan weer wel. Terwijl dit gevaarte toch echt knetterhard gaat. Overigens ook uit te breiden met een zijspan, ideaal om boodschappen, een hond of een opengescheurde vuilniszak te vervoeren. Luiheid, protserigheid of een gebrek aan aandacht tijdens de jeugd zijn niet altijd de onderliggende redenen voor de aanschaf van een e-bike. Sommige mensen zijn er echt op aangewezen. Omdat ze zonder trapondersteuning nauwelijks vooruit zouden komen, omdat hun werkgever van ze eist dat ze een zak paprikachips binnen 15 minuten bij iemand thuis bezorgen, of omdat de afstand tussen hun huis en werk of school met een normale fiets onoverbrugbaar is en ze anders aangewezen zouden zijn op het openbaar vervoer of een auto, als ze die al hebben. Voor veel van die mensen volstaat een traditionele fiets met eenvoudig motortje en een accu onder de bagagedrager. Omdat het om de trapondersteuning gaat, om het dankbare gegeven dat ze wat minder hoeven te zwoegen, niet om hoe ze zich met hun fiets verhouden tot andere mensen. Deze normcore-fiets is de Volkswagen Polo onder de e-bikes. Hij doet wat hij moet doen, namelijk die scholier met die volle tas op tijd op school laten zijn – en zijn docent ook. Of de senior die slecht ter been is in staat stellen toch zelf naar de supermarkt te kunnen fietsen. Deze fiets is functioneel, praktisch en betaalbaar, zoals Dirk Kuyt tijdens het WK van 2014. Volgens het AD de ‘Rolls-Royce onder de fietsen’. Ze zijn natuurlijk goedkoper verkrijgbaar, deze speedpedelecs, maar ook voor minder luxueuze modellen moet je diepe zakken hebben. Je krijgt er behalve comfort dan wel een maximale snelheid van maar liefst 45 km p/u voor terug. Dat heeft twee gevolgen: 1: Je moet een helm dragen. 2: Deze fietsen gaan zo snel, dat de berijders ervan moeilijk goed te bestuderen zijn. Komt nog eens bij dat de speedpedelec vooral wordt gebruikt door welgestelde forenzen die bewust buitenaf zijn gaan wonen, maar voor hun werk nog wel op dagelijkse basis naar de stad moeten. Je zal ze dus niet zo snel tegenkomen in de bebouwde kom; het niemandsland tussen dorp en stad is hun jachtgebied. Een van de mysteries van het moderne leven is waarom afgetrainde twintigers in de kracht van hun leven een fiets met trapondersteuning nodig hebben (submysterie daarbij is de herkomst van het benodigde vermogen). Maar eerlijk is eerlijk, de VanMoof is natuurlijk niet een fiets met trapondersteuning. Het minimalistische en strak vormgegeven voertuig is – net als de Urban Arrow – vooral een statussymbool. Handig, want in tegenstelling tot die Eames-stoel kun je de VanMoof wel overal mee naartoe nemen. Toch valt het belang van de snelheid ervan ook niet te onderschatten. Zo geruisloos als de VanMoof over de paden zoeft, zo naadloos sluit hij aan bij de hedendaagse drang alles te optimaliseren. Maximale snelheid met minimale inspanning. Zo kan de berijder van de VanMoof (doorgaans uitgerust met Airpods Pro, wijd zittend vintage spijkerjack en Birkenstock Bostons – of juist een hoogsluitende regenjas en gelharen) binnen een mum van tijd op de stoep staan van de Rocycle-studio (zonder daar de ironie van in te zien), na de les snel naar huis om te douchen en daarna fluks naar die ene slijter die natuurwijn verkoopt, om vervolgens zonder enig spoor van inspanning op het gelaat, noch een druppeltje zweet onder de oksels, aan te schuiven bij de vegan brunch. Enige geluidjes ook.||https://www.volkskrant.nl/beter-leven/typologie-van-de-e-bikefietser-wie-rijdt-wat~bd495e1af/
2022-07-03||Nationalisten in Noord-Macedonië de straat op tegen deal met Bulgarije om EU-toetreding||De manifestatie werd georganiseerd op initiatief van de rechts-nationalistische oppositiepartij VMRO-DPMNE. ‘Ik heb het recht Macedoniër te zijn, de Macedonische taal te spreken en om te strijden voor mijn identiteit en mijn cultuur’, zo sprak partijleider Hristijan Mickoski tot de betogers. ‘Om geassimileerd te worden, hebben we Europa niet nodig.’ De toetredingsgesprekken van Noord-Macedonië met de EU werden tot nu toe tegengehouden door Bulgarije, vanwege een conflict over onder meer de rechten van Bulgaren in het land. Maar op 24 juni verklaarde Bulgarije zich bereid om onder bepaalde voorwaarden zijn veto te laten vallen. Volgens het Franse compromisvoorstel dat op tafel ligt, zou Noord-Macedonië moeten beloven zijn grondwet te veranderen om Bulgaren als minderheidsgroep te erkennen. Skopje zou ook een vriendschapsverdrag uit 2017 moeten uitvoeren dat onder meer haatspraak bestrijdt. Ook het statuut van de Macedonische taal ligt erg gevoelig. Sofia beschouwt het Macedonisch als een Bulgaars dialect. Bulgarije wil dat Macedonië dit als zodanig erkent.||https://www.volkskrant.nl/nieuws-achtergrond/nationalisten-in-noord-macedonie-de-straat-op-tegen-deal-met-bulgarije-om-eu-toetreding~bf69faba/
2022-07-03||Bekritiseerde politiechef stapt op als raadslid na bloedbad op school Texas||Arredondo was op 7 mei gekozen als gemeenteraadslid van Uvalde en op 31 mei ingehuldigd, een week nadat een 18-jarige schutter negentien kinderen en twee leraren met een geweer doodschoot op een school in de stad. Sinds de fatale schietpartij is er veel kritiek op de politieagenten die al enkele minuten nadat de schutter de school binnenging aanwezig waren en vooral op de eindverantwoordelijke Arredondo, die als politiechef ruim een week geleden al met betaald verlof werd gestuurd. Het duurde zo’n 70 minuten voordat agenten de confrontatie zochten met de schutter en hem doodschoten. Arredondo heeft eerder tegen Amerikaanse media gezegd dat ze wachtten op een sleutel van het klaslokaal waar de schutter zich had verscholen en waarin leerlingen en docenten aanwezig waren. Ook zouden de aanwezige agenten niet voldoende wapens en materieel hebben gehad om eerder de confrontatie aan te gaan met de schutter. Die argumenten zijn de afgelopen weken op de tocht komen te staan, toen uit vrijgegeven videobeelden bleek dat er al veel eerder dan gezegd agenten met automatische wapens en kogelwerende schilden in de school aanwezig waren. Ook laten beveiligingsbeelden zien dat de aanwezige agenten nooit gekeken hebben of de klaslokalen überhaupt op slot zaten. Als de aanwezige agenten de schutter eerder tegemoet waren getreden, hadden ze mogelijk levens kunnen redden, zeggen critici. In een eerdere versie van dit bericht stond dat Arredondo was opgestapt als politiechef. Dat is onjuist. Het gaat alleen om zijn functie als gemeenteraadslid.||https://www.volkskrant.nl/nieuws-achtergrond/bekritiseerde-politiechef-stapt-op-als-raadslid-na-bloedbad-op-school-texas~b1d9e95d/
