2022-07-23||Nederlaag tegen veel sterker Frankrijk maakt einde aan chaotisch toernooi Oranje||Lang leek het erop alsof er een nieuw wondertje bij zou komen voor Nederland op dit EK, waar de ploeg de titel verdedigde. Frankrijk kreeg minstens zes enorme kansen, maar paal, Stefanie van der Gragt en de fantastisch keepende Daphne van Domselaar voorkwamen keer op keer een goal. Pas in de twaalfde minuut van de eerste verlenging wist Frankrijk op voorsprong te komen. Daar moest ingrijpen van de VAR aan te pas komen. Die zag dat een tackle van Dominique Janssen niet op bal was, maar op de benen van Kadidiatou Diani. Scheidsrechter Ivana Martinčić legde de bal op de stip, waarna Ève Périsset de bal langs de vingertoppen van Van Domselaar schoot. ‘Het is zonde’, reageerde een geëmotioneerde Vivianne Miedema op de uitschakeling. ‘Ik denk dat we vandaag bij vlagen wel echt vooral goed hebben verdedigd, jammer dat we niet een momentje hebben gehad.’ De aanvoerder was ‘trots’ op het team, en vooral op de jongeren die dit toernooi zijn doorgebroken, maar ze moest, net als andere spelers, ook constateren dat Nederland op dit toernooi gewoon niet goed speelde. De aanvoerder kwam zelf ook nauwelijks in het spel voor. Ze vertelde dat ze veel last had gehad van de coronabesmetting waardoor ze twee wedstrijden aan de kant moest blijven. ‘Ik weet niet hoe ik vandaag 120 minuten op het veld heb gestaan.’ De winst van Frankrijk was meer dan verdiend, want Nederland kwam zelf gewoon nauwelijks in de buurt van het doel. Bondscoach Mark Parsons had van tevoren nog gezegd dat als Nederland zelf zou aanvallen, Frankrijk dat niet zou kunnen. Misschien was dat om zijn collega Corinne Diacre op het verkeerde been te zetten of een grap. Anders moet het een verkeerde inschatting van zijn eigen team geweest zijn, want in de wedstrijd zelf was er amper iets van terug te zien. Eén keer slechts lukte het Nederland om de bal op het doel te richten, tegenover Frankrijk dertien keer. Parsons had de opstelling flink door elkaar gegooid voor de wedstrijd in het net niet uitverkochte, maar toch gezellige New York stadionnetje in Rotherham. Grootste verrassing was dat hij middenvelder Jill Roord uit de basisploeg haalde. Achterin liet hij bovendien Aniek Nouwen, die tegen Zwitserland geen denderende wedstrijd speelde, op de bank. Haar plek in het centrum werd ingenomen door Dominique Janssen, die als linksback werd vervangen door de jonge Kerstin Casparij (21). De speelster van Twente speelde pas haar zevende interland en moest het opnemen tegen Kadidiatou Diani (PSG), een van de gevreesde buitenspelers van Frankrijk. Van zenuwen leek ze geen last te hadden, want het was juist Casparij die in het begin een paar keer gedurfd opkwam. Nederland begon sowieso goed aan de wedstrijd, eigenlijk voor het eerst dit toernooi was er van achteruit een fatsoenlijke opbouw te zien. Maar na een minuut of twintig namen de Fransen meer en meer het heft in handen en zorgden ze inderdaad voor gevaar vanaf de vleugels. Vooral op rechts wisten Diani en haar clubgenoot Grace Geyoro elkaar een paar keer goed te vinden, maar Nederland hield wonder boven wonder stand. Bij twee enorme Franse kansen stond alleen Stefanie van der Gragt nog in de weg, een keer redde ze op de doellijn. Ook een sliding van Dominique Janssen voorkwam nog net een Franse voorsprong. Die had er ook al kunnen zijn als een schot van ruim twintig meter van Delphine Cascarino een paar centimeter meer naar links was gevallen. Nu belandde de bal op de paal. Nederland zette daar nauwelijks iets tegenover, de aanvallen die er waren eindigden in hoge, ongevaarlijke voorzetten. In de tweede helft kwamen de eerste kansjes uit corners, zoals wel vaker dit toernooi. Eén belandde voor de voeten van topscorer Miedema, die nu een keer niet trefzeker was, maar hoog overschoot. Aan de andere kant wist Daphne van Domselaar met een uiterste krachtsinspanning een kopbal van Wendie Renard uit haar doel te houden. Ook Stefanie van der Gragt kopte nog, voor haar inmiddels routineus, een inzet van de Franse aanvoerder van de lijn. Daarna was het wel even gedaan met de Franse pit, maar in de slotfase leefde de ploeg van Diacre weer op en ontsnapte Nederland opnieuw. Geyoro hoefde alleen maar tegen de bal aan te lopen na een voorzet van Cascarino. Dat deed ze ook, maar merkwaardig genoeg lukte het toch mis te koppen. Van Domselaar redde daarna goed op een schot van Cascarino en hield Nederland in de allerlaatste minuut van de reguliere speeltijd met een stijlvolle save op de been, na opnieuw een kopbal van Renard. In de verlenging sloeg Frankrijk wel toe. De penalty bracht de verlossende 1-0 voor het land, dat de laatste vijf grote toernooien steeds strandde in de kwartfinale. Met de uitschakeling komt een einde aan moeizaam en chaotisch toernooi voor de regerend kampioen. Zowel keeper Sari van Veenendaal als linksbuiten Lieke Martens moest de ploeg geblesseerd verlaten. Tussendoor zaten Jackie Groenen en Vivianne Miedema dagen in isolatie vanwege coronabesmettingen. Op het veld was het team van bondscoach Parsons zoekende naar vorm en vastigheid. In de drie poulewedstrijden overleefde Nederland hachelijke momenten, maar konden nederlagen worden voorkomen. Met twee overwinningen en een gelijkspel eindigde Nederland achter Zweden als tweede. Door die plek was Frankrijk, zelf groepswinnaar, de tegenstander. Voor dit Nederland is dat land een maatje te groot te gebleken.||https://www.volkskrant.nl/sport/nederlaag-tegen-veel-sterker-frankrijk-maakt-einde-aan-chaotisch-toernooi-oranje~b356c9a2/
2022-07-23||Journalist en oud-hoofdredacteur Vrij Nederland Rinus Ferdinandusse (90) overleden||Ferdinandusse begon als redacteur van het studentenblad Propria Cures en was van 1954 tot 1965 leider van het Haags Studentencabaret. Landelijke bekendheid kreeg hij vooral vanwege zijn bijdrage van 1963 tot 1966 aan het beruchte satirische televisieprogramma Zo is het toevallig ook nog eens een keer. In 1969 werd hij hoofdredacteur van opinieweekblad Vrij Nederland, waar hij tot aan zijn pensioen in 1996 heeft gewerkt. In de jaren zeventig van de vorige eeuw gold Vrij Nederland als het boegbeeld van de progressieve journalistiek, aldus journalist John Jansen van Galen in zijn biografie over het blad. Rinus Ferdinandusse laat een oeuvre van 24 boeken na, voornamelijk misdaadromans, waaronder Naakt over de schutting. Hij staat bekend als de eerste die het begrip literaire thriller muntte, in een bespreking van het eerste boek van Nicci French. Ook was hij van 2002 tot 2014 voorzitter van de jury van het filmfestival Film by the Sea in Vlissingen.||https://www.volkskrant.nl/cultuur-media/journalist-en-oud-hoofdredacteur-vrij-nederland-rinus-ferdinandusse-90-overleden~b970487c/
2022-07-23||WHO roept apenpokken uit tot ‘gevaar voor volksgezondheid’||De beslissing van de WHO betekent niet dat het virus uitzonderlijk gevaarlijk is, maar om het gezondheidsrisico te beperken en te voorkomen dat het virus zich naar meer landen verspreidt, is er volgens de internationale organisatie wel gecoördineerde actie vereist. De WHO wil vooral een waarschuwingssignaal afgeven naar de internationale gemeenschap om de wereldwijde uitbraak serieus te nemen. Overigens was de speciale commissie, die normaal gesproken beoordeelt tot welke categorie een uitbraak behoort, zeer verdeeld. Als het aan hen had gelegen was het zelfs niet gebeurd: negen leden waren tegen, zes voor. Dat het hoogste waarschuwingsniveau is afgegeven komt doordat WHO-directeur Tedros Adhanom Ghebreysus zelf uiteindelijk de beslissing heeft genomen. Volgens Tedros is het signaal gerechtvaardigd omdat het apenpokkenvirus zich ‘snel verspreidt rond de wereld’ en we nog maar weinig begrijpen van de wijze waarop mensen het oplopen. De waarschuwing geldt vooral voor Europa, waar het risico op besmetting volgens hem groter is dan in andere delen van de wereld. Wie apenpokken oploopt, krijgt vooral griepverschijnselen zoals koorts, hoofdpijn en spierpijn. Na een aantal dagen ontstaan bij veel patiënten blaasjes op de huid. Meestal worden mensen niet heel erg ziek van een infectie, meestal verloopt de ziekte mild. De ziekte is wel gevaarlijk voor kinderen en mensen met een zwakke gezondheid of verzwakt immuunsysteem. Het baart experts vooral zorgen dat de ziekte niet meer uit te roeien is als die flink rondgaat. Normaal gesproken gaat het virus vooral rond in West- en Midden-Afrika. Maar sinds dit jaar heeft het zich naar andere delen van de wereld verspreid, waaronder in Europa waar het van oorsprong niet voorkomt. De huidige uitbraak begon in mei dit jaar. Sindsdien zijn er over de hele wereld zo’n 17 duizend besmettingen vastgesteld. In Nederland gaat het vooralsnog om 712 vastgestelde gevallen. Het daadwerkelijke besmettingsaantal ligt waarschijnlijk hoger. Wereldwijd zijn er tijdens de huidige uitbraak vijf mensen overleden aan het virus, in Nederland nog niemand. Apenpokken is geen geslachtsziekte, men loopt het op door huid-op-huid contact en iedereen kan het krijgen, maar gaat momenteel vooral rond in de homoscene in Amsterdam. Daarom besloot minister Kuipers van Volksgezondheid eerder deze maand om 32 duizend mannen die geregeld seksuele contacten hebben met andere mannen een inenting met Imvanex aan te bieden. Die campagne gaat maandag van start. Hoewel het Imvanex-vaccin niet specifiek bedoeld is voor het virus, neemt men aan dat het ook effectief is tegen apenpokken. Harde cijfers daarover ontbreken nog. Het vaccin is al wel uitgebreid getest op veiligheid.||https://www.volkskrant.nl/nieuws-achtergrond/who-roept-apenpokken-uit-tot-gevaar-voor-volksgezondheid~bc939c72/
2022-07-23||Vingegaard heeft geel stevig om de schouders na tweede plek tijdrit, Van Aert wint||Jumbo-renner Van Aert was in de voorlaatste etappe, een individuele tijdrit over ruim 40 kilometer van Lacapelle-Marival naar Rocamadour net iets sneller dan zijn ploeggenoot Jonas Vingegaard. De 25-jarige Deen zal naar alle waarschijnlijkheid zondag in Parijs worden gehuldigd als eindwinnaar van de Tour. Het was de zesde ritzege voor Jumbo-Visma, de ploeg die ook drie truien (geel, groen en bollen) bezit. Zondag volgt alleen nog de rit door Parijs met aankomst op de Champs-Élysées, waarin in principe het klassement niet meer verandert. De tijdrit was bijzonder spannend. Lang leek Vingegaard op weg naar zijn derde ritzege, hij was op alle tussenpunten de snelste. Maar in de slotkilometer verloor de 25-jarige Deen – al dan niet bewust – terrein op zijn Belgische ploeggenoot en alleskunner Van Aert. Die sprintte eerder naar twee ritzeges maar was ook in het hooggebergte een belangrijke helper van zijn kopman. Dat leverde hem voorafgaand aan de tijdrit een veilige marge op op zijn naaste belager Tadej Pogacar. De Sloveen van UAE Team Emirates werd derde in de tijdrit en zal in het algemeen klassement, na twee eindzeges de afgelopen jaren, als tweede eindigen op 3.34 van Vingegaard. Pogacar draagt als troost de witte trui als leider van het jongerenklassement. De Brit Geraint Thomas werd vierde in de tijdrit en mag zondag als nummer 3 het podium op. Bauke Mollema was in de tijdrit de beste Nederlander op een knappe zesde plaats. De Nederlands kampioen tijdrijden gaf 1.22 minuut toe op Van Aert.||https://www.volkskrant.nl/sport/vingegaard-heeft-geel-stevig-om-de-schouders-na-tweede-plek-tijdrit-van-aert-wint~bcfd4a76/
2022-07-23||Ferrari’s houden met slim samenspel Verstappen van poleposition in Frankrijk||Vooraf was al duidelijk dat het gevecht in de kwalificatie er eentje tussen Red Bull en Ferrari zou worden. De twee teams waren met afstand de snelsten op het circuit van Paul Ricard; het gehele weekeinde deden ze al zo goed als niets voor elkaar onder. Het draaide in de kwalificatie dus om details, en daarbij was Leclerc in het voordeel. Sainz wist voor de kwalificatie al dat hij de race vanaf de laatste plek zou beginnen, omdat hij in ruil voor straffen zo goed als zijn hele motor had gewisseld. De Spanjaard reed de kwalificatie voor spek en bonen, waardoor hij in het beslissende laatste kwalificatiedeel Leclerc twee keer ten koste van zichzelf een slipstream kon geven. Leclerc profiteerde optimaal van die extra snelheid, met als beloning alweer zijn zevende poleposition dit seizoen. Verstappen oogde na de kwalificatie teleurgesteld, aangezien hij een paar uur eerder in de laatste training nog met afstand de snelste was. ‘Het was wat lastiger dan ik had gehoopt’, zei hij kort nadat hij uit zijn auto was gestapt. ‘Maar we hebben een goede raceauto en zijn snel op de rechte stukken. Hopelijk kunnen we daarvan profiteren.’ In de race is het voor Verstappen te hopen dat hij niet met dezelfde problemen te maken krijgt als bij de vorige race in Oostenrijk. Hij had daar een aanzienlijk nadeel ten opzichte van de Ferrari’s, zowel op het gebied van snelheid als bandenslijtage. Toch finishte hij op de Red Bull Ring nog als tweede, achter Leclerc, onder meer dankzij een late uitvalbeurt van Leclercs teamgenoot Sainz. Zo bleef de schade voor Verstappen in de WK-stand beperkt tot een minimum. De twee weken richting de GP van Frankrijk waren gebruikt om te achterhalen waar precies de problemen zaten in zijn RB18. Die waren gevonden, zei hij donderdag; er werkten onder meer een paar zogenoemde updates niet zoals gehoopt. Veel meer details gaf hij niet. ‘Maar hopelijk zijn we hier wat competitiever’, zei hij. Al snel bleek dat het geval. Na twee trainingen waarin hij nog enigszins worstelde met de balans in zijn auto, domineerde Verstappen dus de derde training. Maar in de kwalificatie bleek Ferrari toch weer extra snelheid te hebben gevonden. Wat dat betreft is de Grand Prix van Frankrijk exemplarisch voor de dit seizoen voortdurend wisselende krachtsverhoudingen tussen Ferrari en Red Bull, soms zelfs dus gedurende het weekeinde zelf. Het maakt de race van zondag in ieder geval onvoorspelbaar. ‘Maar het is duidelijk dat ze hier weer snel zijn’, zei Verstappen over zijn Ferrari-rivalen.||https://www.volkskrant.nl/sport/ferrari-s-houden-met-slim-samenspel-verstappen-van-poleposition-in-frankrijk~b42528d5/
2022-07-23||Eicellen invriezen? Alleenstaande Chinese vrouwen kunnen beter op zoek naar huwelijkspartner, vindt rechter||Twee jaar geleden had de destijds dertigjarige Teresa Xu een probleem dat veel Chinese vrouwen herkennen: ze had geen partner en evenmin een kinderwens. Maar wat niet is, kan komen als ik ouder en minder vruchtbaar ben, dacht Xu, en ging naar een openbaar ziekenhuis om navraag te doen naar het invriezen van haar eicellen. Vrijgezelle mannen kunnen bij elk Chinees ziekenhuis terecht om hun sperma met het oog op een toekomstige bevruchting te laten invriezen, maar Xu kwam niet verder dan het eerste consult. De arts vertelde haar dat het invriezen van eicellen is voorbehouden aan echtparen met vruchtbaarheidsproblemen. Een gezonde alleenstaande vrouw kan het best zorgen dat ze zo snel mogelijk trouwt en zwanger wordt, was het advies. Het is een van de vele voorbeelden van discriminatie van alleenstaande vrouwen. Ze zijn verstoken van allerlei rechten die alleen gelden voor bezitters van een rood Chinees trouwboekje. Ongetrouwde moeders zijn uitgesloten van zwangerschapsverlof, gratis zwangerschapscontroles en het vaccinatieprogramma voor zuigelingen. Alleenstaande moeders die worden ontslagen, staan juridisch machteloos. Ook kost het moeite onderwijs en verzekeringen te regelen voor kinderen van single moeders. Xu liet het er niet bij zitten en spande volgens Chinese media de eerste rechtszaak ooit aan om als ongetrouwde vrouw haar recht op het invriezen van eicellen te halen. Het ziekenhuis heeft haar rechten echter niet geschonden, aldus de rechtbank. De Chinese wet kent geen expliciet verbod en er zijn privéklinieken die de behandeling verrichten zonder naar een trouwboekje te vragen. Rijke Chinese vrouwen laten de behandeling vaak in het buitenland verrichten. Het vonnis van de rechter moet in het licht worden gezien van een overweging van de Nationale Gezondheidscommissie vorig jaar om de bestaande regels op het invriezen van eicellen van alleenstaande vrouwen aan te scherpen tot een wettelijk verbod wegens ‘medische en ethische bezwaren’. Niet alleen gaat het volgens deze overheidscommissie om een invasieve medische procedure met risico’s, de Chinese staat wil vooral paal en perk stellen aan illegale handel in ingevroren eicellen. Al is draagmoederschap ook verboden in China, er is een levendige ondergrondse markt voor zowel eicellen als vrouwen die voor een ander een kind willen baren. Dat wettelijke verbod kwam er niet, omdat er al veel ophef was over de druk op Chinese jongeren snel te trouwen en zich dan voort te planten, het liefst meerdere keren achter elkaar. Hun familie verwacht dat dochters rond hun dertigste getrouwd zijn, en de staat moedigt het krijgen van kinderen op jonge leeftijd tegenwoordig steeds agressiever aan. Na drie decennia een-kind-politiek is de afgelopen zeven jaar het draconische geboortebeleid stapsgewijs ontmanteld. Sinds vorig jaar mogen getrouwde Chinezen, overigens nog steeds pas na overheidstoestemming, drie kinderen krijgen. Het restrictieve bevolkingsbeleid heeft echter een extreem laag geboortecijfer tot gevolg gehad. In 2050 zal volgens prognoses van het ministerie van Arbeid slechts de helft van de Chinese bevolking in staat zijn om te werken. Om iets tegen deze demografische tijdbom te doen zijn snel veel kinderen nodig. De overheid probeert vrouwen met belastingvoordeeltjes, betere regelingen voor zwangerschapsverlof en subsidies op het krijgen van kinderen over te halen zich voort te planten. De jonge generatie is echter minder trouwlustig, wegens de hoge kosten van de opvoeding en de wens van veel vrouwen carrière te maken.||https://www.volkskrant.nl/nieuws-achtergrond/eicellen-invriezen-alleenstaande-chinese-vrouwen-kunnen-beter-op-zoek-naar-huwelijkspartner-vindt-rechter~bad6b068/
2022-07-23||Moordenaar Abe wacht maandenlang psychiatrisch onderzoek||De politie heeft in de twee weken na de moord op Abe familieleden van Yamagami verhoord. Uit hun verhalen blijkt dat de jeugd van Yamagami en zijn broer en zus in het teken van spanningen en armoede stond, wegens de talrijke donaties die zijn moeder deed aan een religieuze organisatie. Volgens een oom van Yamagami was er door geldgebrek meestal geen voedsel in huis en kampten de kinderen met financiële stress na het overlijden van hun vader in 1984. Hun moeder gebruikte het verzekeringsgeld dat de familie na het overlijden van de vader kreeg voor schenkingen aan de Verenigingskerk, beter bekend als de Moon-sekte. Ook andere erfenissen, zoals het land van Yamagami’s overleden opa, werden omgezet in geld om aan de Verenigingskerk te geven, aldus de oom, die het collegegeld voor zijn nichtje betaalde en de kinderen regelmatig te eten gaf. Als jonge twintiger was Yamagami zo wanhopig over het eeuwige geldgebrek door de schenkingen van zijn moeder aan de Verenigingskerk, dat hij in de tijd dat hij bij de Japanse marine werkte een levensverzekering afsloot en in 2005 een poging tot zelfdoding deed. Het doel daarvan was dat zijn broer en zus konden rondkomen met het verzekeringsgeld, maar hij overleefde de suïcidepoging. Yamagami, die na zijn tijd bij de marine enkele banen had maar daarna werkloos was, had het op Abe gemunt omdat hij geloofde dat de politicus banden met de Verenigingskerk had. Het psychiatrisch onderzoek moet aantonen of Yamagami psychisch in staat is terecht te staan voor de moord. Ook de moeder van de schutter, die nog steeds lid is van de Verengingskerk, werd verhoord, maar de politie gaf daar geen verdere informatie over, behalve dat de vrouw ‘uitgeput’ is door de situatie. Yamagami zou zelf hebben verklaard dat hij in juli vreesde te zullen overlijden door geldgebrek en hij dus haast had Abe voor die tijd uit te schakelen. Hij zou schulden hebben gemaakt om onderdelen te kopen voor het zelfgemaakte moordwapen waarmee hij Abe op 8 juli tijdens een verkiezingsbijeenkomst in het stadje Nara neerschoot. De Japanse regering heeft vrijdag aangekondigd Abe in september te herdenken met een staatsbegrafenis in Nippon Budokan, een sportstadion voor onder andere sumo-wedstrijden en herdenkingsdiensten om het einde van de Tweede Wereldoorlog te memoreren. Anderhalve week geleden is al een privé-afscheid geweest met zo’n duizend genodigden in een tempel in Tokio. Staatsbegrafenissen zijn in Japan zeer zeldzaam. Alleen voor oud-premier Shigeru Yoshida werd in 1967 op kosten van de overheid een staatsbegrafenis gehouden. Volgens kabinetschef Hirokazu Matsuno is het in Abes geval echter passend wegens zijn ‘voorbeeldig leiderschap’ en het feit dat hij de langst zittende premier van Japan is. Tussen 2006 en 2007 en tussen 2012 en 2020 regeerde Abe. Het plan voor de staatsbegrafenis voor Abe stuit nu al op protesten. Een groep activisten is donderdag naar de rechter gestapt om via juridische weg een stokje voor het eerbewijs te steken en enkele honderden tegenstanders demonstreerden vrijdag voor het kantoor van de huidige Japanse premier Fumio Kishida. De staatsbegrafenis is omstreden omdat Abe staat voor de ernstige politieke verdeeldheid over de pacifistische traditie na de Tweede Wereldoorlog. Abe en andere Japanse nationalisten willen dat de krijgsmacht, die nu wordt ingeperkt door een pacifistische grondwet, meer armslag krijgt, zodat Japan weer een militaire machtsfactor wordt in Azië. Dat valt verkeerd bij pacifisten, die herhaling van het verleden vrezen, toen Japan grote delen van Azië koloniseerde en de Japanse keizerlijke legers in de Tweede Wereldoorlog tegen de Verenigde Staten vochten. Nadat Japan als verliezer uit de oorlog kwam, werd het land bezet door de VS, die meeschreven aan een grondwet die het Japanse leger alleen zelfverdedigingstaken toestaat. Het extreem-nationalistische kamp rond Abe ijvert juist voor eerherstel voor het leger en heeft een zeer controversiële revisionistische kijk op het Japanse oorlogsverleden. Sommige Japanners vrezen dat een staatsbegrafenis bijdraagt aan bredere acceptatie van de controversiële extreem-nationalistische ideeën van Abe omdat Kishida probeert de ultranationalisten die met Abes dood hun baken zijn verloren, onder zijn vleugels te krijgen. Andere Japanners vinden zo’n afscheidsceremonie gewoon te veel belastinggeld kosten. Bij een recent opinieonderzoek van de publieke omroep NHK steunde slechts 49 procent van de ondervraagden een staatsbegrafenis voor Abe.||https://www.volkskrant.nl/nieuws-achtergrond/moordenaar-abe-wacht-maandenlang-psychiatrisch-onderzoek~b3af80cb/
2022-07-23||Russische raketaanval op Odesa zet graandeal meteen op losse schroeven||Het Oekraïense leger meldde dat de infrastructuur van de zeehaven van Odesa, een van de drie Oekraïense havensteden die voorbereidingen treffen om graanschepen binnen enkele weken te laten uitvaren, is getroffen door twee kruisraketten. Twee andere kruisraketten werden onderschept door Oekraïens luchtafweergeschut. Het ministerie van Defensie in Moskou gaf geen commentaar. Vrijdag ondertekenden Moskou en Kyiv na bemiddeling door de Verenigde Naties en Turkije een akkoord dat voorziet in graanexport via drie havensteden aan de Zwarte Zee. Door een blokkade door de Russische marine van de scheepsroutes in de Zwarte Zee en Oekraïense mijnen die de havens beschermen tegen een Russische aanval vanuit zee kunnen schepen al maanden niet uitvaren. Als gevolg van de oorlog is de voedselprijs wereldwijd torenhoog opgelopen en breken in arme landen door graantekorten hongersnoden uit. Naar aanleiding van de raketaanval doet het Oekraïense ministerie van Buitenlandse Zaken een beroep op de VN en Turkije te zorgen dat Rusland zich aan de afspraken houdt zodat de graanschepen ook daadwerkelijk kunnen uitvaren. Het is de bedoeling dat de graantransporten binnen drie weken op gang komen, al stelde de Oekraïense regering vrijdag dat het eerste schip al binnen enkele dagen op weg gaat. Ook in andere delen van Oekraïne werd de afgelopen dagen zwaar gevochten. Volgens de Britse intelligentiediensten zijn Oekraïense troepen bezig aan een offensief ten westen van de Dnipro-rivier met als doel de door de Russen veroverde stad Cherson terug te krijgen. In de regio Kirovohrad in het midden van Oekraïne zijn volgens de plaatselijke autoriteiten drie mensen omgekomen toen dertien Russische raketten neerkwamen op een militair vliegveld en treinlijnen.||https://www.volkskrant.nl/nieuws-achtergrond/russische-raketaanval-op-odesa-zet-graandeal-meteen-op-losse-schroeven~b1ccfc57/
2022-07-23||Flamboyante advocaat Piet Doedens (1942-2022) schuwde confrontatie met justitie niet||De zaak die Doedens in één klap beroemd maakte was de moord op verkoopster Sandra van Raalte die in 1984 dood werd gevonden in de paskamer van een kledingwinkel in Zaandam. De verdenking viel al snel op fietsenmaker Rob van Z. (Zaane) die daarvoor in 1987 werd veroordeeld tot 12 jaar cel en tbs. Een jaar later wist Doedens in hoger beroep vrijspraak te bewerkstelligen door aan te tonen dat de geurproef waarop de veroordeling was gebaseerd niet deugde. Zestien jaar later kwam uit een dna-test de daadwerkelijke dader naar voren. Doedens bewandelde een lange weg om in zijn uiteindelijke vak te belanden. Als jongen werd hij zonder diploma van de middelbare school getrapt waarna hij als jazzpianist langs nachtclubs zwierf. Omdat hij als musicus niet genoeg kon verdienen om zijn vriendin en hun kind te onderhouden, besloot hij alsnog zijn middelbare school af te maken. Pas op zijn 27ste rondde hij het staatsexamen af en ging hij rechten studeren in Utrecht. In 1973 begon Doedens als advocaat bij het kantoor van Max Moszkowicz sr. in Maastricht, waar hij het vak leerde. Rond 1980 keerde hij terug naar zijn geboorteplaats Utrecht om het kantoor van de bekende strafpleiter B.F.J. Simon over te nemen. Hij kwam al snel bekend te staan als een advocaat die alles uit de kast haalde om zijn cliënten te verdedigen. In de zaak rond de Zaanse paskamermoord riep hij 58 getuigen op, een unicum in Nederland. Zijn cliënt Rob van Zaane noemde Doedens in NRC ‘een beest van een advocaat’. Doedens ging vaak zelf op zoek naar de lacunes in een strafdossier, een werkwijze die dikwijls leidde tot een aanvaring met politie en justitie. ‘Het beeld van mij was natuurlijk dat ik een lastige klootzak was, die zaken zat te verzieken’, zei Doedens daarover in een interview met de Volkskrant in 2008. Naast de Zaanse paskamermoord verdedigde Doedens ook verdachten in andere geruchtmakende zaken zoals de Puttense moordzaak. Ook leidde hij de verdediging in het hoger beroep in de zaak rond de moord op de 13-jarige Sybine Jansons uit Maarn. Verder stond hij regelmatig bekende drugscriminelen bij zoals De Hakkelaar, Charles Zwolsman en Henk Rommy. Doedens was de leermeester van onder meer Jan-Hein Kuijpers, Charles Starmans, Arthur van der Biezen en Natacha Harlequin. Collega-strafpleiters beschreven Doedens als een flamboyante en zeer scherpzinnige advocaat. Hij kleedde zich altijd onberispelijk, in nette schoenen en een driedelig pak. Collega’s of cliënten ontving hij steevast in zijn klassiek ingerichte werkkamer. Eind oktober 2007 werd Doedens getroffen door een zware hersenbloeding, die hem halfzijdig verlamde. Hij probeerde na revalidatie nog terug te keren maar moest in 2008 toch zijn advocatenpraktijk sluiten. Daarna trok Doedens zich geheel terug uit het openbare leven en wilde met vrijwel niemand meer contact hebben. Over het leven van de voormalig-strafpleiter verscheen in 2013 een boek.||https://www.volkskrant.nl/nieuws-achtergrond/flamboyante-advocaat-piet-doedens-1942-2022-schuwde-confrontatie-met-justitie-niet~bd45f2e4/
2022-07-23||Volledig arbeidsongeschikten die toch willen werken, krijgen hulp van UWV ||Er zijn ruim 280 duizend mensen die volledig zijn afgekeurd voor werk. Het gaat om ruim 146 duizend ex-werknemers die zijn uitgevallen en bijna 134 duizend mensen die van jongs af aan geen ‘arbeidsvermogen’ hebben. Deze mensen zijn door hun aandoening allemaal vrijgesteld van werk. Toch meldt zich een aantal van hen voor hulp bij het vinden van werk bij het UWV, dat de uitkering uitbetaalt. Het gaat om jaarlijks om zo’n 200 mensen. Schouten schrijft in een toelichting dat er jonggehandicapten zijn ‘die verspreid over vijf dagen toch in staat zijn drie uur per dag te werken’. Volgens de regels moet iemand minimaal vier uur per dag kunnen werken. ‘Daarnaast’, schrijft Schouten, ‘zijn er uitkeringsgerechtigden met een progressief ziektebeeld, zoals bijvoorbeeld kanker, waarbij het uitvoeren van betaald werk onder voorwaarden, bijvoorbeeld tijdelijk of gedurende een beperkte periode, praktisch wel mogelijk is’. Maatschappelijk ziet Schouten vooral voordelen – ‘meer arbeidskrachten, mogelijk lagere uitkeringslasten aangezien meer uitkeringsgerechtigden deels werken, en mogelijk indirect minder zorgkosten’. Als uitkeringsgerechtigden aan werk komen, kan dit positief uitwerken op de gezondheid, meent Schouten, en dat is positief voor de betrokkene. Maar werken kan ook gevolgen hebben voor de arbeidsongeschiktheidsstatus en de totale inkomsten zoals toeslagen van de rijksoverheid, gemeentelijke minimaregelingen, de kwijtschelding van gemeentelijke belastingen of de inkomensafhankelijke eigen bijdrage volgens de wet langdurige zorg. Uitgevallen ex-werknemers met een IVA-uitkering hebben nu meestal een voortgezette pensioenopbouw via hun vroegere werk. Die kan ook op het spel komen te staan als zij weer gaan werken.||https://www.volkskrant.nl/nieuws-achtergrond/volledig-arbeidsongeschikten-die-toch-willen-werken-krijgen-hulp-van-uwv~b2842c21/
2022-07-23||Nieuwe regering Macron slaagt voor eerste test: meer geld voor versterking koopkracht||De pensioenen worden verhoogd en aan de stijging van woninghuurprijzen wordt een limiet gesteld. Ook gaan de bijstandsuitkeringen omhoog en worden de ambtenarensalarissen opnieuw geïndexeerd. Daarnaast verlengt de regering de huidige korting op de brandstofaccijns, en maakt het bedrijven mogelijk hun personeel belastingvrij bonussen uit te keren. In de voorstellen is ook de mogelijkheid opgenomen een energiecentrale weer op kolen te laten draaien als Frankrijk deze winter te maken krijgt met energietekorten. De behandeling van het voorstel in de assemblée nationale, de Franse Tweede Kamer, was een belangrijke test voor president Emmanuel Macron en de nieuwe regering van premier Elisabeth Borne. Sinds de parlementsverkiezingen in juni dit jaar beschikt Macron niet langer over een meerderheid in het parlement - een uitzonderlijke situatie voor een net verkozen Franse president. Dat betekent dat de regering van premier Borne voor ieder nieuw voorstel een meerderheid moet vinden. Met zowel een stevige positie voor de linkse alliantie Nupes als voor Marine Le Pens Rassemblement National in de assemblée is het vinden van die meerderheid niet evident. Dat de eerste horde nu genomen is, is voor Macron dan ook een belangrijke overwinning. Zeker omdat het versterken van de koopkracht een centraal thema was in de verkiezingscampagne van zowel de presidentsverkiezingen (in april) als de parlementsverkiezingen (in juni) – met name Le Pen wist zich hier nadrukkelijk op te profileren. Na vier lange dagen en een nacht debatteren gaven uiteindelijk 341 van de 577 parlementariërs hun goedkeuring aan de plannen. Dit weekend debatteert het parlement verder over de financiering van de voorstellen.||https://www.volkskrant.nl/nieuws-achtergrond/nieuwe-regering-macron-slaagt-voor-eerste-test-meer-geld-voor-versterking-koopkracht~bd8e413b/
2022-07-23||Volgt na de graandeal een vredesakkoord? ‘Daar is wel heel wat meer voor nodig’||‘Na bijna vijf maanden oorlog is er geen vertrouwen meer tussen Oekraïne en Rusland om nog met elkaar tot een overeenkomst te komen. Er is zoveel gelogen, voornamelijk door Rusland, onder meer over bombardementen en raketbeschietingen. Door het gebrek aan vertrouwen was het noodzakelijk dat Turkije en de VN aanschoven aan de onderhandelingstafel. ‘Met de nieuwe akkoorden zijn bij beide landen een aantal problemen weggenomen. Zo kan Oekraïne straks weer graan vervoeren over de Zwarte Zee, zonder dat commerciële scheepseigenaren hoeven te vrezen voor de Russische marine. Oekraïne beschuldigde de Russen van een scheepsblokkade, maar het waren de bedrijven zelf die vanwege de Russische aanwezigheid huiverig waren om hun vrachtschepen het oorlogsgebied in te sturen. Daarnaast worden de vaarroutes voor de Oekraïense zuidkust vrijgemaakt van mijnen. Rusland krijgt op zijn beurt de garantie dat schepen die onderweg zijn naar Oekraïne worden gecontroleerd, om wapensmokkel te voorkomen.’ ‘Ja, dat lijkt me wel. De graanexport is essentieel voor de Oekraïense economie. De inkomsten voor boeren liepen terug en de werkloosheid in de havensteden steeg. De graanopslagen raakten vol en ook loerde het gevaar dat boeren niet meer zouden zaaien voor een volgende oogst. Dat zou betekenen dat er volgend jaar niet eens een oogst zou zijn om te exporteren. ‘Een aanzienlijk deel van het Oekraïense graan wordt geëxporteerd naar Oost-Afrika. Ik kan me voorstellen dat Rusland ook is gaan onderhandelen omdat het niet verantwoordelijk wil zijn voor een regelrechte hongersnoodramp. Hopelijk is dat gevaar met de nieuwe akkoorden afgewend. Overigens gaat het nog een aantal weken duren voordat de export weer echt op gang komt. ‘De 20 miljoen ton graan die nu nog ligt opgeslagen in silo’s kan waarschijnlijk wel nog op tijd worden geëxporteerd. Het duurt iets meer dan een jaar voordat het graan aan kwaliteit gaat inboeten. Alhoewel Egypte daar nu al rekening mee houdt door voor voedselproductie genoegen te nemen met graan van lagere kwaliteit. Het is mogelijk dat de volledige oogst in minder dan vier maanden het land uit is. Op papier tenminste. In de praktijk gaat het transport langer duren dan normaal, vanwege de inspecties en omdat de schepen één voor één door de mijnenvelden moeten worden geloodst.’ ‘Erdogan had een tijd lang de schijn van onafhankelijkheid tegen, omdat hij toch vrij amicaal met Rusland omging – hoewel hij afgelopen week Poetin een tijdje liet wachten voor een ontmoeting, wat wordt gezien als een diplomatieke sneer. De graandeal is zijn manier om zijn vriendschap te gebruiken voor diplomatiek gewin. Dit succes werkt statusverhogend voor Turkije op het wereldtoneel. Daarnaast is de graanhandel belangrijk voor de Turkse economie.’ ‘Daar is wel heel wat meer voor nodig, maar deze akkoorden zijn sowieso goed nieuws. Ik denk niet dat Turkije voldoende diplomatieke macht heeft om te bemiddelen voor een vredesakkoord. Daarvoor zou Oekraïne concessies moeten doen, en uit mijn gesprekken met Oekraïners aldaar maak ik op dat er geen een bereid is ook maar een vierkante kilometer aan Rusland te geven. Leven onder de Russische bezetter gaat immers gepaard met twee dingen: moord en verkrachting. Wat dat betreft denk ik niet dat Turkije die weerstand bij het Oekraïense volk weet te overwinnen. Daarvoor heeft Erdogan onvoldoende overtuigingskracht.’ ‘De akkoorden zijn volgens mij niet makkelijk te breken. Dat komt door de manier waarop ze zijn opgebouwd, namelijk met vier partijen (Oekraïne, Rusland, Turkije en de VN, red.) die op een operationeel niveau gaan samenwerken. Zo gaan ze bijvoorbeeld samen die schepen controleren. Dan kan je er toch wel vanuit gaan dat ze hun best gaan doen het te laten werken. Je moet redelijk creatief zijn om de akkoorden nog te ontbinden. Bureaucratische sabotage zou wel een mogelijkheid zijn, schepen bij een inspectie onnodig lang ophouden. Dat zou je nog kunnen verwachten van de Russen, maar Oekraïne heeft alle reden de akkoorden te laten lukken.’||https://www.volkskrant.nl/nieuws-achtergrond/volgt-na-de-graandeal-een-vredesakkoord-daar-is-wel-heel-wat-meer-voor-nodig~be46cb39/
2022-07-23||Femke Bol wint zilver op 400 meter horden bij WK atletiek: ‘Ik ben hier super trots op’||De 22-jarige Sydney McLaughlin liet er op Hayward Field geen twijfel over bestaan wie op dit moment de beste hordenloopster over 400 meter is. De Amerikaanse was razendsnel weg en achter haar vocht haar leeftijdsgenote Femke Bol met titelverdedigster Dalilah Muhammad om het zilver. McLaughlin, die vorig jaar in Tokio de olympische titel greep, scherpte vorige maand op dezelfde baan in Eugene bij de nationale kampioenschappen het wereldrecord al aan tot 51,41. Dat was al snel, maar met een eindtijd van 50,68 in de WK-finale maakte ze duidelijk dat het nog heel veel rapper kon. Ze verdiende er een premie van 100.000 dollar mee. Van tevoren hoopte Bol een tijd in de 51 seconden te kunnen halen. Haar persoonlijk record is 52,03. De Nederlandse slaagde niet in dat streven en klokte 52,27. Desondanks vierde ze haar tweede plaats uitbundig. Ze eindigde een treetje hoger dan op de Spelen en tegen de ontketende McLaughlin viel toch niets in te brengen. ‘Ik dacht dat ik een goede race had, maar toen zag ik hoe ver ik achter lag. Toen schrok ik een beetje, maar nadat ik haar eindtijd zag, dacht ik alleen maar: het is niet normaal. Ik ben super blij met zilver.’ In de laatste tientallen meters richtte Bol zich op de 32-jarige Muhammad, winnares van olympisch goud in 2016 en zilver vorig jaar. De Amerikaanse lag iets voor haar, maar Bol kwam haar dankzij haar goede eindsprint nog voorbij. Muhammad besloot met 53,13 en brons. De 22-jarige Bol is in Nederland zo goed dat ze in training op Papendal regelmatig wedstrijdjes van 250 meter doet waarbij zij over de hekjes springt en collega’s zonder horden mogen lopen. Dan nog is ze vaak als eerste over de finish. Die overmacht toont ze in Europese wedstrijden ook vaak. Op haar eigen continent is Bol ongenaakbaar. Haar grootste tegenstanders wonen aan de andere kant van de Atlantische Oceaan. En die twee treft ze bijna nooit. Zowel McLaughlin als Muhammad neemt zelden deel aan internationale wedstrijden buiten de VS. Tegelijkertijd lopen beide Amerikaansen ook maar weinig tegen elkaar. De WK was de eerste keer sinds de Spelen van Tokio dat het trio elkaar weer trof. Bondscoach Lauren Meuwly hoopte dat Bol, als underdog, de twee misschien uit hun routine zou kunnen halen. Maar in ieder geval bij McLaughlin was daar geen sprake van. De Amerikaanse koesterde haar wereldrecord voor het thuispubliek. ‘Het is ongelooflijk’, zei ze voor ze god, haar coach en de rest van haar begeleidingsteam dankte. Ongelooflijk vond Bol de tijd van McLaughlin ook. Vol bewondering stelde ze vast dat de Amerikaanse door de horden van 76 centimeter hoogte nauwelijks lijkt te worden afgeremd. Met haar wereldrecord was ze vrijdagavond op de gewone 400 meter, dus zonder die obstakels, zevende geworden. ‘Dat is echt ongekend.’ Lange tijd stond het wereldrecord op 52,34 op naam van de Russische Joelia Petsjonkina. Muhammad was in 2019 de eerste om onder die tijd te duiken, al bleef ze met 52,16 nog op min of meer bekend terrein. Inmiddels is McLaughlin met een tijd die daar anderhalve seconde onder ligt in terra incognita aan beland. De nieuwste spikes spelen daar ongetwijfeld ook een rol in. Ook al is Bol er ten opzichte van het podium op de Spelen op vooruit gegaan, het gat met haar leeftijdsgenoot is alleen maar gegroeid. Daar wil ze niet te veel mee bezig zijn. ‘Ik kan me daar op stuk kijken, maar als iemand 50,6 loopt, tsja. Ik heb soms nog moeite om dat voor elkaar te krijgen op de 400 meter vlak. Ik moet gewoon mijn eigen ding doen.’ De prestatie van McLaughlin is zo ontzagwekkend dat Bols bewondering even boven de wil om te winnen gaat. De Nederlandse is ook gewoon een liefhebber van haar sport. ‘Ja, je wil allemaal goud’, zegt ze. ‘Maar ik wil ook niet ontevreden zijn met zilver omdat iemand zo snel loopt. Dan haal ik mijn eigen prestatie omlaag. Ik ben hier super trots op.’ De Nederlandse, die op de WK nog in actie komt op de 4x400 meter, zal in de toekomst blijven proberen om McLaughlin uiteindelijk toch te verslaan. ‘Wie weet lukt het ooit, misschien niet’, zegt ze. ‘Ik train om zelf elke dag beter te worden en dat heeft me ineens bij de wereldtop gebracht en dat blijf ik gewoon doen.’||https://www.volkskrant.nl/sport/femke-bol-wint-zilver-op-400-meter-horden-bij-wk-atletiek-ik-ben-hier-super-trots-op~b6d8472ca/
2022-07-23||Wet belemmert scholen in nieuwbouwwijken: ‘We worden gedwongen te concurreren’||Initiatiefnemers voor een nieuwe school moeten sinds een wetswijziging, vorig jaar juli, door middel van handtekeningen of marktonderzoek aantonen dat er genoeg animo is. Hiervoor kunnen ouders worden benaderd die in een straal van 6 kilometer van de plek wonen waar de beoogde basisschool komt te staan, voor een middelbare school is dat 15 kilometer. Maar in wijken die in aanbouw zijn, woont vaak nog bijna niemand. Daarmee ontbreekt het aan gegadigden om aan deze eis te voldoen. ‘We zouden in de wijken eromheen kunnen werven’, zegt Anko van Hoepen, voorzitter van het college van bestuur van Stichting Primair Onderwijs (SPO) Utrecht, dat vorig jaar een aanvraag indiende voor Kindcentrum Cartesius, een basisschool met geïntegreerde kinderopvang in de wijk in aanbouw Cartesiusdriehoek (2.800 woningen). ‘Maar dat willen we niet, want dan gaan we concurreren met bestaande scholen.’ Afgelopen mei ontving zijn bestuur een afwijzing van Onderwijsminister Dennis Wiersma. De Onderwijsinspectie, die de plannen beoordeelt, had inhoudelijk niets aan te merken op de plannen van het kindcentrum. Ook de gemeente Utrecht was akkoord: in een zienswijze, verstuurd aan de Dienst Uitvoering Onderwijs (Duo, die de aanvragen voor nieuwe scholen behandelt), stelt de gemeente dat uit leerlingenprognoses blijkt dat de school bestaansrecht heeft. Dat het plan voor de school toch werd afgewezen, kwam doordat dat op één punt niet aan de wet voldeed: er was niet aangetoond dat er voldoende animo was voor de school, door middel van ouderverklaringen of marktonderzoek. Dit laatste is wel geprobeerd, maar de bureaus die hiervoor werden benaderd, weigerden de opdracht. Ze vonden dat ze geen betrouwbare prognoses konden maken voor een school in een wijk waar nog geen mensen wonen. Een ander initiatief in Utrecht, Kindcentrum Groenewoud, ontving om dezelfde reden een afwijzing. Ook deze school zou komen te staan in een wijk (Groenewoud, nabij het huidige Papendorp) die nog in aanbouw is. Daar worden in totaal 3.500 woningen gerealiseerd. Uitgaande van de leerlingenprognoses zou er animo zijn voor een grote school, met 24 klassen en ten minste vier kinderopvanggroepen. De gemeente Utrecht bevestigt dit in haar zienswijze en heeft de school ook opgenomen in haar bouwplannen. Maar nu ziet het er dus naar uit dat de school er niet gaat komen. ‘Dat betekent dat kinderen gedwongen zouden worden om naar scholen verderop te gaan’, zegt Marjan van den Haak, bestuursvoorzitter van Wijs!, de stichting die het initiatief voor Groenewoud heeft ingediend. ‘Terwijl een van onze belangrijkste uitgangspunten is dat we kinderen de kans willen geven om vriendjes in de buurt te maken.’ Ouders zullen bovendien de auto in worden geduwd als ze een flinke afstand moeten overbruggen om hun kind straks naar school te brengen, vervolgt Van den Haak. ‘Terwijl Groenewoud juist een autoluwe wijk wordt, wat past binnen de plannen van de gemeente om de stad te verduurzamen en te vergroenen.’ Nu een permanente locatie voorlopig niet in zicht is, bekijkt Van den Haak de mogelijkheden voor het oprichten van een tijdelijke vestiging op een al bestaande school in de buurt (een zogeheten dislocatie). Ideaal is dat niet. ‘Het starten van zo’n locatie kost ons, door de jaren heen, zeven ton; geld dat bedoeld is voor andere scholen binnen onze stichting.’ Daar komt bij dat het een ingewikkeld proces kan zijn om een dislocatie vervolgens te verzelfstandigen. ‘Ik heb dit proces net doorlopen voor de grootste basisschool in Nederland, gevestigd in Utrecht’, zegt Van den Haak. ‘Dit heeft tien jaar geduurd.’ Ook Anko van Hoepen, bestuursvoorzitter van SPO Utrecht, gaat een dislocatie opzetten. Daarbij is haast geboden, de eerste huizen in Cartesiusdriehoek worden naar verwachting begin volgend jaar opgeleverd. ‘Je wilt kinderen meteen wat bieden op de nieuwe plek waar ze komen te wonen. Anders gaan ze naar scholen in de buurt, waarna je ze vervolgens weer van die scholen wegtrekt. Dat past ons niet.’ Beide schoolbestuurders hebben bezwaar aangetekend tegen de afwijzing van de minister en overwegen gerechtelijke vervolgstappen als dit niets oplevert. Tegelijkertijd hebben ze een nieuwe aanvraag ingediend. Zinloos, zo weten ze, maar ze willen een signaal afgeven. ‘We vinden dat de wet moet worden aangepast. Deze weeffout moet eruit’, zegt Van Hoepen. Het ministerie van Onderwijs stelt in een reactie dat ook scholen in nieuwbouwwijken in de gelegenheid zijn om middels ouderverklaringen of marktonderzoek de belangstelling onder ouders aan te tonen. Dat hiermee de concurrentie tussen scholen wordt aangewakkerd, weerspreekt de woordvoerder. ‘Scholen kunnen zich onderscheiden door een bepaalde focus aan te brengen. Wanneer de focus voldoende afwijkt van het bestaande aanbod in de omgeving, dan zal van daadwerkelijke concurrentie geen sprake zijn. Er is dan behoefte aan die nieuwe school, die dus juist een gat opvult voor bepaalde ouders.’ Op dit moment is er geen aanleiding om de regels voor scholen in nieuwbouwwijken aan te passen, aldus de woordvoerder. Wel wordt de wet de komende vijf jaar gemonitord. In het kader hiervan zal ministerie na de zomer in gesprek gaan met gemeenten, om te onderzoeken hoe hun rol in de stichtingsprocedure van een school kan worden versterkt.||https://www.volkskrant.nl/nieuws-achtergrond/wet-belemmert-scholen-in-nieuwbouwwijken-we-worden-gedwongen-te-concurreren~be209c29d/
2022-07-23||De Volkskrant tv-selectie voor zondag 24 juli||In The Mule speelde Clint Eastwood zijn 47ste acteerrol. NPO 2, 20.15 uur Janine Abbring opent het nieuwe seizoen van Zomergasten met Humberto Tan. De voormalige Omroepman van het Jaar en tweevoudig winnaar van de Zilveren Televizier-Ster werd toen hij dertig jaar geleden Studio Sport ging presenteren een vertrouwd gezicht in de Nederlandse huiskamers. Daarna ontwikkelde Tan zich tot succesvol talkshowhost en uitstekend interviewer, maar hij maakt ook radio en podcasts, schrijft boeken en is actief als fotograaf. ‘Mijn Zomergastenavond is uiteindelijk een weerslag van mijn karakter en een compendium van mijn interesses.’ NPO 3, 20.53 uur Vergeleken met de andere steden op het lijstje van Tom Waes, zoals Londen en Los Angeles, is Ulaanbaatar vrij bescheiden van omvang. Toch woont zo ongeveer de halve bevolking van Mongolië in de hoofdstad van het land. In Reizen Waes: Wereldsteden ziet de presentator hoe de trek naar de stad Mongolië heeft veranderd en Ulaanbaatar is getransformeerd tot een regionale metropool. De bouwdrift van de overheid dreigde ten koste te gaan van historische gebouwen in de stad, maar na protest van de bevolking wordt er gekozen voor renovatie in plaats van sloop. BBC 1, 21.00 uur (Kostuumdrama, Autumn de Wilde, 2020) De 21-jarige Emma, heldin van Jane Austens roman Emma (1816), is verwend tot op het bot, arrogant en egocentrisch. Ze denkt over mensenkennis te beschikken, maar laat zich leiden door vooroordelen. Niet handig, als je de matchmaker uithangt in je vriendenkring. In eerdere verfilmingen werden Emma’s karakterfouten vaak een beetje verdoezeld, maar dat geldt minder voor deze bewerking met Anya Taylor-Joy. Regisseur De Wilde en scenarist Eleanor Catton durven het aan om haar behoorlijk onsympathiek af te schilderen. Het maakt deze luchtige Emma net iets stekeliger dan zijn voorgangers. Canvas, 22.00 uur In 1998, toen Coldplay bij het grote publiek nog onbekend was, deelde frontman Chris Martin zijn toekomstplannen voor de band. Over vier jaar zou Coldplay ‘massive’ zijn, vertelt hij voor de camera van documentairemaker Mat Whitecross. Het bleek een uiterst nauwkeurige voorspelling. A Head Full of Dreams is een uniek document over de band, omdat het hele proces van ontdekt worden tot het optreden op grootschalige wereldtournees in beeld wordt gebracht. Whitecross combineert zijn archiefbeelden met backstage-opnamen en uitvoeringen van de grootste hits. NPO 3, 22.20 uur Bezorgers van pakketten, maaltijden en boodschappen worden aangestuurd door een elektronisch systeem dat hen voorziet van routes, instructies en adressen. De bezorgeconomie leunt zwaar op complexe algoritmen die het systeem zo efficiënt mogelijk moeten maken. In de praktijk kan dat voor de werknemers frustrerend uitpakken, blijkt deze week in Bezorgd. Orderpikker Nagesty heeft in het magazijn maar tien seconden om elk product uit het schap te pakken. Maaltijdkoerier Mandeep vraagt zich af welke bestellingen via het algoritme bij hem belanden en waarom. NPO 2, 23.24 uur (Drama, Jonathan Demme, 1993) Dit klassieke aidsdrama stuitte voor de release op protesten uit de homobeweging, die vreesde voor een aalglad, ongenuanceerd Hollywoodspektakel. Het tegendeel bleek waar. Philadelphia is een overtuigende aanklacht tegen intolerantie en huichelarij. Tom Hanks is de aan aids lijdende homoseksuele advocaat Andrew Beckett, die op een dag op staande voet wordt ontslagen en vermoedt dat zijn ziekte de aanleiding is. Bijgestaan door een homofobe zwarte collega-advocaat (een indrukwekkende Denzel Washington) klaagt hij daarom zijn werkgever aan. De filmkeuze van Zomergast Humberto Tan. BBC 1, 23.30 uur (Thriller, Clint Eastwood, 2018) Hij bestond écht: de Amerikaanse leliekweker en oorlogsveteraan die failliet ging en op zijn 80ste in dienst trad van Mexico’s machtigste drugskartel. Jarenlang reed de onverdachte grijsaard honderden kilo’s cocaïne dwars door Amerika, met z’n pick-uptruck. En tegelijk kon deze Earl Stone (gebaseerd op Leo Sharp) ook zomaar speciaal zijn bedacht voor Clint Eastwood, de regisseur en hoofdrolspeler van The Mule, want dit personage zit hem als gegoten. Wéér zo’n typische Eastwood-eenling, voor wie er in de wereld maar drie soorten vrouwen bestaan: exen, toekomstige exen en dochters. Zal de hoogbejaarde Earl het tijdig bijleggen met zijn teleurgestelde dochter, gespeeld door ene Alison Eastwood?||https://www.volkskrant.nl/cultuur-media/de-volkskrant-tv-selectie-voor-zondag-24-juli~b8c976c8/
2022-07-23||Poetin kan het Westen grandioos de baas, volgens Poetin zelf||Het zijn drukke tijden voor Vladimir Poetin. Het ene moment voert hij intensieve besprekingen met Iraanse en Turkse leiders in Teheran, de volgende dag praat hij in Moskou urenlang met ambitieuze jonge Russen over ‘sterke ideeën voor de nieuwe tijd’. Poetin lijkt in zijn element. Hij praat honderduit, maakt kwinkslagen en steekt geregeld de draak met ‘onze westerse partners’. Wat bovenal opvalt in al die gesprekken, is dat de Russische president waar mogelijk het woord ‘Oekraïne’ angstvallig vermijdt. Tijdens de twee uur dat Poetin in Moskou met een select gezelschap spreekt over innovatie en Ruslands lichtende toekomst wordt de naam van het buurland geen enkele keer uitgesproken, niet door Poetin, niet door de overige aanwezigen. Even daarvoor explodeert zeshonderd kilometer verderop een Russische raket in Charkiv. Er vallen drie doden, onder hen een 13-jarige jongen. ‘Business as usual’ is de boodschap die Poetin waar hij komt uitstraalt met zijn lichaamstaal. Zowel hijzelf als zijn entourage benadrukt stelselmatig dat de ‘speciale militaire operatie’ in Oekraïne geheel volgens plan verloopt. De strijd in Oekraïne is daarmee in Rusland buiten de schijnwerpers geplaatst, routine geworden. Elk tegengeluid, elke vorm van kritiek of twijfel wordt in de kiem gesmoord. De westerse sancties hebben volgens Moskou geen enkel effect gesorteerd en treffen alleen de bevolking in de landen die ze hebben afgekondigd. Rusland, heet het, heeft wel voor hetere vuren gestaan, zal nimmer op de knieën worden gedwongen en uiteindelijk sterker uit de huidige woelingen tevoorschijn komen. De suggestie dat Rusland internationaal geïsoleerd zou zijn, wordt in het Kremlin en op de staatstelevisie luidkeels weggehoond. ‘We weten dat onze Afrikaanse collega’s de onverholen pogingen van de VS en hun Europese satellieten om iedereen hun wil op te leggen niet goedkeuren’, schreef minister van Buitenlandse Zaken Sergej Lavrov in een artikel dat vrijdag tegelijkertijd verscheen in verschillende Afrikaanse kranten. En Poetin hield zijn Moskouse gehoor voor dat de wereld op dit moment ‘grandioze, onomkeerbare veranderingen’ doormaakt en dat er een ‘harmonisch, rechtvaardiger’ alternatief komt ‘voor de unipolaire wereldorde die tot nu toe bestond’. Poetins bezoek aan Teheran afgelopen week moest die woorden kleur geven. De gesprekken gingen er over Syrië, de gestokte graanexporten uit Rusland en Oekraïne en de perspectieven voor een nieuwe ‘noord-zuid’-transportroute. Die moet Rusland verbinden met Iraanse havens aan de Perzische Golf en zo de door sancties bemoeilijkte levering van bijvoorbeeld Russische grondstoffen aan Aziatische afnemers vergemakkelijken. Voor Rusland is Iran bij uitstek het voorbeeld van een land dat al decennialang westerse sancties het hoofd weet te bieden, en daarmee een natuurlijke partner. Met Navo-lidstaat Turkije heeft Rusland al jaren een speciale band. Poetin en zijn Turkse tegenhanger Recep Tayyip Erdogan kennen elkaar lang, ze hebben een goed persoonlijk contact, al zijn er soms hooglopende geschillen. De band met Erdogan past in de Russische politiek om bij voorkeur rechtstreekse contacten te onderhouden met personen of landen die binnen de westerse coalitie een eigen, soms dwarse koers varen. Het is Ruslands spreekwoordelijke voet tussen de deur. Tegelijkertijd laat Poetin geen gelegenheid onbenut om te onderstrepen hoezeer het Westen met de sancties zijn hand heeft overspeeld. Niet Rusland, betoogt hij, maar het Westen is schuldig aan de ontstane problemen met de graanexport en het perspectief van honger in delen van Afrika en Azië. En niet Rusland, maar het Westen zelf heeft de huidige energieproblemen veroorzaakt door blindelings in te zetten op alternatieve energie en de ingebruikname van de gaspijpleiding Nord Stream 2 te blokkeren. De centrale boodschap is hier dat het Westen en de wereld niet om Rusland heen kunnen en dat Moskou, sancties of niet, genoeg stokken heeft om mee terug te slaan. Bijvoorbeeld door de energieleveranties aan Europa te reduceren (er stroomt weer gas door Nord Stream 1, voor hoe lang weet niemand) en in plaats daarvan de banden met China aan te halen, de zo vaak veelbetekenend aangekondigde ‘ommezwaai naar het oosten’. Al die retoriek heeft een keerzijde. Ze kan niet verhullen dat de kritiek op het Russische optreden zich niet beperkt tot het Westen. Begin maart steunde een overgrote meerderheid van de lidstaten (141 van de 193) in de Verenigde Naties een resolutie die Rusland veroordeelt en oproept zijn troepen terug te trekken uit Oekraïne. Onverholen steun voor Moskou komt slechts van landen als Syrië, Noord-Korea, Belarus en Eritrea. Veel staten houden zich wijselijk op de vlakte, zoals het pragmatische China, dat de eigen goede relatie met Rusland weliswaar koestert, maar de veel belangrijkere economische banden met Europa en de Verenigde Staten niet wil schaden. China heeft Rusland veel minder nodig dan andersom. Maar de ‘ommezwaai naar het oosten’ is grotendeels wishful thinking. China kan voor Rusland het wegvallen van cruciale westerse technologie niet compenseren, net zomin als de terugval, nu en in de toekomst, in de omvangrijke Russische olie- en gasexport naar Europa. De Russische afhankelijkheid van China zal wél toenemen. De gevolgen van westerse sancties voor de ontwikkeling van de Russische economie en de staatsbegroting zullen op termijn verstrekkend zijn, hoezeer Poetin ook zijn best doet ze te bagatelliseren. Het voortdurend herhalen van die bagatelliserende boodschap, is zijn verwachting, zal vroeg of laat tweedracht zaaien onder westerse kiezers. Hetzelfde geldt voor de voortdurende spanning over Russische energieleveranties en de gevolgen daarvan, zoals drastische bezuinigingen op energieverbruik. Poetin is er van overtuigd dat de tijd in zijn voordeel werkt en dat voor hem het tij zal keren nog voordat de sancties echt pijn gaan doen.||https://www.volkskrant.nl/nieuws-achtergrond/poetin-kan-het-westen-grandioos-de-baas-volgens-poetin-zelf~bba85bc1/
2022-07-23||Het grote zoutmeer van Salt Lake City dreigt de stad te vergiftigen: ‘Doomsday is begonnen’||De oever van het Great Salt Lake speelt een gemeen spel. Steeds als je denkt dat je er bent, schuift de waterlinie op. Tien meter wordt twintig, twintig wordt dertig. Het meer lijkt te vluchten. ‘Bedrog’, hijgt klimatoloog Robert Gillies (62), zijn ogen spleetjes onder een zonnehoed. ‘Het is altijd verder dan je denkt. Nog even doorbijten!’ De grijze grond golft en spiegelt in de hitte. Wat water leek, blijkt nog meer woestijn. Deze optische illusie symboliseert tegelijk de werkelijkheid: het iconische Great Salt Lake droogt op. Tweederde van het water is al verdwenen – en wat achterblijft wordt giftig. Het zoutmeer naast Salt Lake City is een van vele slachtoffers van de klimaatverandering, die het kurkdroge westen van de Verenigde Staten steeds moeilijker leefbaar maakt. Volgens een recente studie in Nature Climate Change is de huidige droogte de ergste in 1.200 jaar. ‘Voel je het verschil?’ Gillies trapt woestijnzand op, bij de volgende stap zakt zijn wandelschoen al weg tot de enkel. ‘Dit zand lag een paar jaar geleden nog onder water. Het is niet duizenden jaren aangestampt door hoeven en voeten.’ Gillies, een geboren Schot, heeft zijn leven gewijd aan het Great Salt Lake. Twintig jaar geleden verhuisde hij hierheen voor onderzoek aan de Utah State University. Nu heeft zijn noodklok geen nieuwe klanken meer. ‘We zitten hier met een heel, héél groot probleem, en het staat niet op zichzelf. Het Great Salt Lake is als een windvaan voor de situatie in de rest van het land.’ In de Verenigde Staten is, net als in Europa, de klimaatzomer begonnen. Nooit eerder waren de gevolgen van de opwarming van de aarde zo ontegenzeggelijk en zo onheilspellend voelbaar. Hitterecords werden deze week in minstens veertien steden gebroken. In 28 staten geldt, voor ruim 105 miljoen Amerikanen, een waarschuwing voor extreem weer. Texas en Oklahoma zagen de 46 graden Celsius passeren. Dit is de vierde hittegolf in twee maanden. De timing is wrang. Want terwijl bibliotheken, winkelcentra en sporthallen door het hele land hun deuren openen voor burgers die geen airconditioning in hun huis hebben, en burgemeesters de rest oproepen om binnen te blijven, is de Amerikaanse klimaatpolitiek met vonken tot stilstand gekomen. Vorige week besloot senator Joe Manchin de groene plannen van president Joe Biden, zijn partijgenoot, te dwarsbomen. Na maanden onderhandelen met de subversieve, conservatieve Democraat bleef nog slechts een fractie van Bidens klimaatambities over. Nu zegt Manchin zelfs daar niet mee akkoord te gaan, en de senator is onmisbaar voor een meerderheid in de Senaat. ‘De wereld staat letterlijk in brand’, spuwde senator Tina Smith uit Minnesota, ‘terwijl hij zich bij elke Republikein aansluit om effectieve maatregelen te stoppen’. Binnen de Republikeinse Partij, waar klimaatverandering wordt gebagatelliseerd of botweg ontkend, bestaat voor ingrijpen al helemaal geen animo. Dit gebeurt allemaal nog geen maand nadat het Hooggerechtshof met een ingrijpend besluit de macht van de federale overheid om klimaatbesluiten te nemen drastisch heeft teruggedrongen. Terwijl oplossingen in de VS steeds verder uit zicht raken, komen de gevaren van de opwarming steeds dichterbij. Eindelijk. Daar ligt het Great Salt Lake, een roerloze spiegel van zachtblauw pastel. Het zweet glanst inmiddels onder Robert Gillies’ ogen. ‘Ruik je dat?’ Zilt. Dit water is tien keer zouter dan de oceaan, alles drijft, vergelijkbaar met de Dode Zee. Verschil is dat het meer niet dood is. Nog niet. Het Great Salt Lake was drie keer groter toen het in 1847 werd aangetroffen door een karavaan pioniers. Het waren mormonen, de uniek Amerikaanse afsplitsing van het christendom die meent dat niet het Midden-Oosten, maar de Verenigde Staten het bijbelse beloofde land herbergt. Deze oase in het maanlandschap van Utah voldeed. De inheemse bevolking werd goeddeels verdreven. Pal aan de oever van het zoutmeer, op 1.280 meter boven zeeniveau, vestigden de mormonen hun hoofdstad: Salt Lake City. Dat water hier ooit bleef liggen, is het gevolg van een delicaat geologisch proces. Gillies wijst op de overzijde, naar bergketens die als luchteilanden boven het meer lijken te zweven. ‘Het water dat in de zomerhitte verdampt, slaat daar neer op de gletsjers.’ Het is nu moeilijk voor te stellen, maar ’s winters wordt – wérd – het hier steenkoud. ‘Zo kon het meer millennialang in stand blijven. In de lente vloeit het smeltwater terug, via rivieren en ondergrondse reservoirs, waaruit wij weer ons drinkwater ontlenen.’ Dankzij het meer kon Salt Lake City uitgroeien tot een miljoenenstad, die behoort tot de snelst uitdijende van het land. Het water zorgde voor levensvatbaarheid. Maar de opwarming heeft de keten gebroken; nu dreigt het meer de stad te vergiftigen. ‘Kijk!’ Gillies zakt door zijn knieën en schept met zijn handen roestbruin zand uit de waterrand. Het meer wordt omzoomd door een ring van rood. Dode pekelkreeftjes, miljoenen, geven het zand zijn kleur. Gillies verbrokkelt het zand tussen zijn vingers. ‘Zie je? Allemaal skeletjes.’ De waterrand is veranderd in een massagraf. Het leven sterft uit in het Great Salt Lake, waar het zoutgehalte deze zomer de kritieke grens van 17 procent overschrijdt. Eerst de kreeftjes en algen, die her en der nog fluorescerend geel op het water drijven. Dan de oevervliegen. Gillies: ‘Daarna kunnen de 10 miljoen watervogels ook niet meer overleven.’ Maar de gevolgen overstijgen het natuurlijke ecosysteem, want ook de stadsbewoners lopen gevaar. De wind herbergt hier meer dan zout alleen. Terwijl het water zich terugtrekt blijft sediment achter, met hoge concentraties arsenicum, koper, kwik, zirkonium. Gif, vooral onnatuurlijk, ooit geloosd uit mijnen en fabrieken. ‘Mul, blootliggend zand wordt zo Salt Lake City ingeblazen’, zegt Jon Meyer, onderzoeker van het Utah Climate Center. ‘Letterlijke gifwolken. Vorige week zag mijn witte auto ’s ochtends bruin van het arsenicumstof.’ Dit speelt ook rond andere meren in de VS, zoals de Salton Sea in California, of Lake Owens, waar langs de oever slechts spookdorpen achterbleven, nadat hele gemeenschappen moesten worden ontruimd. Zover kan het in Salt Lake City ook komen, zegt Meyer, zolang geen drastische veranderingen worden doorgevoerd. ‘Klimaatverandering zorgt ook nog eens voor hevigere stormen, die het gif steeds verder verspreiden.’ De risico’s: hart- en vaatziekten, longaandoeningen, kanker. Hoofdschuddend kijkt Robert Gillies naar een stel pootjebaders verderop. Elk detail van het zoutmeer heeft hij de afgelopen decennia bestudeerd, maar erin geweest is hij nooit. Grijnzend dobbert een stel voorbij. ‘Leuk onderschrift voor de foto’, zegt Gillies tegen de fotograaf: ‘Domme mensen in giftig water.’ Hij zucht. ‘Hier zijn we nog bezig mensen ervan te overtuigen dat corona echt is. Er verandert pas iets als mensen dood neervallen – of als er geen water meer uit de sproeiers komt.’ Rijd een half uur vanaf de oever van het meer, en de bruine gloed wordt plots onderbroken door ruiten van fris, knisperend groen. Gazons. De tuinen aan de kaarsrechte straten van Salt Lake City worden onophoudelijk bewaterd. In sommige buitenwijken is dat zelfs, uit esthetische overwegingen, verplicht. Toen inwoner Kevin Horton in november uit milieuoverwegingen besloot om een kunstgrasgazon te laten aanleggen, legde de gemeente hem een boete op: 25 dollar per dag. De mormoonse oase verdort, maar moet wel een paradijs lijken. De oplossing: méér water. Salt Lake City slurpt per capita aanzienlijk meer dan andere Amerikaanse woestijnsteden. Om aan de bevolkingsgroei tegemoet te komen in de steeds hetere, drogere stad is de afgelopen jaren meer smeltwater omgeleid, en meer grondwater uit de reservoirs getrokken. Gillies: ‘Terwijl al het water hier, uiteindelijk, afkomstig is uit het Great Salt Lake.’ Toch lijkt Utah langzaamaan te ontwaken. ‘Dit is geen kwestie van één minuut douchen in plaats van drie’, zei senator Mitt Romney tijdens een persconferentie, afgelopen woensdag in de zinderend hitte. ‘Om het Great Salt Lake te redden zijn miljarden nodig.’ Hij kondigde aan dat de onderzoeksdivisie van het Amerikaanse leger naar manieren gaat zoeken waarop het stervende meer nog kan worden gered. Volgens Gillies en Meyer is de meest effectieve oplossing bedrieglijk simpel: ‘Verhoog de waterprijs!’ In weinig Amerikaanse staten is leidingwater zo spotgoedkoop als hier in de woestijn. Maar dat zou een impopulaire maatregel zijn, in een Republikeinse staat waar de bevolking zijn vertegenwoordigers klimaatverandering jarenlang heeft horen wegwuiven. ‘Hadden we eerder moeten beginnen? Waarschijnlijk!’ zei gouverneur Spencer Cox tijdens de persconferentie woensdag. ‘Maar we staan waar we staan.’ Intussen nadert het Great Salt Lake een point of no return, waarbij het meer zoveel water heeft verloren dat het zichzelf nooit meer kan herstellen, totdat de laatste druppel is verdampt. ‘Of dat stadium al is bereikt,’ zegt Robert Gillies, ‘weet niemand’. Dit weekend zal de hittegolf in de VS zijn hoogtepunt bereiken. Naar verwachting zal 85 procent van de Amerikanen temperaturen van boven de 32 graden beleven. In Texas loeiden dinsdag en woensdag al zoveel airco’s dat het stroomnet zijn eigen record brak. In New York waarschuwde het stadsbestuur dat de stroom kon uitvallen. In Oklahoma werd zoveel water afgenomen dat de voorziening op plekken stokte. Kortetermijnoplossingen verergeren zo het probleem, zonder dat daar structurele maatregelen tegenover staan. ‘Doomsday is begonnen’, zegt Robert Gillies met zijn blik omhoog, naar de zon, die alweer een stukje hoger aan de hemel staat. Hij veegt het zweet uit zijn ogen en drukt zijn hoed steviger op zijn hoofd. ‘Zullen we teruggaan? Het is nog een heel eind.’||https://www.volkskrant.nl/nieuws-achtergrond/het-grote-zoutmeer-van-salt-lake-city-dreigt-de-stad-te-vergiftigen-doomsday-is-begonnen~b81f4706/
2022-07-23||Kamerlid Lisa van Ginneken: ‘Mensen reageren heftig op transgender rechten vanuit het gevoel dat hun iets wordt afgenomen’||Lisa van Ginneken (50) was een jaar of acht toen ze op een zaterdagavond met natte haartjes en een bakje chips op schoot voor de televisie zat. Samen met haar ouders en twee zussen keek ze naar een programma over, zoals het werd genoemd, ‘een man die vrouw wilde worden’. De kleine Lisa, die toen nog een jongensnaam, jongenskleren en bijpassend lichaam had, keek haar ogen uit. Ze had nog nooit zoiets gezien. Maar één ding voelde ze meteen, daar in die huiskamer in het Brabantse Oosterhout: dit gaat over mij. Dat besef was nog niet ingedaald, of haar vader bromde ‘vieze flikker’ naar de tv. En dus besloot ze haar mond maar te houden en rustig haar bakje chips leeg te eten. De boodschap was duidelijk: wat ze voelde was vies en kon beter diep worden weggestopt. Met deze herinnering aan haar jeugd begon Van Ginneken haar maidenspeech in de Tweede Kamer, waar ze sinds maart 2021 voor D66 in de bankjes zit. Een speech waarin ze zich teweerstelde tegen een samenleving waarin ‘anders zijn vaak genadeloos wordt afgestraft’. Dat ze die woorden uitsprak, als politicus, als Lisa, als zichzelf, mocht een mijlpaal heten op de lange weg die ze sinds die bewuste zaterdagavond heeft afgelegd. Van Ginneken gaat de geschiedenisboeken in als het eerste openlijke transgender Kamerlid in het Nederlandse parlement. Namens haar fractie voert ze het woord over onder meer digitalisering, mobiliteit, en personen- en familierecht. Hoewel het maar een klein onderdeel van haar werkterrein vormt, trok ze sinds haar komst in de Kamer de meeste aandacht met haar inspanningen voor transgender en intersekse personen. Zo diende ze een amendement in waarin ze ervoor pleitte dat jongeren onder de zestien zonder tussenkomst van de rechter bij de gemeente hun geslachtsregistratie kunnen aanpassen. Ook werkt ze aan een initiatiefwet om non-binaire en intersekse personen de mogelijkheid te bieden zonder rechterlijke bemoeienis een ‘x’ te laten opnemen in hun paspoort. Stuk voor stuk voorstellen waarmee ze veel lof oogstte in lhbti-kringen, maar ook woede wekte bij groepen die ageren tegen wat sommigen ‘gendergedram’ of ‘woke terreur’ noemen. Zoals Van Ginneken het zelf samenvat: ‘Twitter is geen fijne plek meer voor mij.’ Toch laat ze zich niet afremmen door de onversneden haat die ze regelmatig over zich krijgt uitgestort, vertelt ze op een terras in Amsterdam-Oost. ‘Mijn belangrijkste motivatie om door te gaan is de fundamentele ongelijkheid in Nederland. Er zijn groepen in onze samenleving die minder kansen en minder ruimte krijgen dan andere, en soms ook actief worden tegengewerkt. Als je dat ter sprake brengt, krijg je vaak te horen: ‘Je mag ook niets meer zeggen in dit land.’ Daar wil ik iets aan veranderen.’ ‘Ik werd er heel boos van, het was discriminerend. Hoezo ‘genderideologie’? Bestaat er dan een genderbijbel? Kan iemand mij die toesturen? Toch heb ik me ingehouden. Ik had natuurlijk naar de interruptiemicrofoon kunnen lopen en kunnen zeggen: ‘Voorzitter, dit is een grof schandaal!’ Maar ik dacht: dan geef ik hem precies de aandacht die hij wil. Dus heb ik het gewoon stoïcijns aangehoord en alleen in mijn maidenspeech een paar keer gezegd: ‘Voor een voorbeeld van intolerantie verwijs ik u graag naar de bijdrage van de heer Bosma.’ ‘Nee, hij wist dat ik daarna mijn maidenspeech zou houden, want dat stond aangekondigd op de sprekerslijst. Ik denk wel dat hij zich er ongemakkelijk bij voelde dat ik me niet door hem uit de tent had laten lokken, want elke keer als ik tijdens mijn toespraak naar hem verwees en hem daarbij aankeek, kreeg hij toevallig net een berichtje op zijn telefoon.’ Vraag Van Ginneken wat haar belangrijkste inspiratiebronnen zijn in haar politieke werk en de voormalig ict-ondernemer, organisatieadviseur en voorzitter van patiëntenorganisatie Transvisie begint al snel over de PVV en Forum voor Democratie. ‘Thierry Baudet is in wezen mijn politiek inspirator’, zegt ze. ‘Tijdens zijn campagne voor de provincialestatenverkiezingen in 2019 deed hij voortdurend polariserende uitspraken over vrouwen. Dat heb ik een tijdje met lede ogen aangekeken, tot hij ook nog ging beweren dat vrouwen zich teveel met hun carrière bezighouden en te weinig met het zorgen voor nageslacht. Vrouwen zijn broedkippen, dat was eigenlijk wat hij zei. Toen dacht ik: nu is het klaar met die onzin, ik ga me ermee bemoeien. Het verlangen om de politiek in te gaan sluimerde al een tijdje, maar Thierry heeft me het laatste zetje gegeven.’ ‘Soms wel, als ik erover nadenk dat wat hij allemaal zegt niet op zichzelf staat. Zou alleen hij dit soort uitspraken doen, dan kon je nog denken: tja, we hebben allemaal een dorpsgek nodig. Maar intolerantie en haat zijn breed verspreid. Niet alleen op sociale media, maar ook gewoon op straat. Als ik de omvang daarvan tot me laat doordringen, word ik heel verdrietig. De enige manier om me er niet door te laten verlammen, is door het probleem voor mezelf op te delen in kleine brokjes: wat kan ík als Kamerlid doen om een bijdrage te leveren aan een samenleving waarin iedereen gelijke kansen heeft? En dan hoop ik maar dat anderen de andere brokjes oppakken.’ ‘Ik heb in mijn leven geleerd om kritiek zo min mogelijk persoonlijk op te vatten. Dus als Wilders het heeft over ‘gendergekkigheid’, dan beschouw ik dat niet als een aanval op mij. Ik maak me er wel zorgen om, omdat ik weet dat er veel trans mensen in Nederland zijn die daar een knauw van krijgen en er de hoop door verliezen dat ze ooit normaal mogen gaan meedoen in de maatschappij. Nu al worden trans personen zeven keer zo vaak mishandeld of daarmee bedreigd dan niet-trans personen, en doen ze zeven keer zo vaak een zelfmoordpoging.’ Toen Van Ginneken bij D66 solliciteerde als Kamerlid, drong ze zelf aan op een breed palet aan portefeuilles. ‘Ik wilde voorkomen dat ik bekend zou komen te staan als trans persoon die alleen opkomt voor transrechten.’ Toch is haar inzet op dat vlak onmiskenbaar. Niet alleen door het amendement dat ze indiende, maar ook al simpelweg door te zijn wie ze is in Den Haag. ‘Kort na mijn verkiezing kreeg ik een mailtje van een moeder van een trans jongen. Ze schreef me hoe moeilijk het transitieproces van haar zoon verliep en dat ze lange tijd bang was geweest dat er geen goede toekomst voor hem was weggelegd, maar dat ze door mijn Kamerlidmaatschap weer hoop had gekregen. Zoiets raakt me.’ Van Ginneken ziet nog veel mogelijkheden om de positie van trans personen te verbeteren. Een wettelijk recht op transitieverlof bijvoorbeeld. ‘Mensen die in transitie gaan hebben tijd voor zichzelf nodig. Voor hun medische behandeling of omdat hun relatie is stukgelopen en ze moeten verhuizen. Dan is het heel fijn om, net als bij zwangerschapsverlof, drie maanden niet hoeven te werken. Bedrijven als Ikea en Unilever hebben dat al in hun arbeidsvoorwaarden opgenomen, maar ik zou willen dat het wettelijk wordt vastgelegd.’ Ook heeft ze minister Weerwind van Rechtsbescherming gevraagd of het haalbaar is om het burgerlijk wetboek in inclusievere taal op te stellen. ‘Nu spreekt de wet bijvoorbeeld nog van ‘vader en moeder’. Die terminologie sluit sommige mensen buiten. Je zou beter kunnen zeggen: ouder 1 en ouder 2.’ Ondertussen probeert Van Ginneken haar eigen werkomgeving een stukje inclusiever te maken. Als lid van de Bouwbegeleidingscommissie voor de renovatie van het Binnenhof pleit ze voor de aanleg van genderneutrale – zelf spreekt ze liever van ‘genderinclusieve’ – toiletten. ‘Sommigen waren het ermee eens en bekenden dat ze er zelf niet aan hadden gedacht. Anderen zeiden: ‘Is dat nou wel nodig?’ ‘Uh, iets daar tussenin. Eén lid merkte op dat het wel een erg politiek item was. Toen zei ik: het mag geen politiek item zijn want we hebben een grondwet waarin staat dat in Nederland niemand mag worden gediscrimineerd. Inmiddels is het voorstel aangenomen om te onderzoeken op welke plekken op het Binnenhof het technisch mogelijk is om genderinclusieve toiletten te plaatsen. Ik heb een concepttekening gezien waarbij er op elke verdieping eentje aanwezig is. De besluitvorming moet nog plaatsvinden, maar daar ben ik alvast erg tevreden over.’ Ze heeft wel heviger weerstand moeten overwinnen de laatste jaren. In de eerste plaats in haar persoonlijke leven. Sinds ze, na eindeloos met zichzelf te hebben geworsteld, op haar tweeënveertigste besloot voortaan als vrouw verder te gaan, diende zich een periode aan vol obstakels en diepe dalen. Haar relatie liep op de klippen, ze verloor het contact met haar zoon, en ze werd regelmatig lastig gevallen op straat. ‘Ik ben nooit in elkaar geslagen, zoals sommige trans personen in mijn omgeving, maar wel op een heel nare manier achtervolgd, bedreigd, en in een hoek geduwd. Dat had zomaar anders kunnen afgelopen. Vooral aan het begin van mijn transitie ben ik heel vaak bang geweest als ik de deur uit ging.’ ‘Nee, nu denk ik: ik heb alle recht om hier te lopen en ik laat me niet beperken. Ik voel me inmiddels een stuk zekerder over mezelf en dan wordt de wereld om je heen vanzelf minder bedreigend.’ ‘Dat was een duivels dilemma. Mijn zoon had het heel moeilijk met de situatie. Omdat ik eerlijk wilde zijn tegenover mezelf en tegenover hem, heb ik mijn transitie doorgezet. Daarbij heb ik geprobeerd erop te vertrouwen dat onze band zich weer zou herstellen, in de wetenschap dat die kans statistisch gezien niet groot is. Ik heb er veel verdriet van gehad dat hij zo lang geen contact met me wilde. Maar goed, we zijn er nog. Sinds enige tijd zien we elkaar weer. Dat is heel fijn. We gaan binnenkort samen een paar dagen op vakantie.’ ‘Ik wilde laten zien hoe ingrijpend zo’n proces kan zijn en dat het niet iets is waar mensen simpel toe besluiten. Want dat is hoe er vaak over wordt gedacht: je wordt wakker, je voelt je ineens vrouw, dan ga je in transitie. Dat is echt totale kul. Zelf had ik veel twijfels over mijn operatie. Ik vond een tatoeage eigenlijk al een verminking van het lichaam en nu stond ik op het punt mijn lijf nog veel ergere dingen aan te doen. Daarbij heb ik veel steun ervaren van Percia West, een Britse schrijfster en trans vrouw. Zij heeft me doen inzien dat zo’n medische ingreep niets afdoet aan de prachtige ordening van de natuur, maar dat je je lichaam juist geweld aandoet als je ontkent wie je werkelijk bent.’ ‘Tja, ik zeg soms: ik heb vrijwillig mijn mannelijke privileges uit het raam gegooid. Ik heb nu ineens last van seksisme. Ik word minder serieus genomen, mensen zijn regelmatig verbaasd als blijkt dat ik ergens verstand van heb. Ook wordt het belangrijker gevonden hoe ik eruitzie. Soms speel ik een beetje met mijn nieuwe genderrol. Als er iets met mijn auto is bijvoorbeeld, en ik aan een man vraag of hij me kan helpen. Dan is het meteen: ‘Natuurlijk mevrouwtje!’ Ik zou me ook kunnen voorstellen dat ik ooit nog eens tegen een glazen plafond op zal botsen. Ik kijk ernaar uit!’ Van Ginneken zat koud een week in de Tweede Kamer toen ze een pakketje kreeg toegestuurd van Civitas Christiana, een fundamentalistische katholieke organisatie die strijdt tegen abortus, euthanasie en lhbti-rechten. Op de website van de organisatie werd ze al eens omschreven als ‘een man die zich in 2016 liet verminken in Thailand en zich nu vrouw waant’. Het pakketje, dat een boek bevatte waarin werd geageerd tegen seksuele diversiteit in het onderwijs, was gericht aan ‘de heer’ Lisa van Ginneken. ‘Dat zijn momenten waarop ik even denk: gaat het ooit nog wel goedkomen? Ik wil niks afdoen aan de geloofsovertuiging van deze mensen, maar de agressie waarmee ze mij mijn ruimte proberen af te nemen vind ik stuitend.’ Toch zijn het niet de christenfundamentalisten van wie de transgender gemeenschap het meest te vrezen heeft, zegt Van Ginneken. Noch van radicaal-rechtse partijen als de PVV en Forum voor Democratie. ‘Waar we nu in het debat het meeste last van hebben zijn de fanatieke conservatieve feministen.’ Ze doelt op de groeiende groep ‘genderkritische’ feministen die al enige tijd een felle strijd voert tegen een door het kabinet aangekondigde wetswijziging, waarbij mensen boven de zestien zonder verklaring van een psycholoog mogen bepalen welke letter er in hun paspoort komt te staan. ‘Mannelijke verkrachters die een vrouwenkleedkamer willen binnendringen, kunnen dat nu ook al, daar hoeven ze hun paspoort niet voor te laten zien. Wel kan ik me goed voorstellen dat het superongemakkelijk is voor een vrouw die in het verleden te maken heeft gehad met grensoverschrijdend gedrag van mannen, als er in een kleedkamer ineens een trans vrouw binnenkomt die nog mannelijke geslachtsdelen heeft. Maar dat is geen situatie die je moet oplossen door van een hele groep in de samenleving fundamentele rechten af te pakken. De oplossing is dat je in gesprek gaat: ‘Ik voel me hier ongemakkelijk bij, wat kunnen we hieraan doen?’ Die trans persoon voelt zich ook heel ongemakkelijk, weet ik uit ervaring. Ik heb dit soort situaties vaak genoeg meegemaakt.’ ‘Ik denk dat de heftigheid van de reacties van deze mensen voortkomt uit het gevoel dat hun iets wordt afgenomen. Dat snap ik niet. Wij willen hun niets afnemen, wij willen alleen ruimte creëren voor anderen, zonder dat dit ten koste gaat van iemand die zich overtuigd man of vrouw voelt. Wat ook meespeelt bij al die afkeer is dat ik als trans persoon, alleen maar door te zijn wie ik ben, vragen oproep over gender, conditionering en stereotypering. ‘De meeste mensen in onze samenleving zijn opgegroeid met een vastomlijnd idee over hoe ze zich als man of vrouw behoren te gedragen. Door de keuze die ik heb gemaakt stel ik dat allemaal ter discussie. Dat leidt bij sommigen tot ongemak. Omdat hun wereld er minder overzichtelijk van wordt, of omdat ze denken: ik voel me ook niet prettig bij genderstereotypering, maar ik heb nooit gedurfd er iets van te zeggen, en nu sta jij dat hier in alle openheid te doen.’ ‘Dat is mij ook opgevallen. Het is een onderdeel van de cancelcultuur. Mensen die iets verkeerd zouden hebben gedaan, worden meteen op alle vlakken gediskwalificeerd. Ze mogen niet meer meedoen in de samenleving. Dat vind ik niet okay.’ ‘Ik snap welke belangen deze groep voor ogen heeft. Ik deel die visie helemaal. Maar ik ben niet zo radicaal dat ik een website zou platleggen. Ik ben meer van de dialoog. En ik vind dat je het grotere geheel moet zien. We zitten in een proces met vele stappen. Als je het vergelijkt met hoe er tien jaar geleden over trans personen werd gesproken, zijn we nu echt een stap verder.’ ‘Natuurlijk mag je grappen maken over trans mensen, zolang het maar een goede grap is. Juist omdat genderidentiteit zo’n beladen onderwerp is, is het makkelijk om er reuring mee te creëren in een zaal. Ik heb een optreden van Ricky Gervais gezien waarbij hij Caitlyn Jenner (voormalig topatleet en trans vrouw, red.) in de zeik nam. Bij de eerste grap dacht ik: moet kunnen. Toen er vervolgens nog een grap kwam, en nog een, vond ik het goedkoop en ondermijnend worden. Maar bij een goed opgebouwde cabaretvoorstelling, waarin allerlei archetypen voorbij komen, ga ik echt niet meteen op mijn achterste benen staan als er ook een grap over trans personen voorbij komt.’ ‘Ja, zeker, ik word daar wel eens op aangesproken. Dan leg ik uit dat ik geloof in evolutie, niet in revolutie. Misschien komt het door mijn ervaring als organisatieveranderaar, maar ik denk dat een cultuurverandering tijd nodig heeft. Je kunt dat proces wel bespoedigen door wetten en regels te veranderen, maar er zit een grens aan wat je van je omgeving mag verwachten.’ ‘In het algemeen ontstaat er vanzelf meer begrip door met iemand het gesprek aan te gaan. Zelfs op Twitter, waar ik me liever niet meer begeef omdat ik er altijd anti-transgendervuilspuiterij over me heen krijg. Ik heb iemand wel eens een persoonlijk bericht gestuurd, die na elke tweet van mij een commentaar plaatste waarin hij naar mijn zogenaamde mannelijkheid verwees. Ik vroeg hem: waarom doe je dat? Er ontstond een onbeholpen gesprekje waarbij we elkaar aan het einde niet in de armen zijn gevallen, maar waarin ik wel heb kunnen delen dat het kwetsend en onnodig was wat hij deed. Hij heeft het daarna nooit meer gedaan.’ ‘Dan zou ik hem vragen: ‘Martin, even van mens tot mens, en vergeet nou even dat je van Wilders de opdracht hebt gekregen om je achterban te bedienen: waar zit jouw angst nou eigenlijk? Hoe tast ik jouw mannelijkheid aan? Kun je me dat uitleggen, want ik snap het niet.’ Nu ik erover nadenk: misschien moet ik hem maar eens bellen om hem dat te vragen (lacht).’ ‘Ik denk dat hij een procesje had moeten doorgaan, omdat mijn transitie hem zou confronteren met zijn eigen vooroordelen. Maar ik denk dat hij uiteindelijk heel trots zou zijn op wat ik allemaal heb bereikt. Mijn vader was een product van zijn generatie. Het was een ontzettend lieve man, die ook vond dat we allemaal wat verdraagzamer naar elkaar moeten zijn, maar die tegelijkertijd een geconditioneerde onverdraagzaamheid in zich droeg naar mensen zoals ik. Dat die dingen bij hem hand in hand konden gaan, heeft mij geholpen om niet verzuurd of verbitterd te raken. Dankzij mijn vader ben ik staat om over mensen die zich negatief uiten over trans personen te denken: ook in hen zit liefde. Alleen geven ze die liefde niet aan mij, op dit moment.’||https://www.volkskrant.nl/mensen/kamerlid-lisa-van-ginneken-mensen-reageren-heftig-op-transgender-rechten-vanuit-het-gevoel-dat-hun-iets-wordt-afgenomen~b6a1c91f/
2022-07-23||Britse schrijver George Monbiot wil veeteelt de wereld uit hebben: ‘We kunnen ons dit niet meer veroorloven’||Nederlandse boeren die protesteren tegen vermindering van de veestapel mogen blij zijn dat George Monbiot het hier niet voor het zeggen heeft. Als het aan de 59-jarige Britse zoöloog, schrijver, columnist (voor The Guardian) en milieuactivist ligt, verdwijnt de veehouderij helemaal van de aarde. De wereld moet ‘bevrijd’ worden van de landbouw, schrijft Monbiot in zijn onlangs verschenen boek Regenesis (Wedergeboorte). Dat klinkt radicaal en dat is het ook, beaamt Monbiot. ‘Veel van wat ik schrijf, is radicaal.’ ‘Maar we moeten eerlijk zijn. De landbouw is de belangrijkste oorzaak van de vernietiging van natuurlijke leefomgevingen, het uitsterven van diersoorten, van bodemdegradatie, water- en luchtvervuiling. Het is een van de belangrijkste gangmakers achter de opwarming van de aarde. Het zou boven aan ons lijstje moeten staan van zaken waar we ons zorgen over maken. Maar dat doet het niet.’ Dat moet veranderen, zegt Monbiot via een beeldverbinding met zijn huis in Oxford. Door de landbouw te hervormen: meer diverse gewassen verbouwen, betere bodemtechnieken toepassen, minder pesticiden en kunstmest gebruiken. Maar vooral door de landbouw diervrij te maken en vlees en zuivel in ons menu te vervangen door plantaardig eiwit. ‘Veeteelt is het onderdeel van de landbouw dat de meeste milieuschade veroorzaakt. Grote delen van de aarde worden gebruikt om dieren te onderhouden. Terwijl ze slechts een gering deel van ons voedsel produceren.’ ‘Landbouw is essentieel, we kunnen niet zonder. Daarom kijken we naar landbouw ook anders dan naar andere vervuilende industrieën. Die veroordelen we maar al te graag. Bij de landbouw zijn we daar terughoudender mee. Landbouw maakt deel uit van onze identiteit: wie wij zijn en waar wij staan op aarde. ‘Maar elke hectare landbouwgrond beperkt de ruimte voor bossen, moerassen, savannes en andere natuurlijke landschappen die cruciaal zijn voor het ecosysteem van de aarde. De invloed van de landbouw is groter dan die van welke industrie of bedrijfstak in de menselijke geschiedenis. Wij klagen over stadsuitbreiding. Maar stedelijke gebieden in de wereld nemen 1 procent van het bewoonbare aardoppervlak in beslag, de landbouw 40 procent.’ Monbiot is een telg uit een nest van Britse Conservatieven. Hij werkte als onderzoeksjournalist voor de BBC. Sinds enige jaren legt hij zich toe op klimaat- en milieuproblemen. Zijn boek Feral (2013) ging over ‘rewilding’: het terugbrengen van nieuwe, ‘wilde’, natuur. Zijn nieuwste boek heeft als ondertitel: Feeding the world without devouring the planet (Hoe we de wereld kunnen voeden zonder de planeet op te slokken). Ons voedselsysteem is kwetsbaar, analyseert Monbiot. Wereldwijd eten we steeds meer van hetzelfde, het ‘Global Standard Diet’. Dat leidt tot de opkomst van de Global Standard Farm met monoculturen van gewassen als graan, rijst, maïs en soja, die in een handjevol productielanden worden geteeld en verhandeld worden door een paar grote handelsbedrijven. ‘Er worden steeds dikkere knooppunten gevormd in ons voedselnetwerk. Grote bedrijven, havens en belangrijke exportlanden worden dominanter en raken met elkaar verweven. Vier multinationals controleren 90 procent van de graanhandel. Dat bevordert de efficiency, maar leidt ook tot minder veerkracht: een schok ergens in het systeem heeft gevolgen voor het hele systeem.’ ‘Iedereen zegt: de oorlog in Oekraïne veroorzaakt een mondiale voedselcrisis. Dat is niet zo. Oekraïne onthult een fundamenteel probleem dat al langer gaande is. De wereld is gepolariseerd in superimporteurs en superexporteurs van voedsel. ‘Bedrijven hebben zoveel macht gekregen dat ze hun wil kunnen opleggen. Ik heb voor Regenesis vijfduizend onderzoeken gelezen. Daar zaten studies bij die stellen dat ons voedselsysteem steeds meer begint te lijken op het wereldwijde financiële systeem. Die vond ik het angstaanjagendst.’ ‘De fout die veel milieuactivisten maken is dat ze de zaak omdraaien: als intensieve landbouw het probleem is, dan is extensieve landbouw de oplossing. Maar biologische veehouderij heeft een hogere uitstoot dan de gangbare. Om dezelfde hoeveelheid voedsel te produceren heeft de biologische landbouw meer land nodig. Terwijl landgebruik volgens mij het belangrijkste milieuvraagstuk is. Ik hoop wel dat we door nieuwe technieken en meer kennis van de bodem tot een biologische landbouw kunnen komen die minder land gebruikt en hogere opbrengsten geeft.’ Het enige dat volgens Monbiot zoden aan de dijk zet is rigoureus een streep zetten door vee en vlees. Tweederde van de landbouwgrond in de wereld wordt nu gebruikt als weidegrond, vooral voor koeien en schapen. Terwijl die maar een fractie van onze dierlijke eiwitten leveren. Eenderde van het graan dat we oogsten wordt gebruikt om dieren te voeden, in plaats van mensen. ‘Rewilding is de snelste en effectiefste manier om koolstof uit de lucht te halen. Ik zeg niet dat het afschaffen van de veeteelt de enige oplossing is. Wel dat het een belangrijk deel van de oplossing is. Veeteelt steelt eten uit de monden van mensen die het nodig hebben. Veel van de waarde van het voedsel gaat verloren omdat het eerst door de magen van dieren moet. Het is een manier van eten die wij ons gewoonweg niet meer kunnen veroorloven.’ ‘Wat ze bedoelen is dat er geen andere voedselgewassen op kunnen groeien dan gras. Dat verhaal heb ik al zo vaak gehoord. Maar dan snap je het niet. Land dat weinig oplevert, kan veel beter worden gebruikt voor ecologische doelen. Voor voedselresten geldt iets soortgelijks. Veel graan dat nu wordt geteeld voldoet niet aan de eisen van industriële bakkerijen. Dus wordt het aan dieren gevoerd. Daarom hebben we zoveel overschotten. Maar je kunt er prima brood van bakken. In een wereld zonder dieren gaan we daar veel inventiever mee om. Zo gauw de vleesindustrie een voet tussen de deur krijgt, gaan ze ook andere oogsten gebruiken.’ ‘Ik ben er niet om boeren te plezieren. Maar het is essentieel dat we veehouders laten zien dat er een uitweg is. Veel veeboeren worden overeind gehouden met landbouwsubsidies. Het leeuwendeel daarvan gaat naar de rijkste boeren met de meeste grond. ‘Wat we moeten zeggen is: boeren mogen hun subsidies houden. We gaan ze alleen niet meer betalen om ecosystemen te vernielen, maar om ze te herstellen. Dat soort projecten levert vaak meer banen en inkomsten op dan de boerenbedrijven waar ze voor in de plaats zijn gekomen. Een goed voorbeeld is de herinrichting van de Gelderse Poort in Nederland tot natuurgebied: daar zijn meer nieuwe banen teruggekomen dan er boerenbanen verloren zijn gegaan. ‘We hebben nog steeds boeren nodig, we nemen alleen een deel van de landbouw weg. Sommigen profiteren daarvan; anderen verliezen. Dat is wat technologie doet. Fabrikanten van typemachines gingen failliet toen er computers kwamen. Die waren niet blij, maar het gebeurde toch. In Engeland is 0,5 procent van de bevolking boer (in Nederland 0,3 procent, red.). Zeggen we nu echt dat we om die piepkleine minderheid tevreden te houden deze transitie moeten tegenhouden?’ ‘Het grootste deel van de weidegronden is volstrekt ongeschikt voor vogels en insecten. Nederland heeft een obsessie met de grutto, weet ik. Maar waarom vinden we die zoveel belangrijker dan vogels die in bossen leven? Niet alles hoeft bos te worden. We kunnen bosweides hebben en uiterwaarden met grazend vee. Maar in hele lage dichtheden; dat levert nauwelijks productie op.’ ‘Bacteriële fermentatie is een van de grootste giften van de technologie. Het is niet ingewikkeld, vergt geen dure apparatuur en kan worden gedaan in microbrouwerijen. Mensen zeggen: vlees is echt eten. Maar vlees komt ook uit een fabriek. Laat ik het andersom zeggen: stel, de mensheid zou zich voeden met plantaardig eiwit. En dan komt er iemand zoals ik langs die zegt: laten we vlees gaan eten van dieren die we houden in donkere stallen en in grote slachterijen tot stukken vlees verwerken. Dat zou iedereen een walgelijk idee vinden.’ ‘Ik zeg niet dat de veeteelt bij wet moet worden afgeschaft. Dat hoeft ook niet. Ik voorzie een ‘techno-ethical shift’: nieuwe technologieën om plantaardig eiwit te maken worden steeds beter. Dat maakt een latent gevoel van onrust wakker onder mensen die nu al onbehagen voelen over de veehouderij en verlangen naar verandering. Dan krijg je een omslag. Het zal langzaam beginnen, en dan ineens snel gaan. Dat is in de geschiedenis vaker gebeurd.’ Lacht. ‘Ik denk niet dat veel mensen meteen de schoonheid van mijn ideeën inzien. Maar we moeten naar de cijfers kijken. Wat we gaan zien is dat op grote delen van de aarde ecosystemen zich herstellen. We zullen dieren van het lijstje bedreigde soorten kunnen schrappen omdat ze terugkomen. We zullen vlinders zien, vogels, kikkers en alle prachtige diersoorten die we zijn kwijtgeraakt. In mijn ogen is dat pure schoonheid.’||https://www.volkskrant.nl/wetenschap/britse-schrijver-george-monbiot-wil-veeteelt-de-wereld-uit-hebben-we-kunnen-ons-dit-niet-meer-veroorloven~b6a07744/
2022-07-23||Murw gebeukt door de langste lockdown van China is handelsstad Ruili veranderd in een surveillancelab||Het is nog geen minuut fietsen van Goudoever, een kleurrijk dorpje onder aan de dijk langs de grensrivier tussen China en Myanmar, naar de chique villawijk Mengmao, aan de rivierboulevard, waar je vroeger een prachtig uitzicht had op het traag voorbij stromende water. Het is nog geen minuut fietsen, maar het is een onwezenlijke ervaring. Als een rit door een dystopische sciencefictionfilm, een vooruitblik op een orwelliaanse toekomst. Het begint met een camera, links voor de slagboom, waarin je je gezicht moet laten scannen. Alleen voor wie al zijn persoonsgegevens heeft afgestaan en voldoende is getest, gaat de slagboom omhoog. Rechts zitten twee gridmanagers: ambtenaren die toezicht houden over de 180 inwoners – 155 Chinezen, 25 Myanmarezen – in een aan hen toegewezen gebied. Ze hebben een namenlijst voor zich, en een tank met desinfectiemiddel. Daarna gaat de rit verder tussen twee zwarte schermen, zo’n 5 meter hoog, die de omgeving volledig aan het zicht onttrekken. Op de schermen hangen rode spandoeken met slogans: ‘Zet door om de grensoorlog tegen de epidemie te winnen’, of: ‘Ieder dorp is een fort, ieder huis is een uitkijkpost, iedere mens is een wachter’. En, boven het tunneltje naar Goudoever: ‘Bewaak de grenspost, wees bereid om te sterven’. Welkom in Ruili (spreek uit: rweilie), een stad in het diepe zuidwesten van China, languit leunend tegen de grens met Myanmar. Tot drie jaar geleden was dit een van de meest bruisende steden van China, een magneet voor handelaren, ambachtslieden en toeristen. Tegenwoordig is Ruili bekend om een minder benijdenswaardige reden: van alle Chinese steden is het de stad die het zwaarst getroffen is door het zerocovidbeleid. De stad met de langste lockdown van heel China. In Wuhan duurde de lockdown 77 dagen. In Shanghai officieel twee maanden, al zaten veel inwoners in werkelijkheid veel langer binnen, en gaan de tijdelijke wijkafsluitingen door tot op de dag van vandaag. Maar de inwoners van Ruili zaten de afgelopen tweeënhalf jaar achtereenvolgens negen keer in lockdown, in totaal meer dan tweehonderd dagen. Ruili’s belangrijkste handelswijk, Jiegao, werd volledig ontruimd en omgevormd tot niemandsland, om de import van covid uit Myanmar te voorkomen. Meer dan de helft van de inwoners is de afgelopen twee jaar uit de stad vertrokken. Sinds kort is Ruili officieel weer open, voor het eerst in een jaar. De inwoners kunnen de stad vrij in en uit, zegt de lokale overheid, en zouden zelfs in de ontruimde wijk Jiegao mogen komen. De covidepidemie in de regio is onder controle, klinkt het, en Ruili is aan zijn herstel begonnen. De jademarkt is weer open, handelaren worden aangemoedigd terug te komen, en de overheid is zelfs een toeristische campagne begonnen. Het oude Ruili wordt in ere hersteld. Tijd dus voor een bezoek aan de zwaar getroffen frontlinie van het Chinese zerocovidbeleid. Is de stad echt helemaal heropend? Wat is er nog over van de eens zo levendige handelswijk Jiegao? Hoe zijn de inwoners eraan toe na tweehonderd dagen lockdown? En waarom moeten ze hun gezicht laten scannen en tussen zwarte schermen rijden? Wie Ruili dezer dagen bezoekt, treft een gezapig provinciestadje, met een mix van Chinese en Myanmarese invloeden. Het straatbeeld is er een van goudkleurige pagodedaken en beelden van olifanten, winkelpuien met tweetalige opschriften, en bomen vol rijpe mango’s en doerians. Het is een zichtbaar welvarend stadje, met luxueuze villa’s en rijkelijk gedecoreerde handelsgebouwen. Maar ook: het is er héél rustig. Er is amper verkeer, en de meeste winkels zijn gesloten, alsof de hele stad in een diepe siësta is verzonken. Hoe anders was het drie jaar geleden, voor covid: toen stond Ruili bekend als de ‘hoofdstad van de jade’, de groene of witte edelsteen waarvoor in China enorme bedragen wordt neergeteld. Chinezen kennen jade beschermende krachten toe, en hechten er meer waarde aan dan aan goud. En Ruili bulkte van de jade: er was een grote markt met ruwe stenen, een netwerk van slijpers, graveerders en andere ambachtslieden, en duizenden juwelenwinkels, vol ringen, armbanden, kralen en amuletten. De jade van Ruili was legendarisch, en trok belangstellenden uit heel China. ‘Iedere dag stonden hier grote bussen vol toeristen, en kilometers rond de jademarkt kon je geen parkeerplaats vinden’, zegt Wei Qinyan (33), een computerverkoopster die tien jaar geleden naar Ruili kwam. ‘Als je op dit uur van de dag (16.00 uur, red.) naar de markt wilde, was het bijna onmogelijk om je er binnen te wringen. Nu zijn er niet zo veel mensen. Je kunt erheen wanneer je maar wilt.’ Ruili dankte zijn succes aan zijn ligging, aan de grens met Myanmar, waar 90 procent van alle jade ter wereld wordt ontgonnen. Centraal stond de wijk Jiegao, een uitsteeksel van Ruili op de zuidoever van de grensrivier, als een Chinees schiereiland in Myanmar. Daar werd rond de eeuwwisseling een grenshandelszone ingericht, met een grote grensovergang en vrij verkeer voor grensbewoners. Jiegao was de ideale ontmoetingsplaats voor Myanmarese en Chinese handelaren, en groeide uit tot knooppunt van de jadehandel. ‘We gingen iedere dag naar de markt van Jiegao’, zegt Xie, een jadeverkoopster uit Jiangxi, aan de oostkust, die in 2008 naar Ruili verhuisde, op zoek naar een beter leven. ‘Er kwamen iedere dag duizenden handelaars, en er lagen tonnen ruwe stenen, rechtstreeks uit de mijnen van Myanmar. Als we een steen zagen die ons beviel, kochten we hem en maakten we een eerste snede. Als het er goed uitzag, hielden we hem. Anders boden we hem aan voor het gokken.’ Xie komt uit een familie van traditionele jadeverkopers, maar vond in Ruili een lucratievere business: het gokken met stenen. Ruwe stenen bieden na één snede door het oppervlak een eerste blik op de jade binnenin, maar kunnen afhankelijk van zuiverheid en helderheid nog sterk in waarde variëren. Dat maakt ze aantrekkelijk voor goklustige Chinezen, die dromen van goedkope stenen waarin onverwachte schatten schuilgaan, maar – uiteraard – meestal hun geld kwijtraken. Xie investeerde in een klein hotel in Ruili. In de lobby richtte ze een toonzaal in voor haar traditionele jade, de kamers erboven verhuurt ze aan goksteencroupiers. Die stallen hun ruwe stenen uit in halfduistere ruimtes, waar gokkers met zaklantaarns de weerkaatsing van de jade onderzoeken. Voor covid kwamen er vijftig tot zestig gokkers per dag. ‘Het was heel ontspannen geld verdienen’, zegt Xie. ‘Er waren toeristen, er waren handelaren, er was geld. Je hoefde niet veel te doen.’ Zo werd Ruili een Chinees eldorado. Een stad van jade en juwelen, van casino’s en snel geld. Maar zoals wel vaker met snel geld, zat er ook een luchtje aan. Veel Myanmarese jade wordt in schimmige omstandigheden ontgonnen, en gebruikt om de gewapende strijd in het land te financieren. Ook kwam veel jade illegaal de grens met China over, via smokkelaars. Ruili telt veel etnische minderheden, met familiebanden over de grens, die als netwerken dienden voor de smokkel. ‘De smokkelaars verborgen de stenen in hun auto’s’, zegt Leng, een groothandelaar in armbanden en hangers. Hij praat er openlijk over, want de smokkel is verleden tijd. ‘Ze gebruikten Japanse auto’s, haalden de bodem leeg en vulden die met stenen. Als we tonnen aan materiaal hadden, vroegen we een heel dorp om dat heimelijk te transporteren. In het dorp kent iedereen elkaar. Ze reden allemaal de grens over en deelden het geld. Het was heel goedkoop.’ Maar toen brak covid uit, en werd Ruili’s grote troef – de poreuze grens – ineens een probleem. Terwijl China een strikt zerocovidbeleid voerde, werd Myanmar overspoeld door het virus. In 2021 vond in het land een militaire coup plaats, die ontaardde in een burgeroorlog. Langs de smokkelroutes waar voorheen jade binnenkwam, begonnen Myanmarese vluchtelingen binnen te glippen, en met hen het virus. Ruili vormde een lek in China’s zerocovidbubbel. De stad ging op slot. Drie houten werktafels, boorkoppen in alle maten, slangetjes voor watertoevoer en felle lampen: de logeerkamer van Chen Xueqiang is omgebouwd tot een jadeatelier. Chen is een meestergraveerder uit Fujian, aan de oostkust. Hij kwam in 2004 naar Ruili en opende er een fabriek met meer dan twintig werknemers. Maar toen covid uitbrak en Ruili in lockdown ging, moest Chen zijn fabriek sluiten. Hij zat de afgelopen twee jaar thuis in zijn logeerkamer jade te graveren. Sinds covid is Ruili zo vaak in lockdown geweest dat de meeste inwoners de tel kwijt zijn. Ze zaten vast in het najaar van 2020, het voorjaar van 2021, de tweede helft van 2021, Chinees Nieuwjaar van 2022 en daarna nog een keer. De scholen bleven heel 2021 dicht. De jadehandel lag stil en zelfs online verkoop was verboden, want vanuit Ruili mochten geen postpakketten worden verstuurd. ‘Het was onophoudelijk sluiten, openen, sluiten, openen’, zegt jadeverkoopster Xie. ‘Soms zeiden ze dat we mochten heropenen, maar gingen we een week later alweer dicht. Zo kun je geen handel drijven. We mochten alleen naar buiten om eten te kopen, en we moesten ons iedere dag testen. Zo ging het dag in, dag uit: eten en testen, eten en testen. Soms deed ik de rolluiken niet meer naar boven. We zaten gewoon binnen met de luiken dicht en hielden ons bezig.’ Hoe langer de lockdowns aanhielden, hoe meer inwoners Ruili verlieten. Volgens een overheidsambtenaar, geciteerd in Chinese media, zakte het aantal inwoners van 500 duizend vóór covid (inclusief Myanmarese handelaren) naar 200 duizend eind 2021. Toen de hele bevolking in april 2021 moest worden getest, werden er 380 duizend tests afgenomen, een jaar later waren dat er nog 190 duizend. Vooral handelaren met een eigen winkel en een eigen voorraad stenen bleven. Meestergraveerder Chen sloot zijn fabriek en zag zijn twintig werknemers Ruili verlaten, maar bleef zelf in de stad. Hij werkte thuis maandenlang aan een beeld van Guanyin, de boeddhistische godin van de barmhartigheid. Hij ziet het als een investering: hij is met een ruwe steen van 70 duizend euro begonnen, en hoopt met een beeld van 300 duizend euro te eindigen. ‘Ik ben mijn spaargeld aan het opeten’, zegt hij. ‘Maar als de epidemie voorbij is, zal ik mijn stenen weer bovenhalen en verkopen.’ Jadeverkoopster Xie zag al haar hotelhuurders vertrekken, stuurde haar zoon weg met haar kleinkind, maar bleef zelf de hele lockdown in Ruili. ‘Als je in een huurhuis woont en er gebeurt iets, dan pak je je spullen en vertrek je. Maar wij hebben handelswaar, we kunnen niet zomaar weg. We houden het nu al bijna drie jaar vol, we kunnen nu niet opgeven. Het wordt vast beter. De overheid probeert mensen terug te brengen, om deze markt en stad te redden.’ ‘Het wordt vast beter’ – het wordt als een mantra herhaald door de lokale overheid, en de inwoners klampen zich eraan vast. Ruili is sinds eind maart uit lockdown, de winkels mogen sinds eind april weer openen, en er is een nieuwe jademarkt geopend, buiten Jiegao. De eerste handelaren zijn terug, en Xie heeft sinds kort weer huurders in haar hotelkamers, zij het voor flink lagere huurprijzen. Alleen klanten ontbreken nog. De jadehandelaren en goksteencroupiers zitten verveeld op hun smartphones te scrollen. De overheid maakt zich sterk dat covid dit keer écht onder controle is. Daarvoor hebben ze ingrijpende maatregelen genomen. De grens van Ruili met Myanmar – 170 kilometer lang en altijd oncontroleerbaar geacht – is hermetisch dichtgemaakt. Langs de grensrivier staan 5 meter hoge hekken, afgedekt met zwart plastic. Er zijn bomen gekapt, ’s nachts schijnen er felle lampen en uit heel China zijn politieagenten aangevoerd om langs het hek te patrouilleren. Helemaal ingrijpend was de aanpak van Jiegao, waar vóór covid 15 duizend inwoners woonden. In augustus 2021 werd de grenshandelszone volledig ontruimd. De meeste Myanmarezen werden het land uitgezet, en de Chinezen met bussen naar quarantainehotels gevoerd en daarna in Ruili hervestigd. Sindsdien doet Jiegao dienst als bufferzone tegen covid. De wijk is compleet verlaten, op een honderdtal inwoners na. Minder zichtbaar, maar minstens even belangrijk: in Ruili werd gridmanagement ingevoerd. De hele stad is ingedeeld in vakken – het grid – van 150 tot 200 personen, en elk vak heeft een beheerder, de gridmanager. Dit toezichtsysteem bestaat in heel China, maar werkt normaal discreet op de achtergrond. Maar in Ruili heeft de gridmanager een hoofdrol gekregen: hij bezorgt inwoners eten en medicijnen tijdens lockdowns, controleert hun komen en gaan, en zorgt dat ze zich voldoende laten testen. De bevoegdheden van de gridmanagers in Ruili veranderen regelmatig, afhankelijk van de ernst van de epidemie. Maar ook nu Ruili officieel open is, hebben inwoners nog steeds toestemming nodig van hun gridmanager om de stad te verlaten of binnen te komen. Aan checkpoints rond Ruili en aan de ingang van belangrijke gebouwen in de stad, zoals de jademarkt of ziekenhuizen, staan toegangspoorten met gezichtsherkenning. Alleen wie toestemming heeft van de gridmanager, krijgt toegang. Dergelijke gezichtsherkenningssystemen zijn ook in opkomst in de rest van China. Ruili is een laboratorium van de Chinese surveillancestaat geworden, maar de meeste inwoners lijken daar niet wakker van te liggen. Ze klagen over specifieke aspecten van het zerocovidbeleid – de kostprijs van de hotelquarantaine, de beperkte financiële hulp – maar trekken het beleid zelf niet in twijfel. Het zerocovidbeleid is voor hen een vaststaand gegeven, zoals de aarde rond is of een dag 24 uur telt. En Ruili grenst nu eenmaal aan Myanmar, waar covid vrij spel heeft. Dan is meer controle de enige oplossing als je geen lockdowns wil, vinden zij. ‘Vroeger was dit allemaal niet nodig’, zegt computerverkoopster Wei. ‘Er waren geen checkpoints op de autosnelweg, je kon komen en gaan wanneer je wilde. Maar nu moeten ze weten waar iedereen vandaan komt, anders komen mensen stiekem binnen. Als ze het virus meebrengen, dan moet de hele stad weer in lockdown.’ Jadeverkoopster Xie vat het samen met een standaard Chinese reactie: ‘Mei banfa, niets aan te doen; we zijn nu eenmaal een grensstad.’ Mei banfa – die woorden hoor je zo vaak in China dat ze bijna een nationaal motto vormen. Maar nergens hoor je ze meer dan in Ruili. Het is een uitdrukking van berusting, in een land waar verzet tegen de overheid zelden wat uithaalt en inschikkelijkheid het leven een stuk makkelijker maakt. Misschien ook van zelfcensuur, als een manier om een gevoelig onderwerp van tafel te schuiven. Maar ook van doorzettingsvermogen, van niet te lang stilstaan bij tegenslag maar opstaan en weer doorgaan. In zijn extreemste vorm is die houding te zien in Jiegao. Sinds begin juni mogen inwoners er binnen op vertoon van een negatief testresultaat. In de praktijk blijken er allerlei restricties te gelden: inwoners vertellen dat ze toestemming nodig hebben van hun gridmanager, en een beperkt tijdsvenster krijgen, bijvoorbeeld om hun oude winkel te bezoeken en ruwe stenen op te halen. Wie Jiegao binnenkomt, treft een spookstad. De kaarsrechte straten zijn uitgestorven, waar je ook kijkt, als het decor van een post-apocalyptische film. Alle rolluiken zijn naar beneden, verzegeld met stroken papier, en straathonden lopen achteloos over het midden van de weg. Af en toe rijdt een politiepatrouille langs, maar verder is er geen mens te bekennen. Tot plots, op het eind van een lege straat, in een open winkeldeur een man zit, onder een halfopgetrokken rolluik. De man komt uit Hunan, zegt hij, 2.000 kilometer verderop. Hij woont sinds 2002 in Jiegao, en bezit er een juwelenwinkel met kluizen vol jade. Toen Jiegao werd ontruimd, kreeg hij uitzonderlijke toestemming om te blijven, slechts toegekend aan een honderdtal handelaars. ‘Ik moest mijn winkel bewaken’, zegt hij. ‘We hadden net voor een miljoen renminbi (150 duizend euro, red.) aan stenen gekocht. Wat als die verloren raakten?’ En dus bleef de man, toen alle inwoners op bussen werden geladen en weggevoerd. Hij woonde de afgelopen twee jaar als een kluizenaar boven zijn winkel, kreeg één keer per week eten van de overheid, en probeerde de tijd te doden. ‘Ik keek televisie’, zegt hij. ‘En video’s op Tiktok. Ik dronk thee. Af en toe kwam ik buiten, hier voor de winkel, maar niet te lang, want er patrouilleerde politie. We mochten het huis niet uit.’ Twee jaar in eenzaamheid, twee jaar opgesloten. Werd hij niet langzaam gek? De Hunanees haalt zijn schouders op, begint met ‘mei banfa’, maar barst dan ineens los. ‘Deze epidemie duurt te lang’, zegt hij. ‘Ik kan het niet meer aan. Ik ben al mijn geld kwijt, ik kan mijn leningen niet terugbetalen. Ik heb hier geld tegoed, van mijn winkel en mijn stenen, anders was ik allang weggelopen. Zodra ik ze verkocht heb, ben ik hier weg. Ik zit hier maar de deur te bewaken, dit is fucking zinloos.’ De Hunanese man in Jiegao wilde zijn naam niet geven. Handelaars Xie en Leng gaven enkel hun achternaam. In China kan praten met (buitenlandse) media tot repercussies van de overheid leiden.||https://www.volkskrant.nl/nieuws-achtergrond/murw-gebeukt-door-de-langste-lockdown-van-china-is-handelsstad-ruili-veranderd-in-een-surveillancelab~bf202df0/
2022-07-23||Oostenrijkse dirigent Stefan Soltész zakt ineen tijdens optreden en overlijdt||Soltész dirigeerde de komische opera Die schweigsame Frau van Richard Strauss. Enkele minuten voor het einde van de eerste akte was er een klap te horen en werd er om een dokter geroepen, waarna de voorstelling werd stilgelegd. ‘Ik ben diep bedroefd over de dood van Stefan Soltész. We verliezen een begenadigd dirigent’, schreef algemeen directeur Serge Dorny van de Beierse Staatsopera op Twitter. Soltész werd in 1949 geboren in Hongarije, waar hij al vanaf zijn vierde pianoles kreeg. Op 10-jarige leeftijd verhuisde hij naar Wenen. In 1971 begon hij zijn carrière bij het Theater an der Wien. In de twee decennia erna was hij onder meer dirigent bij de Weense Staatsopera, de Hamburgse Staatsopera en vervolgens de Deutsche Oper in Berlijn. Van 1992 tot 1997 was hij dirigent bij de Vlaamse Opera in Antwerpen en Gent. In 1997 werd hij benoemd tot artistiek leider en muzikaal directeur van het Aalto Muziektheater in Essen, waar hij tot 2013 werkzaam was. De Essener Philharmoniker verwierven onder zijn leiding grote internationale bekendheid en waardering. Een Duits vakblad verkoos het door Soltész geleide orkest twee keer tot beste van het jaar. In Nederland leidde hij onder meer een productie van Richard Strauss’ Salome bij De Nederlandse Opera in 2009. Soltész is niet de eerste dirigent die (kort na) een optreden overlijdt. Het bekendste voorbeeld in Nederland is dat van Eduard van Beinum, die in 1959 als chef van het Concertgebouworkest een hartstilstand kreeg tijdens het dirigeren van Brahms’ Eerste symfonie. Giuseppe Sinopoli stierf in 2001 nadat hij een hartaanval had gekregen tijdens het dirigeren van Verdi’s Aida in Berlijn. Twee jaar geleden werd de muziekwereld opgeschrikt door het overlijden van de Belgische dirigent Patrick Davin, vlak voor de repetitie begon in het operahuis De Munt in Brussel.||https://www.volkskrant.nl/nieuws-achtergrond/oostenrijkse-dirigent-stefan-soltesz-zakt-ineen-tijdens-optreden-en-overlijdt~bd8c357b/
2022-07-23||Cubanen in september naar de stembus over legalisering homohuwelijk||‘De uiteindelijke beslissing wordt overgelaten aan het volk, maar we zijn ervan overtuigd dat de meerderheid van het Cubaanse volk uiteindelijk deze revolutionaire, inclusieve en democratische wet zal goedkeuren’, aldus de secretaris van het Cubaanse parlement. De nieuwe familiewet moet oude wetgeving, die al 47 jaar van kracht is, gaan vervangen. Lhbti-activisten hadden in 2019 al geprobeerd om het homohuwelijk in de Cubaanse grondwet opgenomen te krijgen, toen die in dat jaar werd herzien. Maar dat plan haalde het niet, als gevolg van sterke oppositie vanuit onder meer katholieke kerken en conservatieve groeperingen in het land. Als de nieuwe wet via het referendum wordt aangenomen, wordt Cuba het achtste Latijns-Amerikaans land dat het homohuwelijk toestaat. In Costa Rica, Argentinië, Brazilië, Colombia, Ecuador, Uruguay en Chili werd dat al eerder in de wet vastgelegd.||https://www.volkskrant.nl/nieuws-achtergrond/cubanen-in-september-naar-de-stembus-over-legalisering-homohuwelijk~bfba6c63/
