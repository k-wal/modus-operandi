2022-07-30||Ongecontroleerd terugkerende Chinese raket valt uiteen boven Indische Oceaan||De raket was op 24 juli gebruikt om een module in de ruimte te brengen voor het in aanbouw zijnde ruimtestation Tiangong. Dat de raket niet is ontworpen voor een gecontroleerde afdaling vanuit een baan om de aarde, kwam de Chinezen al op kritiek te staan van onder meer de Amerikaanse ruimtevaartorganisatie Nasa. Vorig jaar speelde hetzelfde. Destijds bracht hetzelfde type raket het eerste deel van het Chinese ruimtestation in de ruimte, waarna niemand wist waar restanten van de raket neer zouden komen op aarde. Die stortten toen uiteindelijk in de Indische Oceaan, ergens nabij de Malediven. Een rakettrap van een grote raket als de Long March 5b is zo massief dat die niet in z’n geheel opbrandt in de atmosfeer. Brokstukken ervan vallen bij terugkeer met zo’n hoge snelheid richting aarde dat de wrijving met de lucht in de atmosfeer ze tot as te brandt. Maar van een 21-tonner blijft altijd wel iets over. Ruimtevaartingenieurs spreken van een ‘gecontroleerde’ terugkeer wanneer dit soort onderdelen op een voorspelbare manier naar aarde vallen, bijvoorbeeld door ze na gebruik nog bij te sturen. Op die manier kun je garanderen dat de brokstukken veilig in een oceaan plonzen.||https://www.volkskrant.nl/nieuws-achtergrond/ongecontroleerd-terugkerende-chinese-raket-valt-uiteen-boven-indische-oceaan~b74c59dbd/
2022-07-30||Drie treffers PSV’er Til vellen Ajax in zeer vermakelijke strijd om Johan Cruijff Schaal: 3-5||Vorig seizoen schoot hij namens Feyenoord uit de startblokken, dit seizoen doet hij dat in een PSV-shirt. Guus Til wist driemaal het net te vinden zaterdagavond in de Johan Cruijff Arena, tweemaal met zijn hoofd, eenmaal via een gekraakt schot. Ajax mag de duurdere spelers hebben, en dat verschil in kwaliteit was in fases ook wel zichtbaar, PSV toonde zich enorm strijdbaar en dodelijk effectief. Er ontspon zich daardoor een heerlijk duel, met ook veel fouten, met name van Ajax-doelman Gorter die van de nieuwe Ajax-coach Schreuder een kans kreeg, maar die letterlijk uit zijn handen liet glippen. Het maakte het verschil in een behoorlijk evenwichtige krachtmeting, die veelbelovend is voor het nakende seizoen. PSV miste Madueke, de smaakmaker van de vorige editie - die PSV met 0-4 van Ajax won - door een zware blessure. Bakayako, die vorig seizoen bij Jong PSV onder Van Nistelrooij indruk maakte, verving hem. Bij Ajax hakte het nieuws over de naar Borussia Dortmund vertrokken spits Haller, bij wie een kwaadaardige tumor is geconstateerd, er hard in. Schreuder heeft op veel posities veel keus, zeker als iedereen straks wedstrijdfit is. De jonge Taylor kreeg de voorkeur boven de ervaren Klaassen op het middenveld en ook in het doel koos Schreuder voor de jeugd: Gorter (22 jaar) in plaats van Pasveer (38). Vooraf al zei de nieuwe Ajax-coach dat die keuze nog niet definitief was. Nieuwe PSV-coach Van Nistelrooij, zeer actief langs de zijlijn, wist onder meer Simons en Gutiérrez lang achter zich op de bank, omdat hij koos voor een middenveld met Sangaré, Veerman en Til. Gorter begon goed, tot hij kort voor rust een voorzet van Gakpo verkeerd inschatte. De doelman raakte het oor van Blind in plaats van de bal, Til profiteerde met zijn hoofd. Dat deed de in Amsterdam geboren PSV’er in de 32ste minuut ook al, toen Gakpo wederom ruimte van Rensch kreeg om voor te geven. Met De Jong en Til beschikt PSV misschien niet over een heel technisch aanvalsduo, maar wel een werklustig en in de lucht enorm gevaarlijke tandem. Gakpo is op links een fenomeen, krachtig en technisch, doelgericht en onbaatzuchtig. Met Til en De Jong kan hij zijn geschepte voorzetten uitstekend kwijt, maar Gakpo wordt hevig begeerd door Arsenal. PSV is iets verder in de voorbereiding, het duelleert dinsdag voor het eerst met AS Monaco om een plek in de play-offs (feitelijk de laatste voorronde voor de groepsfase) van de Champions League. Maar Ajax opende het best. Berghuis was als rechtshalf dominant, Antony dreigend, Tadic balvast, Taylor schietgraag en de in een officiële wedstrijd debuterende Bergwijn ongrijpbaar. Die laatste, de recordaankoop, werd na een kwartier nauwelijks gehinderd toen hij aanlegde voor de 1-0, gescoord met zijn rechterbeen waaraan nota bene bij ex-club PSV eindeloos geschaafd was door specialisten Nilis en Zenden. De bal vloog heerlijk in de kruising. Maar de kopbal van Til voor de gelijkmaker was technisch misschien net zo knap, al had Wijndal meer weerwerk mogen bieden. Wijndal en Til kenden elkaar van AZ, zoals er meer dwarsverbanden liepen. De onwennige nieuwe PSV-rechtsback Hoever was opgeleid bij Ajax, Bergwijn bij Ajax én PSV. Na rust trapte Ajax, dat geluk had dat een elleboog van Alvarez in de nek van Til slechts met geel bestraft werd, het gaspedaal direct weer in. Na een geweldige aanval, opgezet door Blind en doorgetikt door Bergwijn, kon Wijndal voorzetten op de razendsnel schietende Antony. Nieuwe PSV-doelman Benitez, die een overtuigende indruk maakte, had er geen antwoord op: 2-2. Toch kwam PSV weer op voorsprong, omdat Gorter een pegel van Obispo die recht op hem af kwam voor de voeten van Gakpo legde. Een daaropvolgende vloeiende aanval kwam weer terecht bij Til die via een ongelukkige aanraking van Alvarez doel trof nadat Gorter tevergeefs naar de bal graaide. Invaller Kudus bracht de spanning vlot terug met een diagonaal schot, maar rood voor invaller Bassey stokte de comeback van de thuisploeg. In de extra tijd counterde PSV nog naar 3-5 via invaller Simons waardoor PSV-coach Van Nistelrooij nu qua prijzen per wedstrijd het moyenne heeft als waar hij als spits patent op had: 1 op 1.||https://www.volkskrant.nl/sport/drie-treffers-psv-er-til-vellen-ajax-in-zeer-vermakelijke-strijd-om-johan-cruijff-schaal-3-5~b90ccfa8/
2022-07-30||Kluszomer in het Kamergebouw: extra etage en geluiddichte vergaderzalen||Terwijl de 150 Kamerleden en hun medewerkers met reces zijn, hebben aannemers hun handen vol in het oude ministerie van Buitenlandse Zaken aan de Bezuidenhoutseweg. Sinds de Tweede Kamer vorig jaar september het nieuwe onderkomen betrok, zijn er nogal wat mankementen aan het licht gekomen. De Bouwbegeleidingscommissie van de Tweede Kamer heeft een klussenlijst opgesteld om al deze gebreken te verhelpen. Het eerste probleem is ruimtegebrek. Bijna drie jaar geleden stelde toenmalig D66-fractievoorzitter Rob Jetten per motie voor Kamerleden meer personele ondersteuning te geven. Dat was een van de aanbevelingen van de staatscommissie Remkes voor verbetering van het Nederlandse parlementaire stelsel. Een ruime Kamermeerderheid stemde voor Jettens motie. Met die personeelsuitbreiding was in de planning geen rekening gehouden. De verhuisplanners zagen evenmin aankomen dat de Kamer drie parlementaire enquêtes (over de gaswinning, de toeslagenaffaire en de coronacrisis) zou houden. Daarvoor zijn ook ambtenaren aangetrokken die een werkplek nodig hebben. Kamerfracties vinden sowieso dat ze te krap gehuisvest zijn. Er zouden te weinig ruimtes zijn om rustig te kunnen overleggen of telefoneren. Na de zomer wordt daarom de achtste etage bij het Kamergebouw betrokken. Die verdieping stond leeg; de Tweede Kamer gebruikt alleen de onderste zeven (van de dertien) etages. Aannemers leggen momenteel ict aan en richten werkplekken in op de extra verdieping. Andere klachten gaan over de gehorigheid van sommige vergaderzalen en fractiekamers. Vertrouwelijke gesprekken waren op de gang, of in de kamer ernaast, woord voor woord te volgen. Die kamers worden nu geluiddicht gemaakt. Op de kluslijst stond ook het verbeteren van de airconditioning. Vooral aan de zonzijde van het gebouw kon het bij zomerse temperaturen bloedheet worden. Dit probleem is inmiddels verholpen, meldt een woordvoerder van de Tweede Kamer. De keuken van het Kamerrestaurant voldoet niet aan de arbo-eisen. De frituurlades met vloeibaar vet zijn niet goed te hanteren, wat de kans op ongelukken vergroot. Bovendien zit er een waterkraan vlak boven die lades, met alle arborisico’s van dien. ‘Kokend frituurvet en water vormden doorgaans niet zo’n goede combinatie’, zegt de Kamerwoordvoerder eufemistisch. Door een gebrek aan stopcontacten liggen er overal snoeren in de restaurantkeuken; ook geen ideale situatie. Al deze euvels worden, zo is de bedoeling, tijdens het zomerreces gefikst. De parkeergarage onder het gebouw is een ander knelpunt. Deels letterlijk, want de autokelder uit 1980 is zo krap bemeten dat moderne auto’s er nauwelijks in passen zonder krassen en deuken op te lopen. De parkeervakken zijn toegerust op een generatie auto’s die een stuk kleiner was dan de huidige; bovendien moeten automobilisten zich een onoverzichtelijke weg banen tussen dikke pilaren. Betere verlichting en ‘routering’ moet hier uitkomst brengen. De acht niet functionerende elektrische laadpalen zijn inmiddels vervangen. Dan is er nog de VIP-garage voor hoogwaardigheidsbekleders. Die zag er tot voor kort uit als een kale betonnen expeditieruimte en beschikte niet over een wachtruimte voor chauffeurs. Kamervoorzitter Vera Bergkamp had ook geen representatieve ontvangstruimte voor hoge buitenlandse gasten. Inmiddels is een kamer naast de hare voor dat doel opgekalefaterd met wandbekleding, een nieuw plafond, vloerbedekking en presentabel meubilair.||https://www.volkskrant.nl/nieuws-achtergrond/kluszomer-in-het-kamergebouw-extra-etage-en-geluiddichte-vergaderzalen~bd292987c/
2022-07-30||Van Vleuten houdt huis in de Vogezen, eindwinst in Tour voor het grijpen||Misschien, heel misschien, waren er nog rensters geweest die stilletjes hoopten dat ze Annemiek van Vleuten (39) op z’n minst nog partij konden geven in de Vogezen, de plek waar de Tour de France Femmes dit weekeinde in de plooi zal vallen. De kopvrouw van Movistar was twee dagen ziek geweest, het was een maaginfectie. Ze kon niks binnenhouden, ze voelde zich zo slap als een vaatdoek. Ploeggenoten hadden haar in de tweede etappe nog geduwd, buiten het zicht van de camera’s. Op de finish in wintersportdorp Le Markstein heeft Van Vleuten zaterdag de sprankjes aan verwachtingen met meedogenloze pedaalslagen uit getrapt. De concurrentie staat op grote achterstand. De eindwinst in de Tour kan haar, ongelukken daargelaten, met alleen zondag nog de rit naar de huiveringwekkende Super La Planche des Belles Filles al niet meer ontgaan. Zo’n klim boezemt haar weinig ontzag in. Die is vooral een uitdaging. De voorsprong op de nummer twee in het klassement, Demi Vollering, de enige die nog even met haar mee kon, bedraagt 3.14 minuten. Ze had het parcours van de zevende etappe al verkend, 127 kilometer met daarin drie bergen van de eerste categorie. De missie begint vroeg. Met nog 85 kilometer te gaan, op de eerste zware klim, de giftige Petit Ballon, wordt duidelijk dat het ongemak van de van streek geraakte ingewanden van tijdelijke aard is geweest. Samen met Demi Vollering rijdt Van Vleuten weg van een kopgroep van rensters die ook klassementsambities hebben. Op de tweede col, de onregelmatige Platzerwasel, gaat haar medevluchter overboord. De solo roept herinneringen op aan het wereldkampioenschap in Yorkshire in 2019, toen ze met nog ruim 100 kilometer te gaan in haar eentje vertrok, om niet meer stil te vallen. Hoewel ze al heeft aangekondigd na volgend jaar te stoppen, zit er geen enkel verval op haar prestaties. De manier waarop ze Vollering afschudde, typeert haar bijna in zichzelf gekeerde stijl. Ze gaat op de trappers staan, bijna oneindig lang. Niet één keer is er een blik achterom. Alsof ze het niet eens wil weten. Het is haar adagium: ze richt zich alleen op wat ze zelf onder controle heeft. Vollering vecht nog voor wat ze waard is, maar moet alsmaar meer terrein prijsgeven. De grimassen etaleren verregaande uitputting. Ze spert haar mond open, steekt haar tong uit, blaast lucht naar buiten. Knokken, knokken, knokken!, roept teammanager Danny Stam van SD Worx haar vanuit de volgauto toe. Nog voordat Van Vleuten arriveert in Le Markestein, zeven kilometer na de passage van de Grand Ballon, breekt de glimlach door. Ze geniet van de menigte achter de reclameborden op de top, ze slaakt na de finish een intense juichkreet. De introversie is verdwenen. Vollering mag toch nog het podium op. Met één punt voorsprong op Van Vleuten kan ze de bollentrui voor de beste klimmer aantrekken.||https://www.volkskrant.nl/sport/van-vleuten-houdt-huis-in-de-vogezen-eindwinst-in-tour-voor-het-grijpen~b174193f/
2022-07-30||Verstappen zo goed als kansloos voor zege in Hongarije na dramatische kwalificatie: ‘Enorm frustrerend’||Daarmee lijkt Verstappen zo goed als zeker kansloos voor de zege op de baan waar hij nog nooit won. Op het circuit vol korte, snelle bochten is het lastig inhalen, waardoor een hoge startplek daar belangrijker is dan op andere banen. De mislukte kwalificatie was zuur voor de Nederlander, omdat hij aanzienlijk sneller was dan hij had verwacht. Verstappen had het eigenlijk na de eerste trainingen op vrijdag al opgegeven in het laatste weekeinde voor de zomerstop. Alles wees erop dat de Ferrari’s aanzienlijk sneller waren en dus zouden domineren op de Hungaroring. Het oogde een beetje als op de situatie in Monaco. Op dat eveneens bochtige, langzame circuit was Ferrari duidelijk in het voordeel ten opzichte van Red Bull. Het enige waar Verstappen op kon hopen was regen, wat de verschillen tussen de bolides nivelleert. Die regen was ook voorspeld rond Boedapest en viel zaterdag een paar uur voor de kwalificatie met bakken uit de lucht. Bij de start van de kwalificatie was het weer droog. Het asfalt was alleen wel flink afgekoeld ten opzichte van een dag eerder en al het rubber dat op vrijdag door de auto’s was neergelegd - wat extra grip oplevert - was weggespoeld. Daardoor voelde de baan compleet anders aan voor de coureurs. Met name Verstappen voelde zich daar goed op. In het eerste kwalificatiegedeelte was de wereldkampioen direct snel en in het tweede deel noteerde hij de snelste tijd. Tot zijn derde kwalificatiedeel dus faliekant mislukte. Verstappen noemde dat voor de camera van Viaplay ‘enorm frustrerend’, omdat hij het gevoel had dat hij poleposition kon grijpen. ‘Want de snelheid zat er wel goed in.’ Hij had nog geen idee wat precies het probleem was met zijn motor. ‘Ik had gewoon geen vermogen meer toen ik uit de pits reed. Dit is gewoon enorm balen.’ Beide Ferrari’s leken volop van Verstappens malheur te gaan profiteren met de eerste en tweede startplek, tot Mercedes-coureur George Russell in zijn allerlaatste rondje vanuit het niets de snelste tijd reed. Voor Verstappen was dat het enige goede nieuws op een baaldag. Het is voor hem te hopen dat Russell de Ferrari’s zondag lang genoeg weet op te houden om hem alsnog een kans te geven in de wedstrijd. ‘En verder moeten we niet te veel tijd verliezen in het begin, bij het inhalen van de jongens voor ons. We gaan het wel zien’, zei hij gelaten.||https://www.volkskrant.nl/sport/verstappen-zo-goed-als-kansloos-voor-zege-in-hongarije-na-dramatische-kwalificatie-enorm-frustrerend~b56fb699/
2022-07-30||Europees onderzoek bewijst: grensbewaker Frontex wilde pushbacks niet zien en steunde die zelfs met EU-geld||Het 129 pagina’s tellende rapport van OLAF is streng geheim, maar het Duitse weekblad Der Spiegel  en het Franse dagblad Le Monde hebben een exemplaar weten te bemachtigen, en uitgebreid uit de vernietigende bevindingen geciteerd. Het rapport ‘onthult de volle omvang van het Frontex schandaal’, schreef Der Spiegel vrijdag. Dat er sprake is van een schandaal, is al langer bekend. De pushbacks in de Aegeïsche Zee vinden al sinds 2015 plaats en eerder bleek al dat Frontex zo nu en dan de andere kant opkijkt als de Griekse grensbewaking een volle rubberboot met vluchtelingen terug de zee op sleept. Eind april moest Frontex directeur Fabrice Leggeri zijn biezen pakken, toen het bewuste OLAF-rapport zijn schaduw vooruitwierp. Leggeri wees beschuldigingen over betrokkenheid bij pushback-praktijken altijd van de hand, maar in april werd duidelijk dat er na het rapport van de anti-fraudedienst niets meer te ontkennen zou zijn. Hem restte niets anders dan af te treden, samen met twee medebestuurders. Uit berichten, mails en interviews waarover de onderzoekers beschikken en waaruit in het rapport wordt geciteerd ontstaat het beeld dat Leggeri de EU en de Europese Commissie niet langer vertrouwde, omdat hij vond dat ze te veel aan het handje van ngo’s liepen. In 2018 ontstond in de top van Frontex het idee dat de dienst een al te behulpzame ‘taxi’-dienst voor immigranten begon te worden. Der Spiegel haalt een voorbeeld aan van de werkwijze bij Frontex: op 5 augustus 2020 sleept de Griekse grenswacht een rubberboot met dertig vluchtelingen terug de zee op. Een surveillance-vliegtuig van Frontex (een 'FSA’) volgt het schip zodat de hele pushback live te zien is op het Frontex-hoofdkantoor. Daar voelen mensen zich ongemakkelijk bij, maar in plaats van in te grijpen besluiten ze het vliegtuig naar een nieuwe locatie te sturen; de Middellandse Zee. De leiding is op de hoogte van de pushbacks en het is bekend waarom het vliegtuig ergens anders gaat surveilleren. Der Spiegel citeert een handgeschreven briefje van 16 november 2020: ‘We hebben onze FSA enige tijd geleden teruggetrokken om geen getuige te hoeven zijn...’ Op het hoofdkantoor wordt gewaarschuwd dat vluchtelingen (in strijd met de Europese richtlijnen) ernstig in gevaar worden gebracht, en dat het voor Frontex steeds moeilijker wordt om daarmee om te gaan. Gevreesd wordt dan ook al voor een ‘enorm risico voor de reputatie van Frontex’. Bewijzen worden weggemoffeld en verborgen gehouden voor Frontex’ raad van bestuur, en voor onderzoekers van het Europees Parlement. Er wordt gelogen tegen het Europees Parlement, en verhult dat de dienst EU-geld gebruikt om sommige pushbacks te financieren. Veel van de zaken die in het rapport naar voren komen zijn al bekend, onder andere door eigen onderzoek van Der Spiegel, maar omdat OLAF een officiële EU-organisatie is die alles minutieus heeft uitgezocht en met bewijzen staaft, zal het rapport waarschijnlijk meer gewicht krijgen. Het maant de nieuwe (interim-)leiding van Frontex en de Europese Commissie in ieder geval tot snelle actie. De Commissie moet een antwoord vinden op de vraag hoe het kan dat er jaarlijks miljoenen euro’s naar Griekenland gaan: geld waarmee Griekenland migranten in overeenstemming met Europese richtlijnen moet helpen, en ze niet op reddingsvlotten zonder motor op zee moet achterlaten. En hoe het mogelijk is, dat Griekenland nog steeds vindt dat het geen enkele wet overtreedt. Aan Leggeri’s carrière is inmiddels een einde gekomen, Der Spiegel voorspelt dat dit rapport nog meer mensen hun baan zal gaan kosten.||https://www.volkskrant.nl/nieuws-achtergrond/europees-onderzoek-bewijst-grensbewaker-frontex-wilde-pushbacks-niet-zien-en-steunde-die-zelfs-met-eu-geld~b633a2b6/
2022-07-30||Europese fractieleiders veroordelen racistische speech van Hongaarse premier Orbán||Orbán kreeg afgelopen week al uit verschillende hoeken felle kritiek nadat hij vorig weekend tijdens een toespraak in Roemenië racistische uitspraken deed. ‘Wij (de Hongaren red.) zijn bereid om onderling te mengen maar we willen geen volk van gemengde soort worden’, zei de Hongaarse premier. Volgens de zeven Europese groeperingen, waarbij het overgrote deel van de politieke partijen in het parlement zijn aangesloten, zijn de uitspraken van Orbán een ‘breuk met onze waarden’. Ze zouden ‘geen plaats moeten hebben in onze samenlevingen’, schrijven de leiders. Verschillende landen lieten afgelopen week al van zich horen, maar de leiders van de Europese Unie hielden zich nog op de vlakte. De Europese Commissie en de Europese Raad onthielden zich van commentaar. Eurocommissaris Frans Timmermans schreef op zijn persoonlijke twitteraccount wel dat racisme een ‘giftige uitvinding’ is maar noemde de naam van Orbán niet. Nu willen de partijen in het Europees Parlement dat de EU-leiders alsnog met een statement komen die Orbáns woorden veroordeeld. Ze willen ook dat de Commissie haast maakt met een procedure tegen het Hongarije vanwege schendingen van de rechtsstaat. Brussel en Boedapest liggen al langer op ramkoers. Er gaat al een tijd geen geld meer vanuit de EU naar Hongarije omdat de leiders van de Europese Unie vinden dat Orbán met zijn beleid de rechtsstaat aantast. Ook enkele wetten, zoals de anti-lhbti-wet die vorig jaar werd aangenomen, zijn volgens Brussel niet in lijn met de Europese waarden. Eerder deze week stapte een jarenlange adviseur van de premier op vanwege Orbáns uitlatingen. In een brief haalde ze stevig naar hem uit en vergeleek ze de premier met Hitlers propagandaminister Goebbels. In een televisie-interview zei ze dat zulke uitspraken niet helpen om de geldkraan van de EU weer open te krijgen. Hongarije bevindt zich momenteel in economisch zwaar weer door de hoge inflatie en de gevolgen van de door Rusland gestarte oorlog in Oekraïne op onder meer de energieprijzen. Ondanks de internationale druk lijkt Orbán niet van plan om in te binden. Tijdens een bezoek aan Oostenrijk deze week verdedigde de premier zijn uitspraken en zei dat ‘onze beschaving behouden moet blijven zoals ze nu is’. Het is volgens hem een ‘kwestie van cultuur’. Orbán nam in een schriftelijke verklaring wel afstand van racisme en verklaarde niet antisemitisch te zijn. De Hongaarse oppositie ziet Orbáns harde toespraak vooral als een rookgordijn om de aandacht af te leiden van de problemen waar de premier momenteel mee kampt. Mede door de economische problemen waarin zijn land verkeert, is de populariteit van zijn partij Fidesz de afgelopen tijd afgenomen. In twee maanden tijd verloor de partij 12 procentpunt in de peilingen.||https://www.volkskrant.nl/nieuws-achtergrond/europese-fractieleiders-veroordelen-racistische-speech-van-hongaarse-premier-orban~b8e7baffa/
2022-07-30||Na zware reis door Canada sluit paus Franciscus aftreden niet meer uit||De paus sprak op de terugvlucht van Canada naar Rome, zittend in een rolstoel in het pauselijk vliegtuig, 45 minuten met de pers. De rolstoel was nodig omdat de banden van de rechterknie van de paus zijn verrekt en lopen voor hem steeds moeilijker wordt. Dit was de eerste reis waarop hij beurtelings een rolstoel, een rollator of een stok moest gebruiken, en desondanks zijn gezicht af en toe van pijn vertrok. In verband met zijn gezondheidsproblemen moest het Canadese programma drastisch worden aangepast. De paus had vooral moeite zich onder de mensen te begeven, iets waar hij altijd veel belang aan hechtte. Begin juli had hij vanwege de situatie met tegenzin een reis naar Afrika moeten afzeggen. Ondanks zijn broze gezondheid ontkende paus Franciscus voorheen altijd met klem dat hij dacht aan aftreden. Na zijn lange, uitputtende reis liet hij de mogelijkheid zaterdag echter nadrukkelijk open: ‘De deur is open’, zei hij. ‘Het is niet raar, het is geen catastrofe, een paus kan vervangen worden.’ Door zijn leeftijd en gezondheid moet hij het in ieder geval kalmer aan doen. ‘En anders (moet gaan) denken over de mogelijkheid plaats te maken.’ In 2013 schokte Franciscus’ voorganger paus Benedictus XVI de wereld door als eerste moderne paus terug te treden in plaats van in functie te sterven: de laatste paus die dat deed, was Gregorius XII – maar dat was in 1415. Benedictus werd in 2005 paus en op het moment van zijn aftreden was hij 85, net zo oud als Franciscus nu. Het pauselijk bezoek aan Canada stond helemaal in het teken van excuses voor wat de katholieke kerk de inheemse bevolking heeft aangedaan. Van 1890 tot 1969 werden inheemse kinderen onder dwang bij hun families weggehaald en op internaten geplaatst, waar ze hun eigen cultuur moesten vergeten, en zich moesten aanpassen aan de christelijke cultuur. Een Canadese onderzoekscommissie noemt dit ‘culturele genocide’. De paus sprak zes dagen lang met vertegenwoordigers van de inheemse bevolkingsgroepen. Als laatste bezocht hij de Inuit van Nunavut, aan de rand van het arctische gebied.||https://www.volkskrant.nl/nieuws-achtergrond/na-zware-reis-door-canada-sluit-paus-franciscus-aftreden-niet-meer-uit~b067eef2/
2022-07-30||Iraaks parlement voor tweede keer in week bestormd, zeker 125 gewonden||Het lukte Iraakse veiligheidsdiensten ondanks gebruik van traangas en flitsgranaten niet om de betogers buiten de zogenoemde groene zone te houden, een zwaar beveiligde wijk in de hoofdstad waar onder meer overheidsgebouwen en ambassades zijn gevestigd. Woensdag bestormde ook al een groep aanhangers van Al Sadr het parlement. Op beelden van die dag is te zien hoe een grote groep mannen een muur omver trekt en vele honderden mannen rondlopen in het parlement. Op foto’s is te zien hoe ze, zittend in de bureaus van het parlementsgebouw, beeltenissen van hun leider omhoog houden. Anders dan bij de bestorming woensdag, toen de veiligheidsdiensten weinig deden om de betogers te stoppen, kwam het zaterdagochtend wel degelijk tot schermutselingen. De zittende premier Al Kadhimi had de beveiliging dit keer opgedragen om de veiligheid van de instituties in de groene zone te waarborgen. Een woordvoerder van de veiligheidsdiensten zegt tegen verschillende internationale persbureaus dat de betogers doorgingen ondanks dat er gewonden vielen. In totaal zouden er zeker 125 mensen gewond zijn geraakt bij de bestorming, onder wie ook politieagenten. Met de bestorming van woensdag probeerden de betogers een stemming in het parlement voor de nominatie van een nieuwe premier tegen te houden. Ze zijn het niet eens met de kandidaatstelling voor het premierschap van Mohamed Shia al Sudani, een rivaal van Al Sadr die naar voren is geschoven door een pro-Iraanse coalitie. Al Sadr staat bekend als een politiek leider met nationalistische en anti-Iraanse standpunten. Nadat hij tien maanden geleden de grootste werd bij de parlementsverkiezingen, zijn partij kreeg 74 van de 329 zetels, kondigde hij aan een coalitie te vormen met partijen met verschillende achtergronden zoals soennitische moslims en Koerden. Daarmee sloot hij tegelijkertijd de pro-Iraanse groepen uit van deelname. Na negen maanden van onderhandelingen lukte het Al Sadr uiteindelijk niet om genoeg partijen bij elkaar te brengen voor een regering. In juni trok hij zijn parlementariërs zelfs terug en kondigde aan niet langer formatiegesprekken te voeren. Tot onvrede van Al Sadrs aanhangers vulden pro-Iraanse parlementariërs de vrijgekomen zetels in. Sindsdien verkeert het land in een politieke crisis die met de twee bestormingen van woensdag en zaterdag tot een kookpunt lijkt te zijn gekomen.||https://www.volkskrant.nl/nieuws-achtergrond/iraaks-parlement-voor-tweede-keer-in-week-bestormd-zeker-125-gewonden~b41b5836/
2022-07-30||Amsterdamse nachtclub De School gaat weer open: ‘De wonden zijn een beetje geheeld’||‘Kunnen we het interview niet opnieuw doen?’ Jochem Wertheimer (38) en Erdal Kiran (39), de twee directeuren van de Amsterdamse nachtclub De School, hebben net de weerslag van het vraaggesprek met de Volkskrant gelezen. Daarin blikken ze voor het eerst uitgebreid terug op de zomer van 2020. De club in Amsterdam-West ging toen dicht door financiële problemen als gevolg van de lockdowns, maar ook na kritiek. De club zou volgens medewerkers en bezoekers te weinig inclusief zijn geweest. Ze zijn een beetje geschrokken, klinkt het aan de telefoon. Want hun nachtclub gaat op 9 september weer open, en de toekomst, dáár moet het artikel volgens hen over gaan. Wertheimer en Kiran hebben behoefte aan een schone lei. Tot de sluiting gold De School als een toonaangevende nachtclub in Nederland. De technotempel in Amsterdam-West stond op nummer 39 in de ranglijst van beste clubs ter wereld van het Britse DJ Magazine – de hoogste notering voor een Nederlandse club. De School had een progressief imago en bezoekers roemden De School als safe space, een plek waar je niet wordt gediscrimineerd. Dat imago viel kort daarna in duigen. Zes dagen nadat de zwarte Amerikaan George Floyd door politiegeweld om het leven was gekomen, berichtte de club op 31 mei via Instagram verheugd over de heropening van het café, dat toen maanden dicht was geweest vanwege corona. Maar De School liet na steun te betuigen aan de Black Lives Matter-beweging en dat leidde tot kritiek, die de weken erna toenam. Activistische bezoekers riepen De School ter verantwoording; de organisatie werd ‘te wit’ bevonden en er zouden te weinig dj's van kleur in de programmering staan. Bezoekers verwachtten een inclusievere club. Tijdens een emotionele gespreksavond kondigde de directie, op dat moment gevormd door eigenaar Wertheimer en zijn compagnon Ernst Mertens, haar vertrek aan. De leiding zou worden overgedragen aan medewerkers. Kort daarna trokken de eigenaren evenwel de stekker uit de nachtclub, naar verluidt wegens financiële problemen. De ondergang van De School maakte destijds veel los. Wat dit een voorbeeld van de doorgeschoten cancelcultuur in Nederland? Nu, twee jaar later, gaat de club weer open. De gemeente Amsterdam, eigenaar van het pand, heeft het huurcontract tot begin 2024 verlengd; de opknapbeurt is bijna afgerond. Op de plek waar tot twee jaar geleden wekelijks duizenden technoliefhebbers kwamen feesten, zetten medewerkers de puntjes op de i. Ze staan in verfdampen en sigarettenrook nieuwe speakers op te hangen. Sinds 2020 heeft de Volkskrant de club gevolgd, en meerdere keren om een interview verzocht. Voor het eerst sinds de sluiting is Wertheimer daartoe nu bereid. Hij is inmiddels de enige eigenaar: Mertens heeft zijn aandelen verkocht en is niet langer verbonden aan het bedrijf. In de binnentuin van het complex wordt Wertheimer geflankeerd door de nieuw aangestelde operationeel directeur Erdal Kiran. Samen vormen zij de nieuwe directie. Dat de nachtclub het verleden nog meezeult – en dat moeilijk krijgt afgeschud – blijkt niet alleen na afloop van het vraaggesprek. Ook tijdens het interview gaat het terugblikken niet van harte. Wertheimer: ‘Het verleden oprakelen kan opnieuw kwetsen. Er is veel werk verzet om werknemers en bezoekers weer bij elkaar te brengen, de banden te herstellen. We willen vooral laten zien wat er sindsdien is gebeurd.’ Maar vertellen over de heropening kan niet zonder de geschiedenis onder ogen te zien, beseft ook Wertheimer. Na de achteraf desastreus gebleken Instagram-boodschap raakte de organisatie achter De School verlamd. De druk op de club, zowel van binnen als van buiten, nam alleen maar toe, zegt Wertheimer. ‘We plaatsten op Instagram posts met excuses en elke keer dachten we: nu hebben we de bodem bereikt. En dan bleek er toch weer een luikje te zitten waar we doorheen vielen.’ Eind juni 2020, een maand na het bericht over de heropening, trokken medewerkers bij Wertheimer aan de bel. ‘De interne discussies zijn zo heftig, zeiden ze, we hebben hulp nodig van buitenaf.’ De club kwam uit bij een klein communicatiebureau, opgericht door een ‘zwarte activist’ en gespecialiseerd in inclusiviteit. Na verkennende gesprekken adviseerde het de directie in gesprek te gaan met de achterban, in de vorm van een gespreksavond die ook live zou moeten worden uitgezonden. Half juli, zes weken na de Black Lives Matter-demonstratie op de Dam in Amsterdam, zat Wertheimer met twee medewerkers op het podium voor de bijeenkomst die de titel Taking Responsibility had gekregen. Het drietal, dat die avond de club vertegenwoordigde kreeg harde kritiek van de aanwezigen; de drie zouden zich schuldig hebben gemaakt aan ernstig wanbestuur. Wertheimer: ‘We hadden van tevoren een aantal plannen bedacht die we zouden aankondigen: een ondernemingsraad, een projectteam diversiteit en inclusie, het terugtreden van de directie. Maar de emoties liepen heel hoog op. Het hielp niet om kleine, niet-veelzeggende dingen naar buiten te brengen. Het publiek zat vol vuur en op het podium zaten drie murw geslagen mensen.’ Het bedrijf dat instond voor de beveiliging van de feesten werd die avond beschuldigd van een geval van seksuele intimidatie. Een bezoeker met drugs op zak zou in ruil voor seks met de portier niet worden gerapporteerd bij de politie. Onder druk van het publiek zegde Wertheimer stante pede de samenwerking met het bedrijf op. Nu heeft hij daar spijt van: ‘Het was logisch geweest om nadien in gesprek te gaan met de beveiliging, alvorens de samenwerking te beëindigen.’ Wertheimer heeft meermaals contact gezocht met het bedrijf, maar dat heeft nooit gereageerd. Voor het kritische publiek heeft Wertheimer nog altijd begrip. ‘Men wist: er kan nu iets veranderen, want we worden gehoord.’ De activisten waren bovendien ‘niet uit op de ondergang van de club’, vult Kiran aan. ‘Zij hadden juist het beste met ons voor.’ Toch kent de avond volgens Wertheimer achteraf bezien ‘alleen maar verliezers’. Door publicaties in onder meer de Volkskrant werd de gespreksavond in brede kring bekend. Het kwam de activisten op smalende reacties te staan. Volkskrant-columnist Elma Drayer schreef over een ‘maoïstisch volkstribunaal’. Cabaretier Arjen Lubach twitterde: ‘Net een inspraakmiddag gehad bij de bakker. De eigenaren waren vergeten te twitteren over de dood van George Floyd en stappen nu op. Voelt goed. Nu kijken hoe we als klanten verder gaan met het bedrijf.’ Wertheimer kan er twee jaar later nog altijd niet om lachen. ‘Iedereen had zijn mening klaar. Maar de avond ging over serieuze zaken, kansenongelijkheid, naar mensen luisteren, dichter tot elkaar komen.’ Het is de eigenaar nu wel duidelijk wat er die zomer is gebeurd. ‘Onze achterban zei: ‘Hé, jullie hebben het altijd over gelijke rechten. Nu staat de wereld in brand en zwijgen jullie.’’ De kritiek dat de organisatie niet inclusief was, was volgens Wertheimer ‘absoluut terecht’. ‘Als er alleen witte heteroseksuele mensen aan het roer staan, mis je essentiële zaken.’ De ophef legde ook een structureler probleem bloot. ‘Er werd slecht geluisterd naar medewerkers. Het bedrijf achter de club en het aanpalende café en restaurant telde inmiddels 110 medewerkers en nog eens vijftig freelancers. Men heeft herhaaldelijk geklaagd dat het witte kantoorpersoneel geen goede afspiegeling was van de bezoekers. Dat hebben we bewust voor ons uitgeschoven. We dachten: we kunnen nu niet zomaar mensen ontslaan.’ Een ander mankement: een gebrek aan hiërarchie. ‘Toen de club in 2016 opende, waren mijn compagnon en ik hier zeven dagen per week. In de jaren daarna nam dat af. We leidden het bedrijf zoals je een café op de hoek bestiert: een platte organisatie met veel verantwoordelijkheid bij managers.’ Dat wreekte zich toen de club zulke harde kritiek kreeg. ‘We hadden een uniform antwoord nodig. Maar de een vindt dit en de ander vindt dat. Er waren te veel mensen die wilden meebeslissen. We raakten stuurloos.’ Sommige werknemers waren bovendien niet bereid tot een compromis te komen, volgens Wertheimer. ‘Je hoopt er samen uit te komen, maar er waren collega’s die zich radicaal opstelden. Die bleven aan hun eisen vasthouden. Met hen viel geen constructief gesprek te voeren.’ Concreter wil Wertheimer niet worden, uit angst om betrokkenen opnieuw tegen de haren in te strijken. ‘Mensen hebben dingen gezegd waarvan ze later spijt kregen.’ Veertien dagen na de gespreksavond, op 28 juli 2020, ging De School definitief dicht. Veertien medewerkers tekenden een vaststellingsovereenkomst, waarbij het arbeidscontract werd ontbonden in ruil voor een vergoeding, en verlieten het bedrijf. Ongeveer vijftien medewerkers vertrokken op eigen initiatief, ‘omdat ze ons beleid wantrouwden of niet meer voor het bedrijf wilden werken’. Alleen het café en restaurant bleven open. Hoewel Wertheimer op dat moment vooral financiële oorzaken, als een gevolg van corona, noemde voor de sluiting, geeft hij nu toe dat de hier beschreven problemen ook een rol speelden. Sinds de sluiting was Wertheimer een tijdlang amper meer betrokken bij de organisatie. Het bedrijf wist dankzij coronasteun het hoofd boven water te houden. In oktober 2020 beviel zijn vrouw van hun dochter. ‘Vanaf dat moment stak ik mijn kop in het zand. Ik heb gedaan alsof het gedoe niet meer bestond.’ Tot hij een half jaar later een mailtje kreeg van een oud-medewerker. ‘Hij schreef: ‘Ik heb vijf jaar voor je gewerkt, ben ontslagen en heb daarna nooit meer iets gehoord.’ Medewerkers hadden hun ziel en zaligheid in het bedrijf gestopt en werden vervolgens ontslagen. Daar hebben mensen heel veel verdriet en pijn van gehad. Een vorm van nazorg was op z’n plek geweest, en dat heb ik nagelaten.’ Wertheimer begon met het bellen van een aantal oudgedienden. Ondertussen kwam hij in mei 2021 in contact met Erdal Kiran, een trouwe bezoeker. Kiran werkte op dat moment bij een marketingbureau en was op zoek naar een nieuwe baan. Wertheimer nam hem in dienst vanwege zijn ervaring binnen het bedrijfsleven: de dertiger had daar gezien ‘hoe je een grote organisatie inricht’. Bovendien wilde Kiran ‘iets bijdragen aan de stad waar ik ben opgegroeid’. Sinds de zomer van 2021 vormen de twee nu de directie van het bedrijf. Wertheimer gaat over de financiën, Kiran over de dagelijkse activiteiten van het café en het restaurant. De nieuw aangestelde directeur trof een organisatie aan waar de lucht nog niet was opgeklaard. Kiran: ‘Je merkte het aan de emoties: boosheid of tranen. In veel gevallen waren die gevoelens alleen maar sterker geworden. Medewerkers zeiden: ‘Als er eerder met me was gepraat, had ik me erover heen kunnen zetten.’’ Kiran schakelde ook een trainingsbureau in, dat opleidingen in onder meer teambuilding en samenwerken verzorgt. Ondertussen zocht Kiran contact met bezoekers, medewerkers en artiesten die in het verleden aan de club waren verbonden. Hij nodigde ze uit voor een ‘verzoeningsgesprek’. Ook de artiesten hadden daar behoefte aan, merkte hij. ‘Sommige dj’s traden hier met vaste regelmaat op. Zij waren sterk verbonden met de club en het raakte hun wat er speelde.’ Kiran: ‘Ik wilde weten hoe het met hen ging en ze excuses aanbieden. Ik wilde zeggen: ‘Jij bent een van onze mensen geweest en de club heeft sinds de sluiting geen contact met je gezocht. Daar sta ik niet achter.’’ De directeur sprak naar eigen zeggen meer dan honderd personen en heeft ruim vijfhonderd uur gepraat over wat voelde als ‘een familieruzie’. ‘Ik denk dat de diepe wonden inmiddels een beetje zijn geheeld.’ Zodra de gemeente in maart 2022 aankondigde het huurcontract van De School te willen verlengen, gloorde er licht aan het einde van de tunnel. ‘De club is abrupt dichtgegaan en we hebben het nooit mooi kunnen afsluiten. Dus we zijn de opties gaan verkennen.’ Het resultaat is bekend: op 9 september gaat de club weer open. Tot januari 2024. Verlenging zit er volgens de gemeente daarna niet meer in; het bedrijf hoopt daarna een nieuwe ruimte te vinden. De School behoudt zijn naam, ondanks alle ophef. Dat is een bewuste keuze, zegt Kiran. ‘De School kent een pijnlijke geschiedenis. We gaan met die gebroken scherven iets nieuws maken.’ Bovendien is een school volgens Wertheimer ‘bij uitstek een plek waar je fouten maakt en leert’. Op een kleine verbouwing na zal de argeloze clubganger weinig verandering zien. Maar achter de schermen waait een nieuwe wind. Zo is het kantoorpersoneel, dat in 2020 geen mensen van kleur kende, volgens de directie inmiddels een ‘goede afspiegeling van de bezoekers’. Kiran: ‘We hebben 25 mensen op kantoor. De genderverhoudingen zijn in balans, wat ook zo is voor onder meer afkomst en seksuele voorkeur. We laten geen enkele groep overheersend zijn.’ De organisatie heeft duidelijke klachtenregelingen, drie vertrouwenspersonen en nog een externe vertrouwenspersoon. Ook kent de organisatie een team diversiteit, gelijkwaardigheid en inclusie, dat met regelmaat aanbevelingen doet aan de directie. Zelfs bezoekers moeten op den duur gaan merken dat er ruimte is voor inspraak, al is nog niet helemaal duidelijk hoe dat zal gaan. De ondergang van De School heeft het publiek een les geleerd, zegt Wertheimer. ‘Mensen concludeerden: je moet niet te veel ingaan op kritiek over inclusiviteit. Dus doe niets en negeer het, want het kost je uiteindelijk de kop.’ Ten onrechte, vindt hij. ‘We stelden ons kwetsbaar op. Onze repliek was niet sterk, maar het luisteren was wel de juiste manier.’ Wat de dansliefhebbers straks te wachten staat is nog niet besloten, over de programmering moet het creatieve team nog beslissen. Maar Kiran is opgewekt: ‘We willen groot en nieuw talent straks opnieuw een podium bieden. En ik hoop dat bezoekers zich weer thuis gaan voelen. We hebben nog zestien maanden om samen mooie herinneringen te laten ontstaan.’||https://www.volkskrant.nl/cultuur-media/amsterdamse-nachtclub-de-school-gaat-weer-open-de-wonden-zijn-een-beetje-geheeld~b0cb4bd1/
2022-07-30||Blinken en Lavrov praten over ruil: basketbal-ster en ‘spion’ tegen wapenhandelaar en moordenaar||Rusland houdt twee Amerikanen, de basketbalster en tweevoudig winnaar van Olympisch goud Brittney Griner en de ex-marinier Paul Whelan, gevangen, en in de Verenigde Staten zit de Russische wapenhandelaar Viktor Bout vast. De Amerikaanse minister van Buitenlandse Zaken Antony Blinken zegt dat hij zijn Russische collega Sergey Lavrov tijdens het gesprek een voorstel heeft gedaan waar die niet omheen zou kunnen. Rusland zou echter met een tegenvoorstel zijn gekomen, om behalve Bout ook de in Duitsland wegens moord veroordeelde Vadim Krasikov bij de ruil te betrekken. Aan het korte gesprek ging een lange voorbereiding vooraf. Volgens Lavrov hadden de presidenten Joe Biden en Vladimir Poetin in hun laatste rechtstreekse gesprek in Genève in 2021 al afgesproken dat over een gevangenenruil moet worden onderhandeld. Griner was toen nog niet opgepakt in Moskou, maar de recente arrestatie van deze basketbalster van wereldklasse heeft de urgentie van de onderhandelingen alleen maar vergroot. Brittney Griner werd op 17 februari op het vliegveld van Moskou aangehouden. Ze was in het bezit van cannabis-olie en staat nu in Rusland terecht. Haar hangt een straf van maximaal 10 jaar boven het hoofd. Griner maakte deel uit van het Amerikaanse vrouwenbasketbalteam dat op de Olympische Spelen in 2016 en 2020 goud won. Ex-marinier Paul Whelan is in 2020 tot 16 jaar veroordeeld wegens spionage. Viktor Bout wordt beschouwd als de ‘hoofdprijs’ in de onderhandelingen. Bout is een internationale wapenhandelaar die kennelijk sterke banden met de Russische machthebbers heeft. Hij werd in 2008 gearresteerd in Thailand, en zit nu in de Verenigde Staten een gevangenisstraf van 25 jaar uit. Door nu ook Vadim Krasikov bij de onderhandelingen te betrekken, torpederen de Russen volgens Amerika de kans op een gevangenenruil. Krasikov schoot in 2019 in Berlijn de in Rusland gezochte Tsjetsjeen Zelinkhan Khankoshvili dood. Een Duitse rechtbank veroordeelde Krasikov – voormalig luitenant in het Russische leger – daarvoor tot levenslang. De VS zien weinig in het voorstel. Persbureau Reuters citeert Adrienne Watson, woordvoerder van de Amerikaanse nationale veiligheidsraad NSC daarover: ‘Twee onschuldige Amerikanen ruilen tegen een veroordeelde moordenaar, die bovendien in een derde land wordt vastgehouden, is geen serieus tegenbod.’ Volgens Watson probeert Rusland zo onder de eventuele deal uit te komen. Lavrov zei na afloop dat zo’n ruil ‘professioneel en via stille diplomatie’ zou moeten worden afgehandeld, en niet ‘door speculaties rond te strooien in het openbaar’. Blinken wilde niet zeggen of het gesprek misschien averechts heeft gewerkt, en een gevangenenruil nu minder waarschijnlijk is geworden. Uiteraard kwam de oorlog in Oekraïne ook ter sprake. Blinken drong er bij Lavrov op aan het graanakkoord tussen Rusland en Oekraïne te respecteren en Oekraïense graantransporten doorgang te verlenen. Ook gaf hij te kennen dat ‘de wereld geen annexaties zal erkennen’, en dat Rusland een ‘zware prijs’ zal betalen als het doorgaat met het veroveren van stukken Oekraïne. Lavrov wijt op zijn beurt de voedselproblemen aan de sancties van de Verenigde Staten. De oorlog in Oekraïne – die Rusland consequent geen oorlog noemt, maar ‘speciale militaire operatie’ – noemde hij ‘zelfverdediging’. De toon van het gesprek werd ‘niet polemisch, en zakelijk’ genoemd.||https://www.volkskrant.nl/nieuws-achtergrond/blinken-en-lavrov-praten-over-ruil-basketbal-ster-en-spion-tegen-wapenhandelaar-en-moordenaar~b6665d79/
2022-07-30||Spanje en Brazilië rapporteren eerste doden apenpokken buiten Afrika, steden in VS wapenen zich tegen virus||In Brazilië overleed een 41-jarige man die, volgens het ministerie van Volksgezondheid van het land, andere onderliggende aandoeningen had zoals een verzwakt immuunsysteem waardoor zijn toestand snel verslechterde. Hij zou uiteindelijk op de intensive care zijn overleden. De Spaanse autoriteiten hebben nog geen verdere informatie gegeven over de overleden persoon. Spanje en Brazilië behoren tot de landen die relatief het zwaarst getroffen worden door het apenpokkenvirus met respectievelijk 4.298 en ruim 5.000 vastgestelde gevallen. In Spanje kwamen tot nu toe 120 mensen in het ziekenhuis terecht na een besmetting met het virus. Over het algemeen verloopt een besmetting met het apenpokkenvirus mild. Besmette personen krijgen vaak griepverschijnselen zoals koorts, hoofdpijn en spierpijn. Na enkele dagen ontstaan bij veel patiënten kleine blaasjes op de huid. De ziekte kan volgens deskundigen wel gevaarlijk zijn voor kinderen en mensen met een zwakke gezondheid of verzwakt immuunsysteem. Sinds mei dit jaar verspreidt het apenpokkenvirus zich over de wereld, inmiddels is het geconstateerd in zeker 71 landen waar het oorspronkelijk niet voorkomt. Normaal gesproken gaat het virus vooral rond in West- en Midden-Afrika. Tot nu toe kwamen alle doden als gevolg van apenpokken uit dat gebied. De snelle verspreiding was voor de Wereldgezondheidsorganisatie (WHO) vorige week reden om het apenpokkenvirus uit te roepen tot een gevaar voor de internationale volksgezondheid. Voor het virus geldt sindsdien het hoogste waarschuwingsniveau. Dat betekent niet dat het virus zelf uitzonderlijk gevaarlijk is, de WHO wil voor een signaal afgeven dat de uitbraak serieus moet worden genomen en maatregelen vereist zijn. Autoriteiten in de Verenigde Staten zetten deze week vergelijkbare stappen. De staat New York riep apenpokken uit tot een direct gevaar voor de volksgezondheid waardoor lokale gezondheidsorganisaties een beroep kunnen doen op extra overheidssteun om het virus aan te pakken. San Francisco riep donderdag de noodtoestand uit om apenpokken te bestrijden. De stad zet vooral in op preventie en heeft inmiddels 8.200 doses van een vaccin dat bedoeld is om een besmetting met het virus tegen te gaan. Apenpokken is geen geslachtsziekte, men loopt het op door huid-op-huid contact en iedereen kan het krijgen, maar momenteel gaat het vooral rond binnen de homoscene. De preventieve acties richten zich daarom vrijwel over ter wereld vooral op mannen die seks hebben met andere mannen. In Nederland kunnen 32 duizend mannen die geregeld seksuele contacten hebben met andere mannen sinds maandag een inenting krijgen met het Imnavex-vaccin. Dat vaccin is weliswaar niet specifiek bedoeld voor het virus maar men neemt aan dat het ook effectief is tegen apenpokken.||https://www.volkskrant.nl/nieuws-achtergrond/spanje-en-brazilie-rapporteren-eerste-doden-apenpokken-buiten-afrika-steden-in-vs-wapenen-zich-tegen-virus~b47d080d/
2022-07-30||ASML-baas Martin van den Brink: ‘Ik heb altijd een totale afwezigheid van angst gehad om iets te maken’||Een halve eeuw voordat hij ASML met ‘de ingewikkeldste machine ter wereld’ zou omtoveren tot het kostbaarste bedrijf uit de vaderlandse geschiedenis, groeide in het Veluwse dorpje Bennekom een dyslectisch jongetje op. ‘Ik was geen goede leerling, had overal matige cijfers voor’, vertelt ‘Mister ASML’ Martin van den Brink (1957). Al 38 jaar is hij een van de grote gangmakers achter ‘het belangrijkste bedrijf waar u nog nooit van gehoord heeft’, zoals ASML’s bijnaam luidt. ‘Ik ben enorm dyslectisch, kan gene regel goed schrijven. Als ik vroeger sommetjes maakte, moest ik van plaatje naar plaatje gaan, want van de tekst moest ik het niet hebben.’ De zoon van een huisvrouw en een jonggestorven administrateur van boekdrukkerij Zomer & Keuning uit Wageningen is sinds 2013 de technologische topman en, samen met Peter Wennink, baas van ’s werelds grootste chipmachinefabrikant. Met een beurswaarde van 219 miljard euro is het meer dan 30 duizend werknemers tellende lithografiebedrijf uit Veldhoven inmiddels opgeklommen tot plaats 38 op de wereldranglijst van kostbaarste bedrijven, (ver) boven mastodonten als McDonald’s, Unilever, Shell, Walt Disney of Nike. Dat ASML bij het grote publiek een stuk minder bekend is dan bovenvermelde namen, heeft een simpele reden. In tegenstelling tot de potten pindakaas van Unilever, sportschoenen van Nike of bioscoopkrakers van Walt Disney komen consumenten zelf nooit in aanraking met de tot wel 160 miljoen euro kostende en vier Boeing 747’s vullende machines van ASML. De klanten van ASML zijn chipmakers als het Taiwanese TSMC (nummer 12 op de wereldranglijst), het Koreaanse Samsung (nummer 25) en het Amerikaanse Intel (66). Aan hun computerchips, gemaakt met de machines van de ongenaakbare wereldmarktleider uit het Brabantse Veldhoven, is het te danken dat onze telefoons, auto’s, televisies, laptops, spelletjescomputers, pacemakers, slimme koelkasten en andere snufjes alsmaar sneller en goedkoper worden. Aan de basis van dat bedrijf stond een jongen met twee rechterhanden uit Bennekom, die mede dankzij een fenomenaal talent voor techniek elk jaar met de hakken over de sloot over ging. ‘Mijn gevoel voor techniek had misschien met veel dingen te maken’, zegt Van den Brink, als chief technology officer de hoogste verantwoordelijke binnen ASML voor de ontwikkeling van innovaties. ‘M’n vader is jong overleden, en onze buren in Bennekom hadden een wagenmakerij, een werkplaats waar de boeren langskwamen met hun problemen. De eigenaars hadden geen opvolgers, want hun zoon werd wethouder, dat was de grote hotemetoot in het dorp. Dus stond die werkplaats daar maar, omdat de eigenaars er geen afscheid van konden nemen. Ik kwam daar als buurjongetje van een jaar of 10, 11. Je had er hout en ijzer, je kon er alles maken. Voor mij was het alsof ik in het walhalla kwam. ‘Die mensen van de wagenmakerij waren al 80, maar die man kon nog een houten kruiwagenwiel maken, dat kon bijna niemand. Dan zat ik als jongetje van 10 te kijken hoe hij een ijzeren band om het wiel gloeide. Daar heb ik ontzettend veel van geleerd. ‘Zelf heb ik altijd een totale afwezigheid van angst gehad om dingen te maken. Ik kan me herinneren dat ik als kleine jongen eens thuiskwam en dat mijn moeder zei: ‘De schoorsteen waait er bijna vanaf.’ Ik zeg: ‘Nou, dan trek ik hem er toch van af?’ Dus dat deed ik dan: ik trok de schoorsteen van het dak af en bouwde hem weer op.’ Diezelfde onbevreesdheid voor technische uitdagingen zou hem decennia later helpen bij het hachelijkste avontuur uit de aan hachelijke avonturen niet arme geschiedenis van ASML: de ontwikkeling van EUV-apparatuur, chipmachines op basis van extreem ultraviolet licht (EUV), een lange tijd voor onmogelijk gehouden technologische doorbraak. ‘De ingewikkeldste machine ter wereld’, noemt The New York Times de zogeheten Twinscans. Kolossale witte gevaartes zijn het, waarin het ultraviolette licht als een purperen bliksemschicht door de ingewanden van het apparaat flitst. ASML heeft een monopolie op de machines, die de snelste chips tot nu toe maken, wat te danken is aan koppig doorzetten, waar rivalen als Canon en Nikon al jaren geleden de moed opgaven. Het leverde ASML vorig jaar een recordomzet van 18,6 miljard euro op, een verdubbeling in vier jaar tijd. Het succes van ASML is zo stormachtig dat de monopolist ongewild is uitgegroeid tot pion in de technologie-oorlog tussen China en de Verenigde Staten. De Amerikaanse president Donald Trump en zijn opvolger Joe Biden draaiden de Nederlandse regering de afgelopen jaren de duimschroeven aan om te voorkomen dat ASML zijn meest geavanceerde apparatuur kan exporteren naar het China van president Xi Jinping. Voor Beijing zijn de Veldhovense EUV-machines onontbeerlijk in zijn missie de Amerikanen technologisch naar de kroon te steken. ASML’s rol in het geopolitieke steekspel tussen China en de VS ligt zo gevoelig, dat Van den Brink het er tijdens het interview niet over wilde hebben. Dat Biden en Xi het bescheiden Veldhoven in het vizier hebben, komt doordat ASML zo ongeveer in zijn eentje de beroemde Wet van Moore in stand houdt, naar de voorspelling uit 1965 van Intel-oprichter Gordon Moore dat het aantal transistors op een computerchip dankzij technologische vooruitgang elke twee jaar zal verdubbelen. Het voorbije decennium is het einde van de Wet van Moore, de profetie die onder technofuturisten een bijna heilige status heeft, al meermaals aangekondigd – en daarmee ook het einde van de technologische vooruitgang. Totdat ASML met zijn Twinscans op de proppen kwam. En zo slaat die eens obscure fabrikant aan bedrijventerrein De Run in Veldhoven de maat waarop anno 2022 de vooruitgang danst. Rond de tijd dat Gordon Moore zijn wet formuleerde, stierf Van den Brinks vader. ‘Gewoon, een hartaanval, niks bijzonders. Maar ik was 9 en mijn broers en zus waren allemaal jong. En daarbij was het ook de verwachting dat ik als handigste zoon een aantal dingen deed die mijn vader normaal zou hebben gedaan. Dus ik werd ook een beetje in die rol geduwd, of ik nam die rol zelf op me, en pakte thuis van alles aan.’ ‘Nou, ik zal iets onbenulligs noemen. Als m’n moeder vroeger even boodschappen ging doen, had ik als jongetje van 10, 11 de neiging om iets te pakken wat ik uit elkaar kon halen om het weer in elkaar te zetten. Dan pakte ik de pendule van de schoorsteen en haalde ik het uurwerk eruit. Het probleem was alleen dat de veer van die klok gespannen was. Maar ja, dat wist ik toen allemaal niet. Ineens springt het hele zaakje uit elkaar, dwars door de kamer heen, omdat de veer ontspande. Ik ben daarna geloof ik drie weken bezig geweest om het weer voor elkaar te krijgen. M’n moeder was natuurlijk heel boos.’ ‘Ze was wel boos, maar niet bóós, als je begrijpt wat ik bedoel. Die had ook zoiets van: wat curieus wat die jongen allemaal doet. Ze wilde wel dat ik de klok zou maken. Alleen was de veer kapot, dus toen heb ik in een boekje opgezocht hoe ik die moest maken. Een veer kun je niet buigen, die moet je eerst warm stoken. Dan gloei je dat metaal uit, waardoor de spanning eruit gaat, dan pas kun je hem buigen. Dat soort dingen heb ik toen allemaal ter plekke moeten uitvinden.’ ‘Nee, ik denk dat als jij hier bij ASML gaat rondvragen, er vast heel veel mensen zijn die ook dit soort verhalen hebben. Ik vind mezelf op dat punt ook echt geen hoogvlieger. ‘Ik weet nog dat ik als scholier vaak bij een lokale constructiewerkplaats bijkluste om vakantiegeld te verdienen. Na een paar jaar, ik zat inmiddels op de hts en zal een jaar of 19 geweest zijn, zegt de baas van de werkplaats tegen me: ‘Martin, ik wil je graag aan het werk hebben, maar ik kan je niet betalen.’ ‘Hoe bedoel je?’, zei ik. ‘Ik moet jou het minimumloon betalen, en jij wordt elk jaar duurder, terwijl jouw ervaring niet toeneemt. De andere jongens moet ik ook meer betalen, maar die kunnen ook steeds meer.’ ‘Hoezo’, zeg ik, ‘ik kan toch ook van alles?’ Dus zei hij: ‘Weet je wat? Dan ga je een echte opdracht doen. En dan kijken we of je ook de omzet haalt die hoort bij wat jij me kost.’ ‘​​Ik moest toen voor Smit Transformatoren uit Nijmegen U-balken maken om het transformatorblik via draadeindes bij mekaar te houden. Toen ik klaar was, bleek ik de tekening 180 graden verkeerd om te hebben gehouden. Moest ik de boel weer omdraaien, en er nog een stuk aan lassen. Ik kwam d’r wel uit, maar al met al was ik twee, drie keer zo lang bezig als mijn collega’s. Dus sloeg m’n baas aan het rekenen. ‘Weet je wat het kost wat jij doet?’, zei hij. ‘Ik kan me jou gewoon niet permitteren. Je bent ontslagen.’ ‘Dat ontslag is een markerend moment geweest voor mij’, grinnikt Van den Brink. ‘Een leverancier zei ooit tegen me: ‘Je kunt wel een lul tekenen, maar dan pist-ie nog niet.’ Je kunt wel van alles bedenken, maar het moet wel werken.’ Aan zijn jaren bij de constructiewerkplaats hield hij een groot respect over voor monteurs, techneuten en andere ambachtslieden, dezelfde mensen met gouden handjes waar hij later bij ASML zo sterk op zou leunen. ‘Bij de jonge generatie mis je daarvoor nog weleens de waardering; dat mensen echt snappen wat ervoor nodig is om iets te maken. Dat is iets wat mij met de paplepel ingegoten is, en waar ik later tijdens mijn carrière veel voordeel van heb gehad.’ Die carrière begon met een omweg, van de lagere technische school (lts), via de mts en hts naar de Universiteit van Twente, waar de technisch natuurkundige als 26-jarige afstudeerde op zijn onderzoek naar stadsverwarming. ‘Als ik nu, in het huidige schoolsysteem zou opgroeien, zou ik het nooit gehaald hebben. Ik kon vroeger overgaan met een 3 voor Engels, een 4 voor Duits en een 5 voor Nederlands. Daar red je het nu nergens meer mee, maar ik ging toch over, want met de rest van m’n vakken zat ik qua cijfers wel aan de bovenkant. ‘De leraren vonden het zonde om me vast te houden, dus die lieten me gewoon lopen. Op een of andere manier had ik dat ook wel in de gaten, want ik had geen zin om m’n best te doen. Het kostte me veel te veel energie, die talen studeren. Ik werd daar ontzettend chagrijnig van.’ ‘Ik denk dat er tegenwoordig minder plek is voor afwijkende leerlingen. Dat heb ik ook bij mijn eigen kinderen gezien. In het opleidingssysteem is er nu denk ik minder ruimte voor de eigen afweging van een leraar. Als je te laag scoort bij de Cito-toets, of te weinig studiepunten haalt, red je het niet. Er is minder ruimte voor discussie, voor nuance. Geen enkele opleiding zou nu iemand laten overgaan met alleen maar onvoldoendes voor talen. Maar mij gebeurde dat.’ Toen Van den Brink in 1984 binnenkwam bij ASML, wees niets erop dat de zieltogende lithografiefabrikant in de decennia erna zou uitgroeien tot hoeder van de Wet van Moore. Een van de eerste innovaties van de toenmalige Philips-dochter was het neerzetten van emmers om het regenwater op te vangen uit het lekkende fabrieksdak. Amper was Van den Brink in dienst getreden bij ASML of hij dreigde alweer op te stappen, uit onvrede over al die ‘oude Philips-kerels die elke minuut van de dag klagen over hun pensioentjes, en of ze wel een gouden horloge zullen krijgen bij hun 25-jarig jubileum’, zoals René Raaijmakers optekende in De architecten van ASML, zijn lezenswaardige geschiedenis over ASML’s beginjaren. Van den Brink banjert in Raaijmakers’ boek door de bladzijden als een personage dat bijna larger than life is. Met grenzeloze ijver hielp hij het ploeterende ASML overleven in de jaren dat moederbedrijf Philips er elk moment de stekker uit leek te gaan trekken. Zijn ijver ging gepaard met een – zelfs voor een Nederlander – opmerkelijke allergie voor autoriteit, die misschien terugging tot zijn eigen jeugd, toen hij door het verlies van zijn vader al jong zijn eigen boontjes leerde doppen. Zijn uitbarstingen tegen hotemetoten waren intern bijna legendarisch. ‘Jullie zijn waardeloos! Jullie maken ons bedrijf kapot!’, kreeg de kersverse topman van de Duitse lenzenmaker Zeiss – tot op de dag van vandaag een van ASML’s belangrijkste handelspartners – ooit te horen tijdens zijn eerste kennismaking met Van den Brink. Alleen Samsungs al even ondiplomatieke Koreanen, die er niet voor terugdeinsden de paspoorten van bezoekende ASML’ers af te pakken als ze te veel praatjes hadden, waren opgewassen tegen ‘wildeman’ Van den Brink. Dat Van den Brink ASML ondanks het moeilijke begin al die jaren trouw bleef, kwam ook door de vele inspiratiebronnen binnen het bedrijf. Steef Wittekoek bijvoorbeeld, een pionier op het gebied van lithografie, de kunst van het schrijven van minuscule lijntjes op microchips. Hoe meer lijntjes er op een chip passen, hoe sneller hij werkt. ‘Met Steef ging ik regelmatig op pad naar het buitenland. Hij had een zekere wetenschappelijke standing, dus hij kwam alle onderzoekslaboratoria binnen, bijvoorbeeld bij AT&T Bell Labs, toen een zeer gerenommeerd laboratorium.’ Het Amerikaanse Bell Labs was in de 20ste eeuw een kraamkamer voor baanbrekende technologieën: lasers, transistors, zonnecellen, gehoorapparaten, communicatiesatellieten, programmeertalen. ‘Toen ik daar rondliep, ik zal een jaar of 35 geweest zijn, zag ik de gezichten van allerlei beroemde onderzoekers in een soort eregalerij hangen bij de receptie: veel Nobelprijswinnaars, mensen die ik herkende uit de schoolboekjes. Ik dacht: ik zit helemaal verkeerd bij ASML. Wat moet ik in godsnaam doen bij ASML?’ ‘We hadden als ASML samenwerkingsprojecten met Bell Labs. Een van de bazen van het lab, Bill Brinkman, haalde me dan op bij de receptie en liep dan expres langs het kantoor waar de transistor was uitgevonden. ‘Jezus’, dacht ik dan. Daarna vergaderden we in zijn grote kantoor, dat voor de helft gevuld was met boeken en papieren, als een soort wijsgeer. ‘Aan het eind van de vergadering zei Brinkman: ‘Goed gesprek, maar we moeten nog een keer verder praten.’ ‘Da’s goed’, zeg ik, ‘dan kom ik over twee maanden terug.’ ‘Nee’, zegt hij, ‘dan kan ik niet, dan zit ik in Stockholm.’ Ik zeg: ‘Stockholm? Wat moet jij in Stockholm?’ Bleek een van zijn onderzoekers, Steven Chu, de Nobelprijs voor Natuurkunde te krijgen. Tja, dan denk je bij jezelf: ik zit echt op de verkeerde plek. Inmiddels is Bell Labs dicht, en is ASML groter dan een Philips ooit was. ‘Dus als je me vraagt wat me inspireert, dan is het toch wel dat ik destijds dacht: als ik nou ook zo’n bijdrage kan leveren als al die grote namen, dat zou mooi zijn. Want als 35-jarige in zo’n laboratorium had ik toch wel het idee van: ik zit hier bij een grote man, en daar kan ik eigenlijk niet aan tippen.’ Dat Van den Brink die ambitie dertig jaar later ruimschoots kan afvinken op zijn te-doenlijstje, is niet in de laatste plaats te danken aan ASML’s verbijsterend complexe EUV-machines. Dankzij de ‘redders van de Wet van Moore’, zoals MIT Technology Review ze onlangs noemde, kunnen klanten als TSMC, Samsung en Intel nu lijntjes op hun chips priegelen op slechts 4 nanometer van elkaar, oftewel 4 miljoenste millimeter, een afstand waar nog niet eens twee dna-moleculen tussen passen. Het opwekken van extreem ultraviolet licht gebeurt door een laser 50 duizend keer per seconde op microscopisch kleine tindruppeltjes te laten schieten. ‘We verhitten tin tot zo’n 270 graden’, vertelt Van den Brink. ‘Dat vloeibare tin zetten we onder zeer hoge druk, zo’n 300 bar. Het tin drukken we door een mondstuk, waardoor een stroom druppeltjes ontstaat van 30 micron in diameter. Daarop laten we de laser vuren.’ Het eerste laserschot vervormt de druppels tot minuscule vliegende pannenkoeken, de tweede, nog krachtigere laserpuls, zet de pannenkoeken om in EUV-licht uitstralend plasma. Deze belichting is nodig om de ultrafijnmazige patronen te kunnen etsen op de allersnelste chips. In hun meer dan twee decennia durende worsteling om EUV-machines van de grond te laten komen en de concurrentie een beslissende slag toe te brengen moesten Van den Brink en zijn collega’s de ene na de andere krachttoer uithalen. ‘De lichtbron van EUV, dat is een van de grootste rampen die je je kunt indenken’, noemt hij als voorbeeld. ASML probeerde het aanvankelijk met elektrische ontladingslampen, maar dat werd een rommeltje. ‘We hadden twee grote wielen die we in vloeibare tin lieten ronddraaien. Daartussen probeerden we een vonk te veroorzaken om EUV-licht te genereren. Maar het was net als fietsen in de regen, het vloeibare tin spatte alle kanten op. Dat gaf één grote rotzooi. We hebben het zelfs nog met een soort spatlappen onder controle proberen te krijgen, maar we kregen het niet voor elkaar.’ Het eerste, nog met ontladingslampen werkende prototype, deed in 2006 liefst 23 uur over het belichten van slechts één van de ronde siliciumplakken waar computerchips uit worden gesneden. Ter vergelijking: de nieuwste generatie EUV-machines van ASML haalt zo’n tweehonderd belichte siliciumplakken per uur. Voor het zover was, wachtten ASML nog jaren van tegenslagen en gemiste deadlines. Pas in 2018 was de puzzel eindelijk gelegd. Het eindresultaat is een mirakel van samenwerking. De druppelgenerator die het vloeibare tin voor het vuurpeloton van laserstralen leidt is van de hand van het Amerikaanse Cymer. De koolstofdioxidelaser die de salvo’s afvuurt komt van het Duitse Trumpf. De hyperprecieze spiegels in de machine zijn van het Duitse Zeiss. De robotarmen die de machine elke dertig seconden een nieuwe siliciumplak voorschotelen om te belichten stammen van het Eindhovense VDL. En zo vormen honderden andere leveranciers in binnen- en buitenland een schakeltje in ASML’s succes. ‘Dan was ik waarschijnlijk vroeg met pensioen gegaan.’ ‘Beperkt. Kijk, EUV is nu een enorme hype. We creëren daarmee heel veel waarde voor het bedrijf. Maar lithografie zou er sowieso nog geweest zijn. De technologie heeft niet stilgestaan terwijl wij aan EUV werkten. De wereld heeft zich proberen te behelpen door bestaande apparatuur te perfectioneren. Bij ASML hebben we bovendien ook ingezet op andere technieken, zoals immersie, waarbij we de lens onder water zetten om chips te belichten. Dat is ook een mirakel geweest. Wat dat betreft is het hier bij ASML echt een speeltuin voor technici: niets is te gek, als het maar werkt. ‘Ik denk dat de innovatie in computerchips nog wel zo’n twintig jaar zal doorgaan. Chips zullen de komende twintig jaar steeds krachtiger blijven worden. Maar de innovatie zit hem niet alleen in het verkleinen van details op computerchips, maar ook in het efficiënter maken van chips. De chips in onze telefoons kunnen nu vele malen meer dan tien jaar geleden. Deze chips gaan ons in de komende jaren helpen om de uitstoot van broeikasgassen te verminderen – denk aan elektrische scooters, slimme netwerken en al die dingen meer. ‘Dus de ontwikkelingen zouden ook zonder EUV door zijn blijven gaan. Alleen zouden die andere technieken onze klanten meer geld hebben gekost dan nu het geval is. En waarschijnlijk zou de Wet van Moore eerder zijn geëindigd.’ ‘Nee. Laat ik het zo zeggen: het is natuurlijk een onzinnige wet. Het heeft niets te maken met fysica. Moore is gewoon een visionair geweest, die in 1965 al een groot deel van onze huidige economie heeft voorspeld. De Wet van Moore is een economische wet, geen natuurkundige wet. ‘Dus het is heel fijn dat het EUV-avontuur ons gelukt is. Maar geen enkele vooruitgang gaat voor eeuwig exponentieel door.’||https://www.volkskrant.nl/nieuws-achtergrond/asml-baas-martin-van-den-brink-ik-heb-altijd-een-totale-afwezigheid-van-angst-gehad-om-iets-te-maken~b0388ac7/
2022-07-30||De relatie met zijn Franse buren leek onherstelbaar, tot er aan de andere kant van de muur iets ergs gebeurde||‘Hij is dood...’ Het is juli 2021 en mijn man Frank is net met grote passen de achtertuin in komen lopen. Er staat paniek in zijn ogen. ‘Wat? Hè?’, zeg ik, terwijl ik mijn glas wijn op de tuintafel neerzet alsof ik iets in veiligheid moet brengen. ‘Dood? Wie?!’ ‘De buurman!’, zegt hij. De buurvrouw heeft hem net aangesproken, voor het eerst sinds de ruzie van een paar maanden geleden. Ze begon over de boom die tijdens een storm van onze achtertuin in die van haar was gevallen en die we daar hadden laten liggen omdat het verzekeringswerk was om die op te ruimen. Dat was misschien flauw van ons geweest, maar dat maakte ons niet meer uit, want onze buren hadden zonder toelichting een enorme garagemuur gebouwd op de erfafscheiding met onze moestuin, op sommige plaatsen er zelfs iets overheen, en hadden daarmee onze droom doorgeprikt van een leven in een Franse idylle, in harmonie met de lokale bevolking. ‘Ik zei dus maar weer dat ze de verzekering moest bellen’, zegt Frank. ‘Ze keek me recht aan en zei: ‘Ik ben nu alleen!’ Ik begreep dat niet. ‘Mijn man is overleden!’, zei ze daarop. Althans, dat denk ik, want ik durfde het niet nog eens expliciet na te vragen.’ ‘Maar hoe heb je gereageerd?’ ‘Ik zei: ‘Dat is verschrikkelijk!’ En toen zei zij dat dat inderdaad zo was, begon te huilen en ging ervandoor.’ ‘Jeetje’, zeg ik beduusd. ‘Het arme mens. Net als je denkt dat er iets van een evenwicht is ontstaan in onze kleine gemeenschap, staat alles weer op zijn kop.’ Terwijl ik van de schrik bekom, stel ik me voor hoe het zou zijn als ik op een dag wakker zou worden en Frank er plotseling niet meer is. Wat zou er dan nog overblijven van het paradijselijke leven dat we hier hebben opgebouwd? Ik kan me niet indenken dat ik dan nog met plezier de tomatenplanten zou dieven, de uitgebloeide bloemen uit de petunia’s zou plukken en bij zonsondergang een fles reuilly zou opentrekken om met het uitzicht over de vallei weer een mooie dag af te sluiten. Hoe moet dat voor haar zijn? Zij is geboren en getogen op deze plek, is net een jaar met pensioen, heeft eindelijk de grote grijze garage van haar dromen aan haar huis laten bouwen, waarbij haar relatief nieuwe, buitenlandse buren daar allesbehalve begrip voor hebben gehad en zo haar versie van een Franse idylle onder druk hebben gezet. Na dik anderhalf jaar bouwen, vertraagd door de pandemie, is de garage zo goed als af en is ze er klaar voor om samen met haar man te gaan genieten van een auto die voor altijd binnen droog kan staan. Tot het noodlot toeslaat. Afgrijselijk. We willen iets voor haar doen. Iets om te laten zien dat we begrijpen dat gekonkel over een muur en een omgevallen boom futiel is in vergelijking tot het gemis van een levenspartner. We kopen een rouwkaart en schrijven daarop dat we geschrokken zijn van haar nieuws, dat we het verschrikkelijk voor haar vinden, dat de tijd van onenigheid wat ons betreft voorbij is en we haar veel sterkte toewensen en doen die bij haar in de bus. Van anderen in de omgeving horen we dat de buurman een kleine week later begraven zal worden. Fijn om te weten, zodat we er die dag voor kunnen zorgen dat we niet per ongeluk vrolijk in de moestuin aan het fluiten zijn, terwijl er op het erf van de buren een lijkwagen komt voorrijden. Op de dag zelf is het alsof ik het verdriet over de schutting onze tuin in kan zien kruipen. Uiteindelijk durf ik één blik op het erf van de buren te werpen en zie ik dat de garage de functie van mortuarium heeft gekregen: de hele familie zit onder de openstaande garagedeur, zwijgend in een kringetje voor zich uit te staren. Frank legt de regionale krant voor zich op tafel en wijst met zijn vinger naar een vakje op de advertentiepagina, daar waar melding wordt gedaan van wie er is geboren (een klein hoekje) en wie er is heengegaan (daar is altijd meer ruimte voor nodig in dit leegloopgebied). ‘Kijk nou’, zegt hij, ‘de buurman had een bijnaam, dat staat er expliciet bij. Wist jij dat?’ Ik gluur naar de advertentie en schud mijn hoofd. ‘Nee, die naam heb ik in al die jaren nooit eerder gehoord.’ Daardoor begin ik me af te vragen of we hen eigenlijk wel echt hebben gekend. Los van het gebrek aan communicatie en de horkerigheid waarmee alles is verlopen, verwijt ik hen eigenlijk nog wel het meest dat ze de aardigheid die er tussen ons was, de harmonie die ik heb gevoeld, hebben misbruikt om ons met een muur van twee verdiepingen op de erfgrens te overrompelen. Maar misschien was er wel helemaal niet zoveel sprake van ‘harmonie’ als ik mezelf heb wijsgemaakt. Wellicht waren de woorden die ze hebben gesproken en de blik die ze op ons hebben gericht wel veel zakelijker bedoeld dan ik ze had geïnterpreteerd. Zij lieten ons in onze fantasiewereld leven, terwijl ze ondertussen lustig aan hun eigen walhalla bouwden. Mogelijk vonden ze zelfs wel dat ze ons meer dan voldoende hadden voorbereid op de komst van hun garage. Ze hadden ons immers terloops verteld dat die er ooit ging komen en gedacht dat als we de details wilden weten, we dan zelf maar naar het stadhuis moesten gaan om de bouwvergunning te inspecteren en de plannen te bekijken. Dat we dat niet hadden gedaan, was ons probleem. ‘Toe, vertel me eens waarover je aan het schrijven bent?’, vraagt een Franse vriendin die in een gehucht verderop woont, als ik een week na de begrafenis van de buurman bij haar aan de keukentafel zit. Ze schenkt me koffie in, terwijl ik een aantal korte samenvattingen geef van wat ik in de pen heb. ‘Ik kan niet wachten om het te lezen’, zegt ze met een twinkeling in haar ogen. ‘Euh’, zeg ik. ‘Zoals je weet, schrijf ik in het Nederlands, dus dat wordt moeilijk.’ Dan vouwt ze haar handen rond haar koffiekopje, lijkt even naar woorden te zoeken, zet zich schrap en zegt: ‘Ik moet het je toch maar vertellen. Jullie buurvrouw heeft, nog voor de dood van je buurman, op internet een artikel aangetroffen waarin je over de ruzie en de bouw van de garage schrijft. Ik denk dat ze je naam heeft gegoogled en het daarna met Google Translate heeft vertaald.’ Ze laat even een pauze vallen. ‘Ze sprak me erover aan en zei tegen me dat je haar met dat stuk écht pijn hebt gedaan.’ Mijn vriendin wijst uit haar keukenraam naar de schoorstenen van de andere huizen. ‘Iedereen heeft het hier gelezen...’ Ik ben met stomheid geslagen en voel me zowel betrapt als schuldig. Ik ben er nooit van uitgegaan dat mijn verslag over de ruzie een weg terug naar onze buren zou vinden. En nu heeft ze het gelezen én heb ik haar pijn gedaan, terwijl ze al zo ontzettend veel ellende te verwerken heeft gekregen nu haar man plots is weggevallen. Al is het ook wel weer opmerkelijk dat de buurvrouw het artikel heeft aangegrepen om de wijde omgeving over die pijn in te lichten, behalve de dader zelf. Ik sta desondanks wel achter ieder woord. Het is immers wat er is gebeurd en ik heb het opgeschreven in een poging iets te doorgronden, iets groters bloot te leggen dan de anekdote. Dus ik haal diep adem en geef dat als antwoord. ‘En ik heb hun namen niet gebruikt, zodat ze onherkenbaar zijn gebleven, net als dat ik de naam van het gehucht niet heb genoemd’, voeg ik er ter verdediging aan toe. ‘Daar heb je goed aan gedaan’, zegt mijn vriendin. Ze roert met haar lepeltje in haar koffie, hoewel ze er geen melk in heeft gedaan. ‘Maar... was je eigenlijk boos, toen je dat stuk hebt geschreven?’ ‘Nee!’, zeg ik vol overtuiging. ‘Er was alweer wat tijd overheen gegaan.’ Terwijl tot me doordringt dat iedereen hier op de hoogte is van onze kant van het verhaal, begin ik ook opluchting te voelen. ‘Weet je’, zeg ik, ‘ik vind het eigenlijk wel een fijn idee dat ze nu dan eindelijk weten hoe het voor ons is geweest.’ ‘Zo werkt dat hier niet...’, zegt de vriendin met een grote glimlach. ‘Maar wie weet is het, als de tijd zijn werk heeft gedaan, toch nog mogelijk om nader tot elkaar te komen. Hoe is de situatie nu?’ Ik vertel haar dat de ruzie wat ons betreft voorbij is. Dat we nog altijd blij zijn met ons paradijselijke huisje, ook als we geen contact met de rest van de wereld meer kunnen hebben. Ook vertel ik haar over de rouwkaart die we in de bus hebben gedaan. ‘Dat is een stap!’, zegt ze monter. ‘Hier op het platteland werken de dingen anders dan in de grote stad. Hier heb je elkaar altijd een keer nodig en vaak op een onverwacht moment. Goede relaties zijn belangrijk. Alleen red je het niet. Ook niet als je denkt dat dat wel zo is.’ Terwijl ik tussen de met rijpende bramen gevulde heggen over de weg terug naar huis loop, is het alsof de muren van de boerderijen die ik passeer zich met een vies gezicht van me proberen af te wenden. Ik stel me voor hoe de mensen in dit gehucht stuk voor stuk achter hun computer zitten, het witte schijnsel van het beeldscherm op hun gezicht, en via Google Translate mijn stuk lezen. Wat had ik eigenlijk ook alweer geschreven? Ik vertel er over de droom die we najagen en hoe we langzaam en ongewild in een Ik Vertrek-achtige horror terechtkomen als er een metershoge muur op de grens met de moestuin wordt gemetseld. Ik vertel ook over de fantasie om het huis van de buren op te kopen en de garage met een sloopkogel met de grond gelijk te maken. Was ik echt niet boos geweest, toen ik dat schreef? Ineens krijg ik de slappe lach. Al die tijd heb ik mijn best gedaan om een kant van mezelf te laten zien die ze aardig zouden vinden, opdat ze me zouden accepteren, opdat ze zouden meegaan in mijn harmonieuze Franse fantasie. En nu hebben ze een onverbloemde kant gezien van de man die hen altijd vriendelijk toelacht en -zwaait als hij hen tegenkomt. Wat een schijnheil. Maar ook: wat een bevrijding. Want dan vinden ze dat maar, dat doet geen afbreuk meer aan wat we hier hebben gevonden. Als ik ons erf op loop, merk ik dat ik steeds grotere passen neem, alsof ik niet kan wachten om verslag te doen van wat me net is overkomen. Frank kijkt me met grote ogen aan als ik hem bijpraat. Hij begint te lachen en dat werkt aanstekelijk. De wijze raad van onze vriendin dringt goed tot ons door: hier op het platteland zijn goede relaties extra belangrijk. We schrijven nog een briefje aan de buurvrouw en zeggen dat als ze haar verzekering niet wil inschakelen, we zo snel mogelijk de gevallen boom uit haar tuin zullen verwijderen. Nog diezelfde dag spreekt de buurvrouw Frank aan en geeft ons toestemming om op haar erf te komen. We stropen onze mouwen op en gaan met een kettingzaag aan de slag. Twee uur later liggen alle grote takken er los omheen en duwen we de kale stam terug onze tuin in, zodat zij er in ieder geval geen last meer van heeft. Het is genant dat het, na al dat gedoe, zo snel geregeld is. Stiekem hopen we op een bedankje van de buurvrouw, een teken dat de stap die wij hebben gezet, ook voor haar iets betekent. Dat ook zij de intentie heeft om de relatie te verbeteren. Maar het blijft stil. Een aantal maanden later maken we op de dag voor Kerst traditioneel de balans op over het afgelopen jaar. Hoewel de buurvrouw nooit op het verwijderen van de boom is teruggekomen, is er heel geleidelijk iets veranderd. Ik probeer terug te puzzelen waar die verandering is begonnen en bedenk dat we met onze nieuwe hond, een coronapuppy met een overdaad aan energie, uit wandelen gingen en de buurvrouw op de weg tegenkwamen. ‘Bonjour’ zeiden we in koor. Daarop keek ze ons licht verstrooid aan en groette ons terug. Dat bleek geen vergissing, want dat zou ze daarna vaker gaan doen. Ondertussen zijn we ook aan de muur gewend geraakt. Nederlands bezoek benadrukte wat we zelf ook al hebben geconstateerd: dat de afscheiding op de volledige erfgrens met de buren voor meer privacy heeft gezorgd. De moestuin ziet er met alle aanpassingen ook zo mooi uit dat dat genoeg afleidt van het grote grijze gevaarte. Ik kan er inmiddels weer naar kijken, zonder de boosheid over het onrecht ervan te voelen. Wel betrap ik mezelf erop dat ik, als ik een foto voor op Instagram maak, ik toch een hoek kies waarin de muur niet of bijna niet te zien is, zodat er nog ergens, al is het virtueel, een plekje bestaat waar de oude idylle intact is gebleven. ‘Zullen we een kerstkaart bij haar in de bus doen?’, zeg ik tegen Frank, zin in nóg een geste. We hebben er al een aantal in de omgeving uitgedeeld en ook al heeft de buurvrouw nog nooit persoonlijk op ons schrijven gereageerd, het kan geen kwaad om onze intenties voor het vasthouden van een minimale gezamenlijkheid in het nieuwe jaar nog maar weer eens te benadrukken. We doen de kaart in de bus en wachten af, maar de Kerst passeert zonder dat we iets vernemen. Als we op Oudjaarsdag samen naar een veel te grote berg versgebakken oliebollen staan te kijken en we ons realiseren dat we die nooit op krijgen, besluiten we ze uit te gaan delen. We maken pakketjes, gevuld met poedersuiker en servetten met Delfts blauw tegeltjesmotief en rijden door de omgeving om ze bij iedereen te bezorgen die we kunnen bedenken. Weer thuis blijkt de stapel nog altijd aanzienlijk. ‘Ik ga er ook wat bij de buurvrouw bezorgen’, zegt Frank. Opgetogen komt hij terug. ‘Ze heeft ze aangenomen!’ ‘Zei ze nog iets?’ ‘‘Dank je wel.’ Meer eigenlijk niet.’ Maar die middag vinden we een brief in de bus die laat zien dat er ook aan de andere kant van de muur ruimte voor een geste is ontstaan. We maken de rode envelop open. Er komt een kaart tevoorschijn met daarop een gouden stal en glinsterende sterren aan het firmament. ‘De beste wensen’, lezen we in het Frans. Was getekend: de buurvrouw.||https://www.volkskrant.nl/beter-leven/de-relatie-met-zijn-franse-buren-leek-onherstelbaar-tot-er-aan-de-andere-kant-van-de-muur-iets-ergs-gebeurde~b1605f58/
2022-07-30||Als het gaat om de veiligheid van vrouwen zijn het toch echt de mannen die hun gedrag moeten aanpassen||In de tweede klas van de middelbare school had ik mijn agenda volgeplakt met plaatjes van ‘supermodels’. Het was het begin van de jaren negentig, modellen als Cindy Crawford, Claudia Schiffer en Kate Moss hadden de popsterren van de troon gestoten. Moss was de ongenaakbaarste onder de door mij geplastificeerde modellen. Gefascineerd was ik door haar koele, onbewogen blik, haar sfinxachtige verschijning. Deze week vertelde de nu 48-jarige Moss in het BBC radioprogramma Desert Island Discs hoe onveilig ze zich in werkelijkheid had gevoeld als jong model, hoe ze onder druk werd gezet om naakt te poseren. Nare herinneringen heeft ze aan de Calvin Klein-campagne waarin ze topless moest poseren met acteur Mark Wahlberg. Ze zag zo op tegen die shoot, dat ze valiumpillen slikte. Wahlberg kwam met een hele entourage op de set en deed ‘heel macho’, terwijl zij zich klein voelde en geobjectiveerd, met alleen een Calvin Klein-slip aan. ‘Ik was kwetsbaar en bang’, zei ze. Haar woorden deden me denken aan de laatste keer dat ik me geobjectiveerd voelde, toen een paar jongens mij tijdens mijn hardlooprondje nariepen dat ik lekker en geil was. Verhoogde hartslag, versnelde passen. Ik was bang, op klaarlichte dag. Waarvoor eigenlijk, dacht ik bij thuiskomst. Waarom zette ik deze schoffies niet op hun nummer? Angst is een nog steeds onderschatte factor in het MeToo-dossier. In een aflevering van de Amerikaanse psychologiepodcast Hidden Brain vertelt hoogleraar Julie Woodzicka dat ze vrouwelijke respondenten in een enquête voorlegde over wat ze zouden doen als ze tijdens een sollicitatiegesprek impertinente vragen kregen over hun liefdesleven en uiterlijk. 90 procent van de ondervraagden gaf aan dat ze assertief zouden reageren, de vragen niet zouden beantwoorden, of dat ze zouden weglopen. De emotie die ze voelden: woede. Vervolgens voerde Woodzicka de situatie in het echt uit. Ze nodigde vijftig vrouwen uit die dachten dat ze kwamen solliciteren, en liet een man dezelfde seksistische vragen stellen. De resultaten stonden volledig haaks op die van de enquête. Niemand liep weg, alle vragen werden beantwoord. De meest voorkomende emotie die de vrouwen na afloop rapporteerden: angst. Die angst kan gaan om lijfsbehoud. Mannen zijn nou eenmaal vaak fysiek sterker dan vrouwen. En soms is het de angst voor gezichtsverlies of afwijzing die ertoe leidt dat je stil blijft, dat je glimlacht, dat je meewerkt. In dezelfde aflevering vertelt een vrouw hoe ze als student ging werken in een massagesalon. Tijdens haar eerste dienst bleek dat ze werd verwacht een happy end te geven. Ze deed het, verlamd door gevoelens van angst en schaamte voor haar eigen naïviteit. Nadien worstelde ze met de vraag waarom ze niet was weggelopen. De angst die ons handelen in the heat of the moment bepaalt, resulteert er vaak in dat we onszelf achteraf niet meer begrijpen. Afgelopen zondag scandeerden mannelijke leden van het Amsterdams Studentencorps tijdens een diner dat vrouwen hoeren zijn. Ik zou willen denken dat als ik een lid was geweest, ik die jongens ter plekke kei- en keihard had aangepakt. Maar de kans is groter dat ik, net als de anderen, niets had gedaan. Het verzet tegen de misogyne uitspraken kwam er alsnog, luid en duidelijk, van zowel mannen als vrouwen, een hoopvol teken. Maar ik las ook in commentaren dat vrouwelijke studenten maar moesten afzien van lidmaatschap, en prinses Amalia al helemaal. Ze waren nu immers gewaarschuwd. Ik vind niet dat waar mannen intimideren, vrouwen moeten wegblijven. Als het gaat om de veiligheid van vrouwen zijn het toch echt de mannen, en alléén de mannen, die hun gedrag moeten aanpassen.||https://www.volkskrant.nl/columns-opinie/als-het-gaat-om-de-veiligheid-van-vrouwen-zijn-het-toch-echt-de-mannen-die-hun-gedrag-moeten-aanpassen~b3b7b621/
2022-07-30||Bij vegan strandtent Pele Surf Shack in Hoek van Holland zit pret in alles wat we eten en drinken||Er is iets vreemds aan de hand met de Noordzee vandaag: de kleuren. Die zijn nu eens niet van dat doffe groen-bruin waarmee we het meestal moeten doen in Nederland, maar opeens zien we tinten tropisch blauw. Bij Pele Surf Shack weten ze ook niet precies hoe het komt. Iets met stroming, wind en hoe rustiger de zee, hoe blauwer. Passend is het wel, want tropisch is de sfeer hier eigenlijk altijd. De strandtent is van binnen en buiten aangekleed met het resultaat van knap speurwerk in kringloopwinkels, met veel gevlochten riet, maar ook gitaren en surfplanken – beetje Bali, vleugje Hawaii. We zakken er op het terras weg in een door weer en wind verweerde ribfluwelen hoekbank en worden meteen bevangen door een gevoel van de boel de boel, met ondertussen dat uitzicht op de zee die vandaag niet lijkt op de onze. Het is hem wel: in de verte ligt de Rotterdamse haven en achter ons de glazen kassen van het Westland. Daar rij je langs, totdat je opeens op het Hoekse strand staat. Daar kun je dan links of rechts, en die keuze is bepalend. Rechts, daar zit een strandtent van de oude stempel. Appeltaart met slagroom, flesjes corona met een partje limoen – die sfeer. Links zit Pele Surf Shack, de eerste veganistische strandtent van Nederland, die vier jaar geleden opende. Charlotte Damen is de eigenaar, samen met haar vriend Barend Lippens, en ze komt er meteen even bij zitten. Losse knot, tie-dye shirt in aardetinten en haar baby van zeven maanden oud op de arm. Nee, zegt ze, niet iedereen begreep het meteen. Hoezo vegaburger? Waarom havermelk? En je had de fanatiekelingen aan de andere kant van het spectrum, die kwamen klagen dat het personeel gewoon op leren schoenen liep. Damen: ‘Maar we hebben nooit militant willen zijn. We doen gewoon maar wat, en daarmee doen we al een heleboel.’ Niet toevallig ligt Pele Surf Shack precies tussen twee surfscholen in op een strand dat bekendstaat als het sportstrand. Verder is het surfterrein hier. Wind én golf, maar allebei niet vandaag, want wind en golven ontbreken. Wel is er koffie, en die is ongekend goed voor een strandtent, of eigenlijk überhaupt. Geen wonder, want Damen bestierde tot voor kort nog de Rotterdamse koffiezaak Lilith. Voor de Surf Shack werd een speciale blend bedacht met bonen die toegankelijk genoeg zijn voor de gewone badgast maar boeiend genoeg voor de koffiesnob. Ook lekker zijn de zelfgemaakte limonades, bijvoorbeeld die van duindoorn – groeit hier overal. We drinken het bij krokante tempura van zeewier die we zelf in eetbare stukken breken. Prima, net als de vegan sushi met avocado, vegan zalm, komkommer en ruimschoots furikake. Heel fijn is de rendang met jackfruit als vleesvervanger. Beproefd recept, jackfruit lijkt ervoor gemaakt, en de rendang heeft precies die weldadige kruidigheid waardoor je meer wil. We horen dat hij elke dag een beetje anders uit de keuken komt, in verschillende gradaties van pittig vooral. Bij andere zaken wordt weleens vergeten dat het ook nog lekker moet zijn, alles vegan. Of erger nog: het gaat belerend voelen. Maar niks van dat bij Pele Surf Shack. Hier zit pret in alles wat we eten en drinken, en die pret proeven we. Bij het toetje ook weer: een pandan crème brûlée die smaakt naar het echte werk. Damen, nog maar eens: ‘We willen vegan niet opdringen, het is juist zo mooi dat het bijna ongemerkt gaat hier. Zo van: o ja, dat is ook zo. Terwijl, als ik denk aan al die koffies zonder koemelk die we hier verkopen in een jaar, of al die burgers zonder vlees, dan dragen we écht iets bij aan een betere wereld. Maar wel gewoon easy, zonder dat het voelt alsof het moet.’ Easy, ja, zo voelen we ons inmiddels ook, nóg iets dieper in de bank weggezakt tussen de mensen die eruitzien alsof ze zeker drie nummers van Jack Johnson kunnen spelen op een gitaar, maar ook publiek dat naar rechts had gekund bij de strandopgang en nu per ongeluk vegan bitterballen eet. Het uitzicht is voor iedereen hetzelfde: die tropisch blauwe zee van vandaag. Juist leuk dat het niet alleen maar vegan surfpubliek is, vindt Damen, met naast zich haar baby die inmiddels in slaap is gedommeld. Ze kijkt even naar hem, en dan: ‘Hij is zo relaxed altijd. Zo ontspannen. Geen idee hoe dat komt.’ Nee inderdaad zeg: géén idee.||https://www.volkskrant.nl/beter-leven/bij-vegan-strandtent-pele-surf-shack-in-hoek-van-holland-zit-pret-in-alles-wat-we-eten-en-drinken~bdf5fdfc/
2022-07-30||Door de emotieloze manier van beschrijven is dit portret van een martelgevangenis uit te lezen ★★★★☆||‘Ruim een jaar geleden stond een van de sergeanten een keer tijdens het luchten van een barak in de schaduw van een muur. Er liep een muis voor hem langs en hij verpletterde het dier met zijn soldatenlaars. De muis werd vermorzeld en stierf. Daarop haalde de sergeant een papieren zakdoekje tevoorschijn, pakte het beest met het zakdoekje op aan zijn staart en liep naar de gevangenen die in rijen om het plein liepen. Hij greep een willekeurige gevangene vast en dwong hem de muis door te slikken. Dat deed hij. Sinds die dag besteedden de sergeanten en de politiemannen een belangrijk deel van hun tijd aan het jagen op muizen, kakkerlakken en hagedissen.’ Het bovenstaande is een passage uit het pas vertaalde De schelp van de Syrische auteur Mustafa Khalifa (1948), dat zich afspeelt in een van de vele martelgevangenissen in zijn geboorteland. Dat zijn plekken die vanaf de jaren zeventig uit de grond werden gestampt en bedoeld waren om politieke tegenstanders van vader en zoon Assad, de presidentiële dynastie van het land, te doen verdwijnen. Dat betekent dat er op papier vooral leden van de Moslimbroederschap en communisten zouden moeten worden opgesloten, maar de praktijk blijkt duizenden malen willekeuriger. Naast onterecht opgepakte chirurgen, hoogleraren en zelfs kinderen van 15 komt daar in kamp Tadmor, een van de beruchtste gevangenissen van het land, in 1982 ook het hoofdpersonage van de roman van Khalifa terecht. Een jongeman die de jaren daarvoor in Frankrijk heeft gestudeerd en bij terugkomst in Damascus wordt aangezien voor iemand van de Moslimbroederschap. In deze gevangenis zat ook schrijver Khalifa dertien jaar opgesloten. In De schelp schetst hij het misselijkmakende portret van wat een van de verschrikkelijkste plekken op aarde moet zijn. Tijdens zijn gevangenschap is het voor Khalifa onmogelijk om aantekeningen te maken, maar in een poging de waanzin te verdrijven, begint hij in zijn hoofd een dagboek bij te houden waarvan hij de tekst iedere dag zin na zin in zijn hoofd begint te herhalen, als een soort mantra. Na zijn vrijlating begon hij die zinnen op te schrijven. Zo is te lezen dat de dagen in het kamp zijn opgesplitst in twee delen: twaalf uur gedwongen slapen, twaalf uur gedwongen zitten, altijd zonder te bewegen en in stilte. Wie wel beweegt, krijgt zweepslagen. Van de driehonderd gevangenen die samen in een cel van vijftien meter lang en zes meter breed zitten, mag er maximaal één bewegen, namelijk om richting de latrine te lopen. Op dinsdagen en donderdagen mogen de gevangenen naar de luchtplaats, maar dat is geen reden tot blijdschap, omdat op die dagen ook de executies plaatsvinden. ‘Door te luisteren naar het ploffen van de neervallende lijken op de bodem van de truck, weten we hoeveel doden er die dag zijn gevallen’, schrijft Khalifa. Dat is geen fictie. Alleen al in de militaire Saydnaya-gevangenis zouden tussen 2011 en 2015 tussen de vijf- en tienduizend gevangenen zijn geëxecuteerd. En dan is Saydnaya nog niet eens de beruchtste militaire gevangenis van Syrië. Dat is Tadmor. Als dit boek een film was geweest, zou je hem het liefst door je oogwimpers heen bekijken, zo veel bloed, marteling en geweld spatten er van de bladzijdes af. Maar door de geserreerde, bijna emotieloze en afgestompte manier waarop Khalifa alles beschrijft, die waarschijnlijk nodig is om te overleven in zo’n kamp, blijven je ogen als lezer niet alleen open, ze flitsen in verbazing en afschuw over steeds weer een nieuwe bladzijde, op zoek naar een moment om alsjeblieft eventjes te ademen. ‘Mijn reserves raakten uitgeput, mijn vermogen om te schreeuwen nam af (...) Heer, laat me sterven. Laat me sterven. Bespaar mij deze kwelling’, schrijft Khalifa wanneer zijn hoofdpersonage voor de eerste maal wordt gemarteld met de zweep en de vellen op zijn voeten er zo los bijhangen dat hij zijn eigen botten ziet. Tussen de afranselingen door beschrijft Khalifa de onderlinge relaties tussen de gevangenen, die soms klein en teder zijn, soms zelfs liefdevol, maar net zo vaak wreed en beestachtig. Ze leven nu eenmaal onder omstandigheden waarin de woorden ‘familie’, ‘liefde’ en ‘vriendschap’ langzaamaan plaatsmaken voor ‘zweep’, ‘honger’, ‘haat’ en ‘sadisme’. Het is een georkestreerde vorm van ontmenselijking die doet denken aan kampliteratuur van Alexander Solzjenitsyn over over de Sovjet-goelags en Primo Levi over de nazikampen in Polen. Zelfs lezers die goed op de hoogte zijn van het tirannieke regime van Assad, zullen zich tijdens het lezen van De schelp daarom dikwijls afvragen hoe dit toch in godsnaam mogelijk is. Hoe kan het dat er zelfs op dit moment – nu, tijdens het lezen van dit boek of tijdens het lezen van deze recensie over dit boek – duizenden mensen opgesloten zitten onder omstandigheden die je het liefst onbeschrijfelijk zou noemen. Tot je erachter komt dat Khalifa ze 310 pagina’s lang wel degelijk beschrijft.||https://www.volkskrant.nl/cultuur-media/door-de-emotieloze-manier-van-beschrijven-is-dit-portret-van-een-martelgevangenis-uit-te-lezen~b9c23139/
2022-07-30||Op bezoek bij R in San Francisco: drie gebeten politieagenten en een opgeblazen buik||Ik zoek mijn vriendin R op in San Francisco. R en ik kennen elkaar van de middelbare school. We klikten al snel, deels door het feit dat we als scholieren met een migratieachtergrond in de extreme minderheid waren, deels door een gedeelde voorliefde voor indierock. Op ons 16de gingen we stiekem uit in Amsterdam, toen we 19 waren studeerden we aan de UvA en deelden een antikraakappartement in Osdorp. Toen ik na twee jaar in plaats van verder te studeren naar de kunstacademie ging, vertrok R op uitwisseling naar Seoul. Ik schreef ’s nachts poëzie, R dook de wondere wereld van corporate marketing in. R heeft sinds haar afstuderen in Dublin, Shanghai en Kopenhagen gewoond en steeds belangrijker functies voor meerdere grote techbedrijven bekleed. Zo eindig je natuurlijk in San Francisco, waar ze nu met haar man E woont. Ze rijdt tegenwoordig in een Jeep, haalt zuurdesembrood bij een hippe bakker, doet ’s weekends vinyasa-yoga en is lid van een winery in Napa. Ze heeft een leger aan subordinates en een company creditcard. Soms tolt mijn hoofd van hoe verschillend onze levens zijn uitgepakt. Op dag twee van mijn bezoek lopen we City Lights binnen, de in 1953 opgerichte uitgeverij-boekhandel die Howl van Allen Ginsberg uitgaf en zo een verzamelplaats voor creatievelingen werd. Dat doen we niet expres: City Lights bevindt zich aan de rand van Chinatown, waar R me mee naartoe neemt om me de dimsumrestaurants en Kantonese bakkerijen te laten zien, waar ze, wanneer ze haar familie mist, vertrouwde gerechten kan eten. Als we de wijk bijna uit zijn, zien we de boekhandel. City Lights is zo volgestouwd met boeken dat ik een kleine paniekaanval krijg voor ik mezelf naar de poëzieafdeling boven beweeg, waar het rustiger is dan beneden. R weet niks van Ginsberg af, vraagt me verward wat beat is en klaagt over een opgeblazen buik terwijl ik manisch handenvol dichtbundels in mijn mandje smijt. Boven een van de schappen in de winkel hangt trots een ingelijste krantenkop: BRAWL AT POET’S RECITAL THREE POLICEMEN BITTEN. Ik zou nu graag meer interessants over San Francisco zeggen. Over de heuvelachtige buurten, hoe het stadscentrum gedomineerd wordt door techmensen en daklozen, over de vele Black Lives Matter-posters, de expats. En ook over de wijken Castro, Mission en natuurlijk Haight-Ashbury – waar de recentelijk overleden Joan Didion in het hippietijdperk dat briljante essay over schreef – maar omdat R zich steeds vreemder voelt, duizelig wordt, slecht slaapt en ondanks haar blijdschap om mijn bezoek haar borden restauranteten van zich afduwt omdat niks smaakt, hebben we vanochtend besloten naar Walgreens te gaan om een zwangerschapstest te kopen. En die is net dus positief gebleken. En de tweede ook. En nu R en haar man verdwaasd naast elkaar op de bank zitten, bestel ik stilletjes wat zwangerschapsboeken op Amazon en vraag me af hoe ik in godsnaam deze column moet afmaken, die toch echt zo snel mogelijk naar de redacteur moet. ‘Het voelt alsof ik in een K-hole zit’, zegt de toekomstige vader. ‘Kan ik nu geen sushi meer eten?’, vraagt de toekomstige moeder. Exemplarische uitspraken zijn het, maar ook die kan ik niet uitleggen. Ik denk aan die krantenkop, chaos verpakt in zeven woorden. ‘Ik maak die column even af en dan bellen we de dokter’, zeg ik. Zodoende.||https://www.volkskrant.nl/columns-opinie/op-bezoek-bij-r-in-san-francisco-drie-gebeten-politieagenten-en-een-opgeblazen-buik~b90e9aa0/
2022-07-30||Bladenmaker Els Rozenbroek: ‘Het leven was geen lolletje, maar wat heb ik gelachen’||In januari van dit jaar begint Els Rozenbroek (65) met haar collega’s Barbara van Erp en Femke Sterken, uit naam van hun tijdschrift Saar Magazine, de De Saarpodcast, voor ‘50+-vrouwen die midden in het leven staan’. Het past Rozenbroek om zich aan deze titel te binden – gedurende haar carrière in de bladenwereld heeft ze altijd voor vrouwentitels gewerkt en liet ze waar mogelijk een feministisch geluid horen. In de podcast ontpopt ze zich al snel als podcasttalent: haar meningen werken aanstekelijk, ze spreekt geaffecteerd, formuleert zorgvuldig en origineel en heeft het prettig lage stemgeluid van een roker. Ze profileert zich als de feminist aan tafel, altijd met groot gevoel voor humor en timing. Mannen moeten het vaak ontgelden, voor vrouwen in machtsrelaties neemt ze het op. Als Van Erp en Sterken zich hardop afvragen waarom Ellen ten Damme zich laat meeslepen door Ali B, luisteren ze ademloos hoe Rozenbroek schetst hoe dat werkt; dat je als vrouw zo geconditioneerd kunt zijn dat je geen nee kunt of durft te zeggen. Ook van de relatie tussen Linda de Mol, die ze goed kent, en Jeroen Rietbergen probeert ze alle kanten te belichten, op zoek naar nuance en verzachting. Rozenbroek is het best bewaarde geheim van de bladenwereld. Haar carrière begint bij Libelle als eindredacteur. Later zal ze voor het blad veertien jaar lang wekelijks Dagboek van Juul schrijven, gebaseerd op haar eigen leven. Ze is achtereenvolgens hoofdredacteur van Kinderen, Top Santé en Vrouw Vandaag en staat samen met haar goede vriendin Rozemarijn de Witte aan de basis van het succes van het tijdschrift Linda. Ze willen afrekenen met de brave vrouwenbladen. De coverteksten, koppen en streamers die Rozenbroek voor het blad maakt zijn in bladenmakersland legendarisch. In de beginperiode van De Saarpodcast wordt bij Rozenbroek darmkanker geconstateerd. Al maanden is ze heel moe, maar omdat ze een hekel heeft aan aanstellerij leeft en werkt ze door alsof er niks aan de hand is. Pas als ze zittend de afwasmachine inruimt, maant huisgenoot Christina, met wie ze vriendschappelijk samenwoont, haar naar de huisarts te gaan. Een aantal jaar eerder had Rozenbroek al slokdarmkanker, gevolgd door een agressief melanoom, en dus stuurt hij haar linea recta naar het ziekenhuis. Al in de tweede aflevering van De Saarpodcast wordt een ‘kankerminuutje’ voor Rozenbroek ingelast; meer is niet nodig, want ze zou dit ‘kankertje’ ook weer overleven en bovendien wil ze niet dat haar ziekte ‘haar beroep’ wordt. Maar in de afleveringen die volgen verstomt het optimisme snel en het minuutje loopt soms uit tot een kwartier: er zijn uitzaaiingen gevonden in haar lever (‘niet één maar een heleboel’) en ze heeft nog maar een paar maanden te leven. In de kankerminuten die volgen, vragen Van Erp en Sterken haar onverschrokken het hemd van het lijf: van hoe sterven voelt tot wat ze zal dragen in de kist (‘Ik wil niet door bekenden gewassen worden, stel je vóór!’). Er volgt immunotherapie, waarvan ze heel ziek wordt, en daarna een ‘booster’, een cocktail van medicijnen die zou moeten zorgen voor een kortstondige opleving en haar hoop biedt op een laatste vrolijke ‘terrasjeszomer’. In plaats daarvan wordt ze zieker en zieker. Bewapend met opnameapparatuur zoeken Van Erp en Sterken haar thuis op, waar ze doodop in bed ligt. ‘Ik ben aan het sterven’, zegt ze tegen haar collega’s. ‘Zo voelt dat dus.’ Ze vertelt dat ze zo moe is dat ze de paar meter van de bank naar de eettafel niet meer kan afleggen en halverwege op de grond moet gaan liggen. En nu zit ze daar, stralend en ogenschijnlijk gezond, in de zomerse binnentuin van Hospice Veerhuis in de binnenstad van Amsterdam. Ze trilt misschien een beetje, en haar lichaam is, zoals ze zelf zegt, ‘in elkaar gezakt’, maar haar opname in Veerhuis doet haar zichtbaar goed. Er is een last van haar schouders gevallen. Ze wordt liefdevol verzorgd door vrijwilligers, haar gezellige kamer staat vol met bloemen, de zon schijnt door de openslaande deuren uitbundig naar binnen en ze hoeft nergens meer aan te denken. Ze overziet haar leven. ‘Het was geen lolletje, maar wat heb ik gelachen’, zegt ze terwijl ze een sigaret opsteekt. Na een aantal ingewikkelde relaties is ze nu single. Met haar zoon heeft ze een gecompliceerde band. In De Saarpodcast lijkt Rozenbroek beter dan haar collega’s te begrijpen hoe kwetsbaar vrouwen kunnen zijn in relatie tot mannen. Die kwetsbaarheid lijkt ook in haar eigen leven de rode draad te vormen: ze komt er niet goed uit met mannen, ze raakt beschadigd of de relaties ontglippen haar. Als vierde kind uit een gezin van zes ervaart ze al snel dat het huishouden en de kinderen haar moeder te veel zijn. ‘Mijn moeder had gymnasium gedaan en droomde van een grootse carrière; ze zou naar Indië gaan en een leven vol avontuur leiden’, vertelt Rozenbroek. ‘In plaats daarvan trouwde ze na de oorlog een keurige man met een kantoorbaan in Hengelo en werd ze huisvrouw.’ Rozenbroek citeert uit Baedeker voor de vrouw, het naslagwerk dat huisvrouwen in het midden van de vorige eeuw geacht werden te raadplegen: ‘Doe uw schort af, schik uw haar, kijk even in de spiegel of u geen vermoeide indruk maakt. Verwelkom uw man. En vraag naar zijn werk, want in uw trivialiteiten zal hij niet geïnteresseerd zijn. Zorg dat het eten klaarstaat en breng in alle rust de kinderen naar bed.’ Ze vervolgt: ‘Zo gedroeg mijn moeder zich als mijn vader ’s avonds thuiskwam, maar overdag was ze een ontevreden huisvrouw, die tierend achter het fornuis stond.’ Haar vader wil zijn vrouw tegemoetkomen, oppert een dienstmeisje, maar haar moeder voegt zich naar de norm die de samenleving haar oplegt. ’s Avonds in bed vraagt de kleine Rozenbroek zich af waarom vrouwen elke dag boos stofzuigen, terwijl vaders fluitend thuiskomen. ‘Mijn zusjes en ik moesten helpen met bedden opmaken en wastafels boenen, mijn broers niet. ‘Die moeten huiswerk maken zodat ze later de kost kunnen verdienen’, beweerde mijn moeder doodleuk. En dan keek ik uit het raam en zag ik de jongens buiten spelen.’ Als kind verslindt Rozenbroek de tienerreeksen Joop ter Heul, Pitty naar kostschool en de ‘romans voor jonge vrouwen’ van Nel van der Zee en Leni Saris, waarin de vrouwelijke hoofdpersoon altijd haar knappe man vindt. In het hospice heeft ze zichzelf opnieuw omringd met die boeken, ze liggen op stapeltjes verspreid door haar kamer. Omdat de sfeer thuis niet zo fijn is en haar moeder veel moppert, droomt Rozenbroek van een leven op kostschool, zoals Pitty uit de boekjes dat leidt, maar ze komt terecht op een internaat bij de nonnen in Groenlo. ‘Die nonnen hadden leiding kunnen geven aan nazipelotons. Echte sadisten. Ik zat op de mavo en bakte er niets van, maar één lieve soeur dacht: Elsje is niet debiel, en zij is mij bijles gaan geven.’ Ze blijkt een uitzonderlijk goed taalgevoel te hebben. Het huisvrouwenbestaan van haar moeder lijkt haar een gruwel. In haar vroege tienerjaren komt Rozenbroek in aanraking met Joke Smit en haar essay Het onbehagen bij de vrouw uit 1967. ‘Ik hoorde er iets over op de radio en dacht meteen: dit gaat over mijn moeder.’ Maar haar moeder fulmineert tegen het feminisme. ‘Ze vond feministen vreselijke vrouwen, maar inmiddels denk ik dat ze bloedjaloers was.’ Van studeren komt het niet. Na de havo wordt Rozenbroek afgewezen op de School voor Journalistiek, werkt een tijdje als gezinshulp, en stuurt dan, op aanraden van haar vader, een brief aan Libelle. Als ze daar, net 19, aangenomen wordt als leerling-journalist, krijgt ze al snel een verhouding met de hoofdredacteur. ‘Hij was getrouwd en had een zoontje. Maar hij versierde me en ik was totaal onder de indruk van deze machtige man. Ik ruilde Libelle op mijn 23ste in voor het Belgische tijdschrift Flair. Overigens niet omdat het moest vanwege die relatie, want iedereen had in die tijd affaires en vond dat de normaalste zaak van de wereld.’ ‘Ik was diep gevleid door zijn aandacht, terwijl dat niet klopte met mijn feministische inborst. Voor mij is dat het mysterie van mijn leven, dat ik ontrafeld wil hebben voor ik doodga. Maar ik kan niet meer helemaal bij het meisje komen dat ik toen was. Hoe heb ik mij in een relatie laten manoeuvreren met een man die niet eens aardig voor me was? Telkens als ik het wilde uitmaken, haalde hij zijn versiertrucs weer tevoorschijn. En ik trapte erin. Hij wilde een kind, een broertje of zusje voor zijn zoontje van 7. Ik had nog nooit nagedacht over een kind. Binnen een maand was ik zwanger, waar ik een romantisch idee bij had. Hij verliet zijn vrouw en ik trok bij hem in, in het huis waar hij had gewoond met zijn ex. Zij kreeg een nieuwbouwhuis en richtte het in met moderne meubels van Ikea, dat net was geopend. Haar huis was zonnig en vrolijk en ik woonde in een zompige villa met cactussen voor het raam, in Schagen of all places. Toen ik vijf maanden zwanger was gingen we naar een feestje. Ik vond mijn buik zo mooi, ik was trots en zei: als deze baby geboren is gaan we meteen voor de tweede. Nee, zei hij, want na de geboorte van het kind ga ik bij je weg.’ Ze stort volledig in. ‘Er was niks aan de hand, sinds we samenwoonden hadden we het best leuk samen, ik kon met zijn zoontje opschieten, ik reed een paar keer per week naar Antwerpen om bij Flair te werken. Ik had een prima leven, ook met hem. Mensen hadden mij wel gewaarschuwd dat hij onbetrouwbaar was, dat hij vaker relaties had gehad buiten de deur. Ik had mijn boeltje moeten pakken en moeten zeggen: bekijk het maar – ik zou prima terechtgekomen zijn. Maar ik schaamde me zo dat ik hem heb gesmeekt het niemand te vertellen en of ik alsjeblieft mocht blijven als ik me goed gedroeg. Ik heb mezelf totaal verloochend. Later bleek uiteraard dat hij allang een andere relatie had, maar dat kwam niet in mijn hoofd op. Nota bene met een vriendin van mij.’ Tien weken na de geboorte van haar zoon wordt ze het huis uitgezet. Ze krijgt 10.000 gulden om haar huurwoning in Haarlem in te richten. ‘Ik vond dat een kapitaal. Ik ging ervan uit dat ik alleen voor het kind moest zorgen, ik had nog nooit van alimentatie gehoord. Ik denk dat ik het genereus vond dat hij me überhaupt geld gaf.’ ‘Ja, maar verder was het enige leuke mijn zoontje, echt een schatje, een lief baby’tje dat mij elke ochtend dolblij van vreugde begroette. Hij at en dronk en was volmaakt. Ondertussen was ik als eindredacteur bij Story terechtgekomen, omdat Antwerpen te ver was om te combineren met het moederschap. Bij dat blad werkten voornamelijk mannen. Er hing porno aan de muur. Vrouwen met enorme tieten en mannen met enorme pikken. Toen ik vroeg of die posters van de muur mochten, werd ik uitgelachen. Ik deed moeilijk, vonden ze. Maar ik kon geen ontslag nemen, want ik had een baby en een flat. Maandenlang heb ik gedacht: zal ik ooit nog kunnen lachen, behalve tegen mijn kind? Het erge is: ik had echt liefdesverdriet, om die man, ik hield van het gezin dat we hadden kunnen zijn. In het begin was hij gul, hij betaalde de crèche, haalde onze zoon op en kwam drie keer per week eten. Ik was altijd dankbaar.’ ‘Een paar jaar later kreeg ik een relatie met Gerard van Westerloo (oud-hoofdredacteur van De Groene Amsterdammer en Vrij Nederland, red.). Met hem wilde ik dolgraag een kind, maar de zoon uit zijn eerste huwelijk was net een beetje volwassen aan het worden en hij had geen zin om opnieuw te beginnen. Gerard was vrolijk en liefdevol, helemaal mijn type, een poëet, een dromer. Mijn zoon vond hem een watje. Omdat ik altijd tussen die twee mannen zat, is het uitgegaan. Ik dacht dat we later, als mijn zoon op kamers zou gaan, weer bij elkaar zouden komen, maar hij had meteen een ander.’ ‘Net als mijn moeder ben ik de slavin en de rebel. Later ben ik met een Fransman getrouwd. Rosalie van Breemen, de ex van Alain Delon, heeft ooit beweerd: trouw nooit met een Fransman, na het jawoord verdwijnt meteen de romantiek. Klopt. Ik werd zijn bezit en hij kon het niet verkroppen dat ik zo hard werkte en een eigen leven had. Terwijl we daarvoor een heerlijke, romantische en gezellige relatie hadden. Na vijf jaar huwelijk ben ik bij Jean-Luc weggegaan. Ik was geen 50 geworden om ongelukkig te zijn met een man.’ ‘Misschien komt het wel door de meisjesboeken die ik nu allemaal herlees. Daarin is de hoofdpersoon altijd een levendige, ietwat rebelse meid. Een modern meisje, met ouderwetse deugden. Joop ter Heul kust haar Leo voor het eerst nadat hij haar ten huwelijk heeft gevraagd. En welke studie de hoofdpersoon ook volgt, welk baantje ze ook heeft, het doet er niet toe, want op de laatste bladzijde eindigt ze blozend in de armen van een man. Stralend gelukkig op de plaats waar ze ondanks al haar talenten en humor thuishoort: in de keuken. Als Joop ter Heul de aardappelen verknalt krijgt ze op haar donder en vraagt berouwvol om vergiffenis, die hij haar genadig schenkt. Het zou kunnen dat die boeken mij meer hebben gevormd dan ik ooit had kunnen bevroeden. Samen met mijn moeder die ’s ochtends zuchtend in een versleten ochtendjas havermoutpap kookte en ’s avonds de toegewijde echtgenote speelde. Ik ben geboren in de jaren vijftig, en erdoor gevormd. De periode tussen de brave, burgerlijke naoorlogse jaren en de revolutionaire jaren zestig en zeventig. Dat heeft blijkbaar ook invloed gehad op mijn liefdesleven. De Dolle Mina versus het meisje dat snakt naar een verlovingsring.’ ‘Het is 2022 en op Instagram zijn opgespoten lippen en ronde billen de norm, nog altijd is het grootste deel van de Nederlandse vrouwen financieel afhankelijk, zelfs jonge vrouwen willen in deeltijd werken. Als ik op redacties rondkijk zie ik jonge moeders heen en weer rennen tussen crèche en werk terwijl de jonge vaders extra lang doorwerken omdat ze geen zin hebben in eten met hun dreinerige peuters. Als een kind ziek is, belt de leidster of juf standaard de moeder, ze gaat er automatisch van uit dat de vader het ‘te druk’ heeft. Ik kijk om me heen en haal verbijsterd mijn schouders op. Kom op vrouwen, eis je leven op, denk ik dan. Het kan niet zo zijn dat jij verdwijnt achter een muur van luiers en zwemlessen, speelafspraakjes en weet-ik-veel terwijl zijn leven gewoon doorgaat. En dan heb ik het niet over de vaders uit Amsterdam-Zuid over wie we in die krant lezen omdat ze pronken met hun ‘papadag’, maar over gewone vaders uit Rijnsaterwoude en Tilburg.’ ‘Hij werd al geboren als een echte macho. Als ik een popje in het ledikantje legde, duwde hij net zo lang tot het door de spijlen op de grond viel. Hij sliep liever met een autootje in zijn hand. Maar hij was een enorme knuffelaar en een moederskind, hoe gek hij ook was op papa. Toen hij 4 werd, brachten zijn vader en ik hem samen naar de kleuterschool. ’s Avonds lag er een brief van mijn ex in de bus: het was de laatste keer geweest dat hij onze zoon had gezien. Hij zou wel weer van zich laten horen als onze zoon 18 was – wat hij trouwens niet heeft gedaan, de zak. Ik heb hem gesmeekt, brieven geschreven, gebeld, zijn nieuwe vrouw heeft hem talloze keren gevraagd het contact te herstellen, mijn vader idem dito. Niets.’ ‘Het enige wat ik kan bedenken is dat hij niet wilde toegeven dat hij al die jaren tegen mij had gelogen over de affaire die hij al tijdens mijn zwangerschap was begonnen. Kort nadat hij het contact met ons had verbroken, is hij met zijn vriendin gaan samenwonen. Ze zijn nog steeds bij elkaar.’ ‘Van een onbevangen jongetje dat zijn vader adoreerde werd hij een angstig, verdrietig en hologig kind. Hij begreep niet waarom papa niet meer kwam. En ik wist het ook niet. Hij heeft tot zijn 10de elk jaar een vaderdagcadeau gemaakt, dat ik via zijn secretaresse liet bezorgen. Nooit kreeg hij een reactie. ‘Papa vindt vast dat ik niet goed kan knutselen’, zei hij dan tegen mij.’ Ze herpakt zich. ‘Op zijn 18de verweet hij me dat ik het altijd voor zijn vader had opgenomen, dat ik nooit had gezegd dat hij een lul was. Maar van alle mensen die er verstand van hebben, had ik geleerd dat ik nooit zijn vader mocht afvallen.’ Ze begint te lachen: ‘Toen zijn mijn zoon en ik gaan bedenken hoe we hem alsnog konden treffen. We bedachten een plan: dat we een van zijn kostbare postduiven zouden ontvoeren in ruil voor losgeld. De goede man had het bestaan om al die jaren slechts 175 euro per maand aan kinderalimentatie te betalen. Die duif hebben we trouwens nooit ontvoerd, ik ben doodsbang voor vogels sinds ik Hitchcocks The Birds heb gezien.’ Dan: ‘De eerste keer dat hij werd gearresteerd was hij 16 en had hij dertien inbraken gepleegd.’ Er volgde een onderzoek van Jeugdzorg. ‘Zij konden niks anders concluderen dan dat we het goed hadden samen, dat ik hem een veilige, gezellige thuisbasis gaf. Ze hebben de vader gebeld, die zei dat hij helaas geen contact had met zijn zoon, omdat zijn moeder dat niet prettig vond. Een gotspe. Echt onvergeeflijk, zo’n leugen.’ Op tafel staat een ontroerende zwart-witfoto van de jonge Rozenbroek met haar pasgeboren zoontje. Door het korte haar is de gelijkenis met nu treffend. ‘Een paar jaar geleden heb ik met hem gebroken, ik kon zijn leugens en financiële manipulaties niet meer aan. Toen hij hoorde dat ik ongeneeslijk ziek ben, heeft hij weer contact gezocht. Hij zou bij me langskomen, maar hij kwam zijn afspraak niet na; mijn berichtjes kwamen niet aan en bleven onbeantwoord. Hij bleek in Lille in de gevangenis te zitten. Gisteren hebben we gefacetimed en ik heb al vijf handgeschreven brieven van hem ontvangen.’ Met gevoel voor overdrijving: ‘En dat is een giller, want hij schrijft al sinds zijn 6de niet meer met de hand. Maar in dat kleuterhandschrift schrijft hij ontzettend goed, als ik uitgever was zou ik het meteen uitgeven, zo geestig. Het zijn lange brieven over zijn leven daar, vrolijk, over de ratten en over de man met wie hij een cel deelt.’ Ze citeert: ‘Terwijl ik dit schrijf is mijn kamergenoot lekker onze cel aan het dweilen. De kakkerlakken blijven komen, maar wij houden het schoon.’’ ‘Ik moet erom lachen, dat zeker. Maar ik rouw om de zoon die het zo ver had kunnen schoppen – hij is ontzettend intelligent en grappig en belezen – en toch zo’n puinhoop van zijn leven heeft gemaakt.’ ‘Ik heb me lange tijd mislukt gevoeld als moeder. En dus als mens. Ik heb maar één kind, en daarmee is het uiteindelijk niet goed gegaan. Wat zegt dat over mij? Wat heb ik allemaal fout gedaan? Inmiddels weet ik: ik was geen perfecte moeder, natuurlijk niet, maar we hadden het goed samen. We hebben geweldige vakanties gevierd, ontzettend gelachen, ik heb hem geknuffeld en liefgehad en alle kansen van de wereld gegeven.’ ‘Ja. Hij zou zijn leven voor mij geven. Maar het is wel de liefde van een zoon uit The Godfather voor zijn familie. Intens loyaal en tegelijkertijd meedogenloos. Hij vond het verschrikkelijk dat ik met hem brak, omdat hij van me houdt, maar ook omdat hij dan niet meer in mijn portemonnee kon kijken.’ ‘Plotseling dood neervallen is makkelijker, zonder gedoe over je testament, de belasting, je huis. Maar het fijne van een paar maanden hebben is dat je iedereen nog kunt zien en afscheid kunt nemen, hoewel dat ook onmenselijk zwaar is. De warmte en liefde waarmee ik nu word overspoeld is verrijkend en diep ontroerend. Toen ik hoorde dat ik dood zou gaan, wist ik al snel dat ik wilde sterven – en dit klinkt pathetisch – met een zuiver hart. Ik wil mezelf in de spiegel kunnen aankijken. Ik heb misschien op vele fronten gefaald, maar ik ben geen leugenaar. En er blijft mij een heleboel bespaard: ik word niet dement, ik hoef niet naar een verzorgingstehuis, ik word niet blind van het roken, ik krijg geen keel- en longkanker, terwijl ik dat wel verdiend zou hebben. Doodgaan is interessant. Als ik de moed en de energie had, zou ik er een boek over schrijven. Je ontdekt de raarste dingen. Bijvoorbeeld wie echt iets voor je betekent – dat zijn soms andere mensen dan je vooraf denkt.’ ‘Ik kan niet zo goed huilen. Als ik huil is het tijdens gesprekken met lieve vrienden. Maar ik lig niet bang en piekerend in bed. Toen ik tien jaar geleden een dubbele longembolie kreeg, ben ik vijftien minuten dood geweest. Dat was een verrukkelijk gevoel, als zorgeloos dobberen op een luchtbed in het Comomeer, in totale vrede. Sindsdien ben ik niet meer bang voor de dood.’ Ze schiet in de lach: ‘Ik ben blij dat ik die tunnel niet heb gezien, waar iedereen het altijd over heeft. Dat vind ik zo’n vreselijk cliché.’ ‘Dat ik afscheid moet nemen van familie en vrienden, terwijl ik zo graag wil weten hoe het met ze afloopt. Ik heb drie achternichtjes en een achterneefje. Ik wil weten hoe het ze zal vergaan in het leven. En het is afschuwelijk om het verdriet van anderen te zien. Bovendien moet ik helaas missen hoe mensen als Hugo de Jonge en Sigrid Kaag uiteindelijk de aftocht zullen blazen.’ ‘Ex 1 leeft en liegt voort. Gerard is dood helaas, tot het einde zijn we close gebleven. Jean-Luc, mijn Fransman, is ook dood. Vlak voor zijn overlijden bekende hij dat het mislukken van ons huwelijk vooral zijn schuld was.’ Lacht: ‘Dat vond ik overdreven, maar het is wel een beetje waar. We hebben liefdevol afscheid genomen. En dan heb ik nog niet verteld over mijn laatste man. Hij was misschien wel mijn enige grote liefde, met wie ik op mijn 54ste trouwde. Hij was net gestopt met werken, deed alles voor me, vroeg me op zijn knieën ten huwelijk, hij was rustig en beschaafd, misschien zelfs een tikje saai. Op een zaterdagochtend ging hij, na zeven jaar huwelijk, met onze nieuwe hond naar puppycursus. Hij was zijn telefoon vergeten en ik zag meldingen binnenkomen van datingsites. Bleek dat hij al jarenlang een dubbelleven leidde.’ ‘Begrijp jij het? Voor mijn ogen word ik bedrogen, en ik zie het niet. Ik heb een bord voor m’n kop. Ik check nooit iets. Daarna kon ik alleen maar aan zelfmoord denken. Ik wilde mijn zoon al naar China sturen voor enge pillen, want zelfmoord zonder pijn lijden is ingewikkeld. Een college op YouTube van een Vlaamse professor heeft mijn leven gered. Hij legde uit dat depressieve mensen niet dood willen, maar verlost willen worden uit hun lijden. En dat suïcidale gedachten bij een depressie horen zoals koorts bij griep. Er zat niets anders op dan wachten tot de depressie over was.’ Inmiddels omarmt Rozenbroek het leven weer. ‘Al mijn vrienden die op bezoek komen in het hospice, het borreluur dat ik elke middag heb, ik vind het oergezellig. Ik ga elke avond tevreden naar bed.’ ‘Ik vind dat ze me na dat melanoom elk jaar onder de scan hadden moet leggen. Maar dat kost natuurlijk veel geld, en dat geven ze liever aan boeren die dieren mishandelen en al jaren krankzinnig hoge subsidies ontvangen.’ Ze giert. ‘En door die malle keuzes van Rutte & co sterft er binnenkort een prachtige vrouw.’||https://www.volkskrant.nl/mensen/bladenmaker-els-rozenbroek-het-leven-was-geen-lolletje-maar-wat-heb-ik-gelachen~b7c999c0/
2022-07-30||Zweedse Koerden vrezen voor uitzetting na akkoord met Turkije||‘Ze willen onze vrijheden beperken. Als we nu niks doen, worden onze rechten stap voor stap uitgehold.’ Woordvoerder Andreas van het Zweedse Rojava-comité, dat actie voert voor de Koerdische strijders in Syrië, klinkt rustig over de telefoon, maar de schrik zit er goed in. De activiteiten van de groep staan onder druk sinds het Navo-akkoord dat Zweden en Finland eind juni sloten met Turkije. Met dat akkoord in de hand beloofde de Turkse president Recep Tayyip Erdogan de Navo-toetreding van Zweden en Finland, een gevolg van de Russische inval in Oekraïne, niet langer te blokkeren. In ruil daarvoor moesten de beide Noordse landen beloven Turkse uitleveringsverzoeken voor terrorismeverdachten ‘snel en grondig’ te behandelen. Bovendien verklaarden Zweden en Finland zich ‘solidair’ met de zorgen van Turkije over de terroristische dreiging van de PKK én ‘individuen in geaffilieerde of door de PKK geïnspireerde groepen’. De Koerdische gemeenschap in Zweden is verdeeld over de vraag wat hiervan de concrete gevolgen zijn. De Zweedse activist Andreas, die om veiligheidsredenen niet met zijn achternaam in de krant wil – een Turkse krant publiceerde onlangs namen en adressen van Koerdische activisten en sympathisanten in Zweden – zegt dat er grote zorgen zijn. Veel leden van het comité geloven in het gedachtengoed van de PKK. Tijdens demonstraties wordt met PKK-vlaggen gezwaaid, evenals met vaandels met de beeltenis van PKK-leider Abdullah Öcalan. En dat is nog niet alles. Turkije ziet de Koerdische strijders in Syrië, waarvoor het Rojava-comité actievoert en geld ophaalt, ook als terroristen. Andreas zegt dat de eerste effecten al merkbaar zijn. Een paar dagen na het akkoord riep de baas van de Zweedse geheime dienst Säpo de regering op om deelname aan pro-PKK-demonstraties strafbaar te stellen. De regering heeft daar nog niet op gereageerd. En afgelopen weekend werd de Zweedse ambassadeur in Turkije op het matje geroepen vanwege een demonstratie van het Rojava-comité, vorige week in Stockholm. Erdogan dreigde de afgelopen weken al meermaals de Navo-toetreding alsnog te vetoën, als Zweden en Finland, die hij ‘broeinesten van terroristen’ noemde, niet genoeg zouden doen. Dat kan, want het Turkse parlement moet de Navo-toetreding nog ratificeren. In augustus komen Turkije, Zweden en Finland bijeen om de voortgang te bespreken. Volgens Andreas heeft het akkoord ook angst gezaaid bij Koerden die wachten op het Zweedse staatsburgerschap. Nu al worden Koerden uit Syrië die asiel hebben aangevraagd soms teruggestuurd. Dat gebeurt als de Zweedse geheime dienst Säpo aan de bel trekt. ‘Rechters volgen altijd het advies van de Säpo en de rapportage van de dienst blijft geheim. Het is dus niet te controleren en het gevaar bestaat dat asielvraagstukken en uitleveringsverzoeken een politieke beslissing worden.’ Op bezoek op het kantoor van de FKKS, een koepelorganisatie voor dertig Zweeds-Koerdische verenigingen met in totaal drieduizend leden, klinkt een heel ander geluid. Voorzitter Kovan Amedi (62), die koffie en zoetigheid serveert, zegt dat hij alle vertrouwen heeft in de Zweedse overheid. ‘Ze gaan echt niet zomaar mensen uitzetten. Zolang je niks te maken hebt met terrorisme of met de PKK heult, hoef je niet bang te zijn. Activisten die de Turken als terroristen bestempelen, zijn volgens de Zweedse wet niet ineens schuldig.’ Omdat het akkoord nogal wat vage formuleringen bevat, is het voor meerderlei uitleg vatbaar. Met zijn dreigement het akkoord alsnog op te blazen dringt Erdogan de Turkse lezing ervan op aan de Zweden. Toch zegt Amedi zich geen zorgen te maken. Volgens hem bevat de Navo-deal geen enkele concrete maatregel. Hij noemt het één groot politiek spel dat Erdogan nodig heeft vanwege de slechte economische situatie in Turkije en de Turkse verkiezingen van volgend jaar. ‘Het is allemaal theater, het betekent niets. In de praktijk zal Zweden niets anders doen dan het al doet.’ Wat meespeelt is dat Amedi anders dan het Rojava-comité niks moet hebben van de gewapende strijd. Amedi, die voorafgaande aan het gesprek foto’s heeft laten zien van beroemde Koerdische verzetsstrijders die voor hun overtuigingen ooit de galg hebben gekregen, wil meer rechten en zeggenschap voor de Koerden bereiken met vreedzame, diplomatieke middelen. ‘We koesteren onze goede banden met de Zweedse regering en met de sociaal-democraten. We hebben ze nodig.’ In het akkoord belooft Zweden ook de Koerdische-Syrische militie YPG, en haar politieke tak PYD, niet langer te steunen. Vorig jaar beloofde de Zweedse regering de steun aan deze organisaties juist op te krikken. In ruil daarvoor kreeg het kabinet gedoogsteun van het Zweeds-Koerdische onafhankelijke parlementslid Amineh Kakabaveh. Deze belofte werd tijdens de onderhandelingen met de Turken overboord gegooid. Wat meespeelde is dat de gedoogsteun niet meer nodig was: in september zijn er in Zweden nieuwe verkiezingen. Maar ook deze knieval stelt volgens FKKS-voorzitter Amedi niks voor. ‘Kakabaveh is een anarchist, een populist. Haar houding helpt de Koerden helemaal niet. Je kunt toch niet verwachten dat de regering het beleid op haar afstemt? Bovendien heeft de regering gezegd dat ze andere organisaties in Syrië zal blijven steunen.’ Andreas van het Rojava-comité, dat politiek gezien meer op de lijn van Kakabaveh zit, oordeelt ook mild. ‘Zweden heeft nooit militaire steun gegeven aan de YPG, dus de gevolgen vallen mee.’ Andreas vreest meer voor de inperking van basale rechten in Zweden zelf. Zijn organisatie zal daarom de komende tijd meer demonstraties organiseren, mét PKK-vlaggen. ‘Dat is onze manier om het akkoord aan te vechten en te laten zien hoe ondemocratisch de regering bezig is. Hopelijk wordt het Zweedse publiek dan ook wakker.’||https://www.volkskrant.nl/nieuws-achtergrond/zweedse-koerden-vrezen-voor-uitzetting-na-akkoord-met-turkije~b77b209e/
2022-07-30||In het Beierse boerendorp Großbardorf hebben ze geen gas meer nodig||Sinds Rusland Oekraïne binnenviel, staat de telefoon van de Beierse dorpsburgemeester Josef Demar roodgloeiend. Zijn het geen collega-burgemeesters die willen weten hoe hun dorpen ook onafhankelijk van Russisch gas kunnen worden, dan zijn het wel inwoners die nu toch hun huis willen aansluiten op het gemeentelijke warmtenet. Bij elk nieuw telefoontje parelt het zweet de 68-jarige burgervader op het voorhoofd, slaakt hij een geplaagde zucht, of mompelt met rollende Beierse r iets over zijn vele verplichtingen. Maar dan herpakt hij zich, en dribbelt met verrassende lenigheid naar zijn Mercedes om de lokale biogascentrale of de windmolens te laten zien. Demar is immers apetrots. Want sinds de Oekraïne-oorlog begon, gas een schaars goed werd en Europese energieprijzen door het dak gingen, weet bijna de hele wereld: zoals ze het in Großbardorf hebben gedaan, zo moeten wij het allemaal leren doen. Großbardorf ligt in het uiterste noorden van Beieren, omringd door geel-groene heuvels vol graan en mais en net onder de denkbeeldige lijn vanwaar men in Duitsland ‘Grüß Gott’ in plaats van ‘Guten Tag’ begint te zeggen. Dat maakt het onderdeel van de regio Franken, uitgerust met eigen dialect en vermeende karaktertrekken. De mensen hier heten vriendelijk maar stug te zijn, matig geïnteresseerd in de buitenwereld en niet bijzonder flexibel. Niet direct een plek die vooraan staat met nieuwerwetse oplossingen in de strijd tegen klimaatverandering. Schijn bedriegt, blijkt in het Großbardorfse Rathaus. Vanaf de muren in de vergaderkamer looft een oorkonde van de deelstaat Beieren de ‘uitmuntende betrokkenheid van gemeente en burgers bij de vernieuwing tot bio-energiedorp’. Een gekruisigde Jezus staart neer op de vergadertafel waar Demar de trots van zijn dorp in foldervorm heeft uitgestald: ‘Großbardorf, op weg naar de toekomst’. Linksonder op de omslag is net de biogascentrale te zien die het dorp grotendeels energie-onafhankelijk heeft gemaakt. Het plan kwam op bij de periodieke dorpsvernieuwing, een moderniseringsslag op kosten van de staat Beieren die elke paar decennia plaatsvindt. Bij die van de jaren zestig was het speerpunt ‘staubfrei’, en werd het hele dorp geasfalteerd zodat bewoners niet meer in een constante stofwolk leefden. In de jaren nul ging het aanvankelijk om dijken en vergroening, totdat de burgemeester in 2009 zei: zullen we een warmtenet bouwen, zodat de olieketels met pensioen kunnen? Demar en de voorzitter van de lokale boerenvereniging hadden het idee afgekeken bij een ander dorp, dat net een biogascentrale had gebouwd voor de verwarming van het natuurbad. In Großbardorf pakten ze het groter aan: de helft van de bewoners deed mee. Sindsdien kabbelde het dorp gestaag verder met af en toe een nieuwe gegadigde voor het warmtenet, meestal als het tijd was om de kostbare huiselijke olieketel te vervangen. Maar toen begon de oorlog in Oekraïne, en raakte heel Duitsland in de ban van energiepaniek. Met elke nieuwe reductie van de toevoer door pijpleiding Nord Stream 1 gonst een nieuwe ronde noodscenario’s door de Duitse media, en waarschuwt de regering voor mogelijke tekorten in de komende winter. Dat leidt ook in Großbardorf tot een snelle kentering. Kreeg Demar tot 2022 jaarlijks twee of drie nieuwe aanvragen voor aansluiting op het warmtenet, dit jaar staan ze als ware spijtoptanten in de rij: twintig stuks zover. Nog even en de biogascentrale moet gaan uitbreiden. ‘Heel het land is nu bezig zich te bezinnen op zijn energiezekerheid, dus dachten wij: dat moeten wij ook doen’, zegt Renate Leicht (61), uitbater van een kiosk in de regionale hartkliniek, vanuit de voortuin die binnenkort opengaat voor een warmtenetaansluiting. ‘Zeker ook voor het klimaat. Maar ook: je weet niet wat Poetin straks nog meer bedenkt. Nu hebben we gastekorten, straks misschien olietekorten. De prijzen van stookolie zijn sinds de oorlog al enorm gestegen.’ En dat is wat hun huis verwarmt, net als miljoenen andere Duitse huishoudens: olie. Het Großbardorfse gebrek aan gas was geen keuze, zegt de burgemeester; het dorpje is volgens regionale energiebedrijven te klein en geïsoleerd om de aansluiting op het gasnetwerk rendabel te maken. Bewoners stoken hier al sinds jaar en dag vooral op olie, en de huizen beschikken over kelders met eigen energiecentrales. Die van Renate en haar man Bernhard bestaat uit een tank voor 4.500 liter stookolie, een stookoven, en een warmwateropslag. Twee keer per jaar laten ze de voorraad per tankwagen vullen, en verbranden zo bijna 10 duizend liter olie. En een rotzooi dat het geeft, zegt Maria Lamprecht (68) van twee straten verderop, die al eerder koos voor biowarmte. Twee keer per jaar moet de schoorsteenveger komen, je hele kelder ruikt naar olie, na elke vulbeurt trekt die lucht het huis in en iedereen heeft wel een verhaal over die ene keer dat er iets los zat en de halve kelder vol olie stond. Bij Maria kwam het kantelpunt twaalf jaar geleden, toen de sneeuw zo hoog lag dat eerst de tankwagen niet kon komen en daarna de prijzen ineens hoger waren. Woedend was ze. ‘Al die stress, daar ben ik nu vanaf. Heerlijk.’ De bron van alle blijdschap staat aan de rand van het dorp te glimmen in de vorm van vier donkergroene koepels en een reusachtige hoeveelheid snijmais. Op een snikhete dinsdagmorgen is er weliswaar een poeplucht te ruiken, maar dan moet je wel met je neus tegen de fermentatieketel aanleunen. Door een rond raampje, formaat patrijspoort, is binnen de bruine smurrie te zien die Großbardorf een groot deel van haar energie bezorgt. Als een enorme pan bijzonder smerige Brinta draait het mengsel – 50 procent snijmais, 30 procent mest, de rest gras en geheleplantsilage (gehakselde gewassen) – rondom een metalen roerspaan terwijl het wordt opgewarmd tot 42 graden. Bij die temperatuur beginnen enzymen methaan te creëren, legt manager Marco Seith (48) uit. Daarmee wordt vervolgens de verbrandingsmotor in het belendende gebouw aangedreven (de methaanwinning gaat in fasen, vandaar de vier koepels). Mechanische energie wordt elektrische energie, en zo produceert de centrale jaarlijks 5,4 miljoen kilowattuur, vier keer de gemeentelijke elektriciteitsbehoefte. Maar de belangrijkste opbrengst is eigenlijk een bijproduct: het koelwater van de motor. Eenmaal verhit tot 90 graden gaat dat via een leidingsysteem het dorp in, waar het vervolgens de huizen verwarmt die daarvoor vroeger olie nodig hadden: het warmtenet. ‘Honderd jaar eerder werd zo ook de waterleiding aangelegd’, zegt Seith. ‘Nu weet niemand meer hoe het met waterpompen werkte. Zo zal het ook gaat met het warmtenet.’ Rondom biogascentrales vliegen steevast burgers in de bezwaarschriften: het stinkt, er moeten reusachtige hoeveelheden gewassen voor biobrandstof worden geteeld die natuur noch (dier)voeding ten goede komen, en al die duizenden tonnen biomassa denderen door de dorpsstraten naar de gascentrale. Maar een dag rondvragen in Großbardorf leverde niet één klacht op over het gemeentelijke energiebeleid. ‘Dat komt omdat de warmte voor het dorp is’, zegt Seith. ‘Het blijft allemaal hier.’ Natuurlijk, zegt Matthias Klöffel (60), voorman van de lokale boerenvereniging en met Demar grondlegger van de biogascentrale: je moet keuzes maken. Mais die naar de biogascentrale gaat, gaat niet naar voeding. Maar zo is het met alles rond energie en voeding op een overbevolkte planeet: een kwestie van keuzes. Anders moet je de kolencentrales aanzetten, of de kerncentrales aanhouden. Of Russisch gas kunnen kopen. De veehouderij, hier altijd al kleinschalig, is met de jaren en almaar hogere milieueisen verdwenen uit Großbardorf. Daardoor wordt er nu niet meer mais verbouwd dan in de jaren zeventig, alleen is het gewas nu bestemd voor de biogascentrale. Niet alle clichés over het Beierse platteland blijken onwaar; de dorpse verenigingscultuur tiert in Großbardorf welig. De geboorte van de biogascentrale begon dan ook met een Sammlung, een dorpsvergadering waarbij de burgemeester zei: we kunnen van de olie af met een duurzaam alternatief, en wij stellen een biogascentrale met warmtenet voor. Het warmtenet willen we deels financieren door bewoners een aandeel te verkopen. Wie 5.000 euro betaalt, krijgt een aansluiting en het recht om na twintig jaar zijn inleg terug te vragen. Wie biedt? De helft ging overstag, de andere helft bleef met de armen over elkaar zitten. Maar de centrale kwam er, en sinds 2011 krijgen 140 huishoudens én alle gemeenschappelijke ruimten warmte uit biogas. Sindsdien blaast het dorp jaarlijks 400 duizend liter olie minder de atmosfeer in. De biogascentrale zelf is eigendom van lokale agrariërs, die het geld ervoor leenden of investeerden. Wie jaarlijks 40 ton mais beloofde te leveren kon een aandeel in de centrale kopen, en krijgt als dank aan het eind van de cyclus weer 32 ton mestmengsel (dat resteert na de biosgasproductie) terug voor op zijn land. Ook leuk: de gemeente beschikt al sinds 2005 over een zonnepark en sinds 2016 over vier windmolens. Dat laatste was hier minder controversieel dan elders, aangezien Großbardorf in 1921 al pionierde met een elektriciteit opwekkende windmolen – er staat zelfs een miniatuurbeeldje in het dorp. Zo is duurzame energie een bron van trots, niet van controverse. Zeker ook omdat Großbardorf inmiddels vijftien keer zoveel stroom creëert als het zelf verbruikt. ‘En sinds Poetin gek is geworden gaat de stroomprijs alleen nog maar omhoog’, jubelt manager Marco Seith vanachter een computer in de biogascentrale. ‘Dus ook dat steken we mooi in onze zak.’ Misschien nog wel belangrijker dan de euro’s, kubieke meters en kilowatturen, is het optimisme dat onmiskenbaar door het dorp waart. Van de keurig onderhouden bloementuintjes tot de overdekte voetbaltribune met zijn gesponsorde zonnepanelen en de jonge ouders die een kinderwagen door de hoofdstraat duwen: Großbardorf leeft weer. Zoals veel dorpen op het Duitse platteland kampte ook Großbardorf lang met leegloop. In 2002 dook het inwonertal onder de 1.000, twee jaar later waren het er slechts 870. Maar inmiddels telt de gemeente weer 950 trotse burgers. Een fabriek die hier mede dankzij de gunstige energievoorwaarden neerstreek, biedt nu 230 arbeidsplaatsen. Zelfs de jongeren komen terug. ‘Een demograaf voorspelde ooit dat hier in 2030 nog maar twee, drie baby’s geboren zouden worden’, zegt Demar. ‘Nou, dit jaar zijn het er zeker al twaalf.’||https://www.volkskrant.nl/nieuws-achtergrond/in-het-beierse-boerendorp-gro-bardorf-hebben-ze-geen-gas-meer-nodig~bd95fe57/
2022-07-30||Deze Antwerpse jongeren vormen met hun verboden capriolen het vrolijkste strijdgewoel denkbaar||Noem het guerrillazwemmen, oppert de Belgische fotograaf Sanne De Wilde (35): wat de jongeren doen die zij op de zinderende zomerdag van 22 juni met de camera volgde, is namelijk verboden. Zwemmen zonder gediplomeerd levensreddend toezicht in openbaar water is in België wegens zinkgevaar niet toegestaan en ‘de flikken delen ook echt boetes uit. Dus moet er iemand op de uitkijk staan om te zien of de kust wel veilig is.’ Een daad van spartelend spetterverzet dus van die twintigers om verkoeling te zoeken in het Galgenweel, een brak meertje aan de linkerkant van de Scheldeoever bij Antwerpen. En, gesterkt door een jointje en een slokje wijn, de betutteling van het gezag zo niet aan de laars, dan toch aan de zwembroek te lappen. Dat gaat ze goed af, zo te zien: de capriolen en duikvluchten vormen het vrolijkste strijdgewoel denkbaar. Via haar beste vriendin kwam De Wilde in contact met de jongeren: ‘De zus van die vriendin is als een zusje voor mij en is deel van een bijzondere drieling. Ferre heet die, met het geblondeerde, gemillimeterde haar.’ Hun vriendengroepje mengde met dat van Ferres drielingbroers, en ‘zo versmolten ze tot dit hechte clubje jongeren van ongeveer dezelfde leeftijd, met een boeiende dynamiek’. Het viel De Wilde op hoe open-minded de jongeren zijn. ‘Ze gaan met hun lichamelijkheid heel vlot om.’ Het lijkt wel, zegt de fotograaf, alsof ze in versneld tempo hun identiteit hebben ontwikkeld. Zoveel zelfvertrouwen hebben ze. Ze experimenteren en ontwikkelen zichzelf, ook op professioneel vlak, zonder compromissen. Ferre heeft als actrice een grote rol in een tv-serie als non-binair personage. Weer iemand anders oefent tattoos op zichzelf. Een van de jonge vrouwen onderzoekt hoe het is als dominatrix met mannen te werken en bakent daarin op indrukwekkende wijze haar grenzen af. De Wilde: ‘In deze groep kijkt niemand ervan op en zo hoort het ook te zijn. Het is mooi hoe ze met elkaar omgaan. Ze tekenen en lezen veel, ze zijn erg creatief. Er is ook veel dynamiek in gender fluidity, in kleding en kleuren. Mijn generatie was daarin toch minder moedig en uitgesproken.’||https://www.volkskrant.nl/foto/deze-antwerpse-jongeren-vormen-met-hun-verboden-capriolen-het-vrolijkste-strijdgewoel-denkbaar~b03c2f16/
2022-07-30||Een buienradar voor depressies: deze wetenschapper probeert te voorspellen wie wanneer depressief wordt ||Op weg naar zijn kantoor wijst Eiko Fried om zich heen. In het Pieter de La Courtgebouw in Leiden – vroeger een ziekenhuis, nu het faculteitsgebouw sociale wetenschappen van de Universiteit Leiden – zijn netten gespannen rondom de trappen. Lang geleden is hier iemand naar beneden gesprongen, vertelt de in depressies gespecialiseerde onderzoeker. De netten moeten voorkomen dat het nog eens gebeurt. Als het aan Fried ligt, worden ze overbodig. De universitair hoofddocent psychologie (volle baard, geheel gekleed in het zwart) leidt een groot onderzoeksproject met als doel depressies te voorspellen bij jongvolwassenen. Over drie jaar hoopt hij een gratis app te lanceren die studenten waarschuwt als hun mentale gezondheid dreigt af te glijden. Om die ‘buienradar voor depressies’, zoals Fried het omschrijft, van de grond te krijgen, heeft hij een prestigieuze Europese beurs van 1,5 miljoen euro binnengehaald. Onderzoeksproject ‘Warn-D’ is in volle gang: de komende jaren volgen Fried en zijn onderzoeksteam tweeduizend studenten, van mbo tot universiteit. Na een uitgebreide intake met vragenlijsten over hun achtergrond, dragen de studenten de eerste drie maanden een smartwatch die onder andere gegevens over hun slaap, beweging en hartslag verzamelt. In diezelfde periode vullen ze vier keer per dag een korte vragenlijst in. Wat zijn ze aan het doen? En hoe voelen ze zich? Na drie maanden mag de smartwatch af en krijgen de studenten nog slechts eens in de paar maanden een vragenlijst toegestuurd. In totaal worden ze twee jaar gevolgd. ‘Vergelijk het met het weer’, zegt Fried. ‘Je kunt pas een voorspelling doen als je veel verschillende gegevens combineert.’ Als het gaat om depressie zijn sommige risicofactoren bekend. Vrouwen krijgen bijvoorbeeld vaker een depressie dan mannen. Wie veel ellende meemaakt, loopt ook een hoger risico. Fried: ‘We kennen de grote lijnen, maar waarom de ene persoon op een bepaald moment depressief wordt en een ander niet, dat weten we niet.’ ‘Het plan om een app te maken die een depressie een paar weken van tevoren kan zien aankomen is ambitieus, zegt Fried. ‘Maar het is nodig. Uit onderzoek weten we dat bij maar ongeveer de helft van de mensen met een depressie de behandeling aanslaat. Dat is teleurstellend.’ De onderzoeker verzamelt niet alleen gegevens waarvan bekend is dat ze een rol spelen bij een depressie, zoals hoe iemand slaapt en of iemand veel piekert, maar ook data waarvan niet bekend is of ze überhaupt relevant zijn, zoals iemands hartslag. ‘Bij mijn weten is er nog nooit zo grootschalig data verzameld over de mentale gezondheid van jongvolwassenen. Dat levert altijd iets op.’ Will Shain (22) weet hoe ingrijpend een depressie kan zijn. De internationale student, afkomstig uit Californië, studeert political science and international relations aan het Erasmus University College in Rotterdam. De afgelopen jaren zag hij sommige medestudenten worstelen met hun psychische gezondheid. ‘Een depressie kan iemand volledig veranderen. De simpelste dingen lukken niet meer. Dat is eng om te zien.’ Mede daarom besloot Shain deel te nemen aan het onderzoek van Fried. ‘Mijn vader is kinderpsychiater en mijn moeder psycholoog. Ik heb van huis uit meegekregen hoe belangrijk mentale gezondheid is.’ De 90 euro die iedere student krijgt voor deelname aan het onderzoek is een fijne extra, zegt hij. ‘Maar ik doe het vooral om bij te dragen aan dit onderzoek.’ De student droeg afgelopen winter drie maanden een smartwatch en vulde vier keer per dag een vragenlijst in via een app. ‘In het begin voelde het vreemd om in te vullen dat ik bijvoorbeeld verdrietig was omdat ik problemen in de liefde had. Moet een of andere Leidse onderzoeker dit allemaal over mij weten? Maar ik kon me daar snel overheen zetten: het is in het belang van het onderzoek om open te zijn. Bovendien: voor die onderzoekers ben ik anoniem.’ De privacy van studenten is goed gewaarborgd, zegt Fried. ‘Er zijn drie ethische commissies die over mijn schouder meekijken. Om een voorbeeld te geven: de persoonsgegevens die wij bij het begin van het onderzoek van een student vragen, slaan we apart op van de gegevens die we tijdens het onderzoek verzamelen. En we hebben stevige geheimhoudingsafspraken gemaakt met de producent van de smartwatches.’ Er zijn twee redenen waarom Fried zich in zijn onderzoek op studenten richt. Allereerst is het een redelijk homogene groep. De studenten zijn van dezelfde leeftijd en bevinden zich in dezelfde levensfase. Maar minstens zo belangrijk: studenten zijn jong. ‘We weten uit talloze onderzoeken dat een eerdere depressie het risico vergroot op een volgende. Als je mentale klachten bij studenten kunt voorkomen, kun je daarmee misschien ook psychische problemen in hun verdere leven vermijden.’ Die hoop drijft meer wetenschappers. Er wordt alleen al in Nederland op meerdere plekken onderzoek gedaan naar het voorspellen van psychische rampspoed. Zo maakt het deel uit van een groter onderzoek waaraan Marie-José van Tol samen met collega-onderzoekers werkt. De adjunct-hoogleraar stemming en cognitie aan de Rijksuniversiteit Groningen probeert te achterhalen welke factoren een rol spelen bij mensen die opnieuw depressief worden. Van Tol: ‘Ongeveer de helft van de mensen die depressief zijn geweest, krijgt binnen twee jaar opnieuw een depressie. We willen proberen te voorspellen wie dat overkomt.’ Een van de mogelijke voorspellers is, verrassend genoeg, iemands pupilreactie. ‘Wanneer je iets heel interessant vindt of een andere mentale inspanning levert, verwijdt je pupil. Dat zegt ook iets over de inspanning die de hersenen kunnen leveren om emoties bij te sturen. Dat is relevant bij het voorkomen van depressies.’ Reageert iemands pupil minder sterk dan bij een gezond persoon, dan betekent dat mogelijk dat die persoon kwetsbaar is voor een depressie. ‘Natuurlijk is de mens meer dan zijn pupil en spelen er ook veel andere factoren mee’, zegt Van Tol. ‘Maar het voordeel aan pupilonderzoek is dat het bij de huisarts gedaan zou kunnen worden, er is geen dure mri-scan voor nodig.’ Claudi Bockting, hoogleraar klinische psychologie in de psychiatrie aan de Universiteit van Amsterdam, doet op haar beurt onderzoek waarbij jongeren die hersteld zijn van een angst- en of depressieve stoornis worden gevolgd. Het doel is niet alleen te voorspellen wie wanneer een terugval krijgt, maar ook: of die te voorkomen is met bijvoorbeeld therapie. Vooral aan dat tweede deel is grote behoefte, zegt Bockting. Een depressie voorspelen is één ding. Wie genoeg data verzamelt en die analyseert, moet een eind kunnen komen, denkt ze. ‘Ik vind de vervolgstap spannender. Lukt het ook om een depressie te voorkomen?’ De bewezen interventies die er zijn om een depressie te voorkomen, werken vooral op de korte termijn. Op de midden- en lange termijn blijft daar niet veel van over.’ Terug in Leiden ziet ook universitair hoofddocent Fried daar het belang van in. ‘Maar op dit moment weten we niet wie wanneer een depressie zal ontwikkelen. Dat moeten we eerst goed kunnen voorspellen. Als ons dat lukt, vertrouwen we op het werk van de vele onderzoekers wereldwijd die methodes ontwikkelen om een depressie te voorkomen.’ De eerste onderzoeksdata zijn binnen: vijfhonderd studenten hebben de drie intensieve onderzoeksmaanden doorlopen. Nu is het volgende cohort aan de beurt. Als straks driekwart van de deelnemers die eerste periode heeft doorlopen, wil Fried een proefversie van zijn app ontwikkelen. In die app vullen studenten regelmatig in wat ze doen en hoe ze zich voelen. Dreigt hun psychische gezondheid in gevaar te komen, dan krijgen ze een waarschuwing, plus advies. ‘Dat kan de tip zijn om naar de huisarts te gaan. Of we verwijzen ze door naar een bewezen preventieprogramma bij depressies.’ En wat als de app het mis heeft? Een voorspelling is uiteindelijk een kansberekening, ‘dus het kan zeker misgaan', zegt Aartjan Beekman. De in stemmingsstoornissen gespecialiseerde hoogleraar psychiatrie aan de Vrije Universiteit is niet betrokken is bij het onderzoek, maar vindt het er gedegen ‘en kansrijk’ uitzien. Of een foute voorspelling schadelijk is, hangt af van de manier waarop die wordt gebracht, zegt Beekman: ‘Maak je mensen aan het schrikken? En raad je ze meteen aan om aan de antidepressiva te gaan? Of geef je de tip om een onlinezelfhulpcursus te doen die je bijvoorbeeld leert om te gaan met negatieve gedachten? Als dat laatste het geval is, lijkt het me geen ramp als je er naast zit. Zo'n cursus is nooit verkeerd om te doen.’ De communicatie wordt zorgvuldig aangepakt, benadrukt Fried. ‘We zullen nooit zeggen: ‘Pas op, je gaat een depressie krijgen.’ Het wordt eerder: ‘In de afgelopen week sliep je slecht, ondernam je minder sociale activiteiten dan normaal en had je een minder positieve kijk op de toekomst. Uit ons onderzoek weten we dat je dan kwetsbaar bent.’’ Als de app nu al bestond, zou de Rotterdamse Will Shain ’m meteen installeren. Niet omdat hij bang is depressief te worden, zegt hij, maar omdat hij hoopt dat het hem zou stimuleren goed voor zichzelf te zorgen. Dat effect heeft zijn deelname aan dit onderzoek ook. Alle deelnemers krijgen na de eerste drie maanden een verslag toegestuurd. In welke week voelden ze zich bijvoorbeeld het meest positief? En welke het minst? Shain: ‘Het was duidelijk te zien dat ik blijer en positiever was in de weken waarin ik veel buiten was en tijd met familie en vrienden doorbracht. Je weet natuurlijk dat het zo werkt, maar als je het zo duidelijk in de data terugziet, is dat extra motiverend.’ Onderzoeker Fried heeft ondertussen al uitgestippeld wat hij wil gaan doen als zijn buienradar werkt. ‘De volgende stap is de app internationaal uitrollen. En daarna: een vergelijkbaar systeem ontwikkelen voor militairen die risico lopen op ptss. Of voor leraren, om een burn-out te voorspellen.’||https://www.volkskrant.nl/wetenschap/een-buienradar-voor-depressies-deze-wetenschapper-probeert-te-voorspellen-wie-wanneer-depressief-wordt~bc2a919b/
2022-07-30||De Volkskrant tv-selectie voor zondag 31 juli||NPO 3, 9.03 uur (Drama, Boudewijn Koole, 2012) Met vele prijzen onderscheiden kroonjuweel van de Nederlandse jeugdfilm. De 10-jarige Jojo adopteert een uit het nest gevallen kauwtje, terwijl voorzichtig duidelijk wordt dat het bij hem thuis niet goed zit. Waarom is hij de enige die nog met zijn moeder belt? Wat heeft zijn ouders uit elkaar gedreven? Schrijver en regisseur Koole (Beyond Sleep) neemt alle tijd om te vertellen wat er is gebeurd. En niets kan op tegen de onvergetelijke momenten die Jojo – adembenemend mooie rol van debutant Rick Lens – deelt met zijn kauw. NPO 3, 20.20 uur Na New York is Los Angeles de grootste stad van de Verenigde Staten. Daarmee zijn de overeenkomsten wel een beetje opgesomd, want L.A. verschilt verder in alle opzichten van de Big Apple. In Reizen Waes: Wereldsteden ziet Tom Waes de tegenstellingen in de Californische metropool. In wijken als Hollywood, Beverly Hills en Venice Beach etaleren sterren en miljonairs hun buitensporige rijkdom, maar in een buurt als Compton is het armoe troef. In de heuvels even buiten de stad spreekt Waes met de mensen die de drukte van Los Angeles zijn ontvlucht. NPO 2, 20.24 uur Als tweede Zomergast van dit seizoen schuift Sandra Phlippen aan bij Janine Abbring. De hoofdeconoom van ABN Amro beschrijft haar vakgebied als het begrijpen en helpen oplossen van de maatschappelijke problemen van deze tijd. Ze onderzoekt de economische aspecten van populisme en klimaatverandering en vindt het belangrijk om in klare taal te spreken over economische onderwerpen. Phlippen komt uit ‘een gezin van arthouse-fanaten’ en wil fragmenten laten zien die haar blik op de wereld hebben gevormd en een beeld geven van de maatschappelijke verandering. Canvas, 21.40 uur In 2018 demonstreerde Greta Thunberg voor het eerst bij het Zweedse parlement voor een krachtiger klimaatbeleid. Een paar maanden later sprak ze op de VN-klimaatconferentie en kort daarna prijkte ze op de cover van Time Magazine als persoon van het jaar. Regisseur Nathan Grossman volgde de destijds 15-jarige klimaatactivist voor wat gepland was als drie weken, maar uitliep op twaalf maanden. In I Am Greta documenteert hij hoe Thunberg het middelpunt wordt van een mediahype en hoe deze plotselinge roem haar boodschap dreigt te overschaduwen. NPO 3, 23.06 uur In 2015 was Louis Theroux te gast in een speciale kliniek van een academisch ziekenhuis in San Francisco, waar jongens en meisjes worden behandeld die zich niet thuisvoelen in hun lichaam en zich eerder identificeren met het andere geslacht. Soms openbaart zo’n genderdysforie zich al op 3-jarige leeftijd en veel kinderen besluiten een transitie door te gaan. Naast het kind zelf staan ook de ouders voor een dilemma: hoe kunnen ze hun kind het best helpen en wanneer moeten ze daarmee beginnen? Theroux brengt tijd door met de kinderen en hun ouders. NPO 2, 23.33 uur (Thriller, David Cronenberg, 1988) Jeremy Irons geeft in deze prettig gewaagde keuzefilm van zomergast en econoom Sandra Phlippen gestalte aan de tweelingbroers Beverly en Elliot, die al hun hele leven onafscheidelijk zijn en meer delen dan alleen hun gynaecologiepraktijk. De kleine verschillen in hun karakter worden plotseling uitvergroot als ze in contact komen met de mysterieuze actrice Claire Niveau (Geneviève Bujold), die de een beschouwt als een intrigerende scharrel en op wie de ander smoorverliefd wordt. Dat gaat slecht eindigen, en slecht bij bodyhorrorspecialist David Cronenberg (onlangs nog in uitstekende vorm met Crimes of the Future) betekent in deze film uit zijn hoogtijdagen: huiveringwekkend akelig. BBC 1, 00.30 uur (Drama, Clint Eastwood, 2009) Voorafgaand aan de première werd in Afrika nog even geprotesteerd tegen de casting van deze Mandela-biopic: waarom toch altijd een Amerikaanse acteur vragen voor de rol van Zuid-Afrika’s eerste zwarte president? Morgan Freeman heeft maar een enkele scène nodig om de critici te ontwapenen; trek hem zo’n oversized lawaaihemd aan en hij ís Nelson Mandela, met die karakteristieke mengeling van trots, bescheidenheid en charisma. Het eendimensionale scenario mist echter de gelaagde scènes die nodig zijn om een goede rol ook groots te spelen.||https://www.volkskrant.nl/cultuur-media/de-volkskrant-tv-selectie-voor-zondag-31-juli~bda87996/
2022-07-30||Het poldermodel is stuk. Kunnen we het fiksen? (2)||Poldermodel stuk, land stuk, schreef ik vorige week. Dus hier moeten we het over hebben. Deze week kijken we naar de kernspelers, niet naar de personen (die doen er maar een klein beetje toe), maar naar hun functies. Het gaat om in elk geval vier spelers. Politiek, Adviseur en de sociale partners, ofwel Kapitaal en Arbeid. Later breiden we het aantal spelers uit, maar dat is nu nodeloos complicerend. De Adviseur is misschien de verrassendste in het rijtje kernspelers. Wat is haar rol? In een land dat diep verdeeld is, vroeger langs religieuze scheidslijnen, tegenwoordig langs talloze andere, is de Adviseur een neutrale partij. Zij objectiveert en analyseert: wat zijn de feiten en hoe moeten we die begrijpen? Hoe groot is een probleem en voor wie? Wat zijn de oplossingsrichtingen en wat zijn daarvan de voors en tegens? De antwoorden van de Adviseur op al deze vragen zijn, zo goed en kwaad als dat gaat, waardevrij. Ze gelden voor de katholiek én de protestant. Voor de werkgever én de werknemer. De Adviseur is in dienst van niemand en van iedereen. De Adviseur werkt voor het algemeen belang. Dat we er in Nederland al vroeg bij waren met het oprichten van het Centraal Bureau voor de Statistiek (1899) en dat we, vanaf vlak na de Tweede Wereldoorlog, van die mooie planbureaus hebben voor economie (CPB), maatschappij (SCP) en omgeving (PBL), is geen toeval. De consensusdemocratie heeft feiten nodig en goede analyses van problemen en oplossingsrichtingen – neutraal! – zodat de bestuurders gemeenschappelijke grond vinden in de feiten en weloverwogen besluiten kunnen nemen. Ambtenaren golden decennialang óók als echte adviseurs van de politiek, neutraal dus, en dienstbaar aan het algemeen belang. En zulke ambtenaren zijn er nog steeds, al zijn ze, denk ik, niet meer in de meerderheid. De aard van veel advies van de ambtenarij, de ‘vijfde macht’, is veranderd. Het algemeen belang heeft in veel gevallen plaatsgemaakt voor het veel smallere overlevingsbelang van de betrokken minister of staatssecretaris. Kapitaal en Arbeid zijn, naar hun functie, vergelijkbare spelers. Ze doen zaken met elkaar, bijvoorbeeld bij het afsluiten van collectieve arbeidsovereenkomsten over lonen, werkomstandigheden en pensioenen, zaken die direct raken aan de dagelijkse beslommeringen van werkgevers en werkenden. En ze krijgen, via overleg in de Sociaal-Economische Raad, inspraak in wet- en regelgeving in ruil voor draagvlak. Het probleem met Kapitaal en Arbeid is dat hun machtsbasis is uitgehold, ze hierdoor gezag hebben verloren, en ze daarom veel minder in staat zijn om draagvlak te leveren voor voorgenomen beleid van de politiek. De zogenoemde ‘organisatiegraad’, het percentage werkenden dat vakbondslid is, daalt al decennia. En menige brancheorganisatie kampt met hetzelfde probleem: bedrijven willen geen lid meer zijn. Werkenden luisteren alleen als het uitkomt naar de vakbondsbaas. Bedrijven hebben nauwelijks boodschap aan een redelijke oproep van hun voorman of -vrouw. De matigende invloed van Arbeid en Kapitaal erodeert verder door de opkomst van radicalere concurrenten. Onderwijsvakbond te braaf? Dan organiseren leraren zelf iets. Met succes. LTO Nederland te meegaand? Boze boeren verenigen zichzelf wel. Met in elk geval veel lawaai. En bedrijven doen hetzelfde, achter de rug om van VNO-NCW en MKB-Nederland gaan ze zelf aan de (lobby)bak. De neutrale Adviseur bestaat dus nog steeds, al worden het er minder in getal. Op Arbeid en Kapitaal kan het politieke bestuur steeds minder rekenen om te leveren. En Politiek zelf? Volgende week. Frank Kalshoven is oprichter van De Argumentenfabriek. Reageren? frank@argumentenfabriek.nl.||https://www.volkskrant.nl/economie/het-poldermodel-is-stuk-kunnen-we-het-fiksen-2~bdfb4da3/
2022-07-30||Werd de bedreigde Caroline van der Plas te groot in de mediafictie?||Tussen de asbestwolken en de brandende balen hooi stak het de kop weer op: de peiling, een uitdijend onkruid dat als een plaag door het medialandschap woekert en goed gedijt in hete zomers. Deze week: ‘Luisteren de beleidsmakers voldoende naar de protestgeluiden in de samenleving?’ Nee, zegt 85 procent van de Nederlanders volgens Hart van Nederland (SBS), dat het had laten peilen. 55 procent van de Nederlanders ‘houdt de eigen uitgaven beter in de gaten’, vanwege de inflatie. Dat had de NOS laten onderzoeken. Wat het zegt en wat je ermee moet, is volstrekt onduidelijk, maar een peiling is altijd nieuws. ‘De Nederlander’ vindt elke dag iets anders. Vaak valt erop af te dingen, omdat de vragen sturend waren of de ondervraagden niet representatief. Het bontst maakt Stand.nl het op Radio 1. Dagelijks mogen verveelde filerijders reageren op een stelling, luisteraars kunnen stemmen. 93 procent was het eens met de stelling (hoezo sturend?) ‘Een verhoging van de pensioenen is volkomen terecht’; 90 procent klikte op ‘Eens’ bij ‘Het CDA heeft een duidelijke koers nodig wil de partij overleven’. Disclaimer op de site: ‘De uitslag is niet representatief. Deze kan niet worden veralgemeniseerd naar de rest van de Nederlandse bevolking.’ Mediataal voor: ‘Wij weten zelf ook wel dat dit onzin is. Veel plezier d’r mee. Groetjes!’ ‘Tussentijdse peilingen zijn beroerde graadmeter voor de uiteindelijke verkiezingsuitslag’, berichtte deze krant onlangs. Zolang verkiezingen ver weg zijn, zijn kiezers losser in hun opvattingen, hadden drie politicologen vastgesteld. Mooi, zou je denken: daar zijn we vanaf. Peilingen bevestigen meestal dat die olifant in de verte een olifant is. Geen nieuws, maar in de medialogica is elke bevestiging een feit. Zo breng je een sneeuwbal ook hartje zomer aan het rollen. ‘BBB schiet verder omhoog’, duwde de NOS de sneeuwbal woensdag van de smeltende gletsjer. Van 9 tot 13 fictieve zetels een maand geleden, naar 14 tot 19 fictieve zetels nu. Het bericht was die avond aanleiding voor OP1, afdeling ‘vrolijk rechts WNL’, om deze fictie waar te maken (waarbij peiler Gijs Rademaker de beperkte houdbaarheid van zijn zelfgebakken ‘nieuws’ onderstreepte). Een zoveelste fase in de obsessie van media voor BBB-voorvrouw Caroline van der Plas, die zij sinds haar aantreden op het Binnenhof zelf op de hooiwagen hebben gezet en eindeloos rondreden over het Mediapark. Zelf is ze boerin genoeg om te weten hoe een koe een haas vangt: in de oase van Hilversum, waar haar geen strobreed in de weg ligt. Nog geen etmaal later deelde ‘Lientje1967’ op Twitter dat ze bedreigd wordt. Dat is bedroevend. Heeft de mediafictie haar te groot gemaakt? Je kunt je afvragen hoe slim het is bedreigingen aan de grote klok te hangen en hoe serieus die zijn (wie niet bedreigd wordt, telt tegenwoordig niet meer mee). Op sociale media wordt zelfs vrijuit betwijfeld of Van der Plas wel echt bedreigd is. Dat weten we niet (wel of niet: in beide gevallen is het even treurig). Het enige dat vaststaat, is dat de nieuwe positie als underdog haar steun zal vergroten, voor zolang dat duurt. Tijd voor een nieuwe peiling: 100 procent van mij blijkt het eens met de stelling dat de laatste peiling over haar fictieve Kamerzetels nog geen dag oud was, en toen al rijp voor de mestvaalt.||https://www.volkskrant.nl/columns-opinie/werd-de-bedreigde-caroline-van-der-plas-te-groot-in-de-mediafictie~bc711b2c/
2022-07-30||Zeven boeren op Schiermonnikoog hebben een deel van hun koeien weggedaan, en lopen zo op de troepen vooruit||Op een van de Waddeneilanden lijkt stilletjes de landbouwrevolutie uitgebroken. De boeren van Schiermonnikoog ‘doen iets ongewoons’, zei de vorige Landbouwminister Carola Schouten in 2020 in haar Rede van Friesland. Om de kwetsbare eilandnatuur te ontzien, waren de zeven melkveehouders van het eiland overeengekomen stevig het mes in de eigen veestapel te zetten. ‘Een prachtig voorbeeld’, jubelde Schouten. Sinds 1 januari van dit jaar is het zover. Na zeven jaren praten is het aantal melkkoeien op het eiland dan echt van 606 naar 375 gegaan. Een serieuze inkrimping van bijna 40 procent. Schiermonnikoog loopt zo voor op wat de rest van Nederland te wachten staat: een kleinere veestapel om de stikstofneerslag te verminderen. Maar verwacht op het eiland geen pionierseuforie. Als de afgelopen zeven jaar voor de boeren op Schier ergens het toonbeeld van zijn, dan is het van hoe tijdrovend, complex en moeizaam een omslag in de landbouw teweegbrengen is – zelfs op zo’n kleine schaal. De onzekerheid was permanent aanwezig. De tegenslagen waren talrijk, de onderlinge achterdocht en het gebrek aan steun uit de sector groot. De keren dat melkveehouder en kartrekker van het project Ludie van der Bijl dacht het zou mislukken, zijn niet op de vingers van twee handen te tellen. Hij is er duidelijk over: ‘Als wij er met zeven boeren al zeven jaar over doen, dan is het een illusie dat alle boeren in Nederland in 2030 de helft minder stikstof kunnen uitstoten.’ Toch wordt er met meer dan gemiddelde belangstelling naar hun project gekeken. De zeven boeren op het Waddeneiland werden in de Tweede Kamer onlangs nog als voorbeeld gesteld door Stikstofminister Christianne van der Wal. Maar die bewondering is niet bepaald wederzijds. Haar kaartje met streefnormen voor stikstofreductie per gebied is ook op het eiland slecht gevallen. Schiermonnikoog staat voor een verlaging van 70 tot 95 procent ingetekend. De provincie Friesland was er snel bij om de boeren gerust te stellen: van nog meer vee inleveren zou geen sprake zijn. Gerust zijn ze er niet op. En dus is bij aankomst op het eiland het vlagvertoon dat van de omgekeerde Nederlandse driekleur met een boerenzakdoek. Eén van de zeven boeren, Peter Visser van boerderij De Duinhoeve, heeft droevige smileys op zwarte pakken kuilvoer gespoten en over het eiland verspreid. ‘Bieuwr wazze, bieuwr blieuwe’, staat op de borden ernaast: ‘Boer zijn, boer blijven.’ We schuiven aan in de kantine van melkveehouderij annex paardenstal Florida op Schiermonnikoog. Aan de andere kant van het fietspad begint Natura 2000-duingebied. Al 33 jaar is Ludie van der Bijl hier melkveehouder. Hij wilde al wel wat minder intensief boeren, maar toen het eenmaal zover was, en volgens afspraak beetje bij beetje de 24 van zijn 69 koeien vertrokken, waren er de nodige emoties. De beste bleven achter, geselecteerd op leeftijd en gezondheid. Maar een koe blijft een koe, zegt hij. ‘Ik moest wel een paar keer slikken, als ik weer een koe op de klep van de veewagen zag staan.’ Van der Bijl zucht. ‘Eerlijk?’ De vraag was of hij nu wel zin heeft in het interview, waar het na ruim anderhalf jaar aandringen eindelijk van is gekomen. ‘Ik vind het eigenlijk wel even genoeg.’ Onlangs kreeg hij weer zo’n anoniem telefoontje, vermoedelijk van een collega-boer aan de wal. ‘Jullie zijn vergif voor de landbouw’, klonk het verwijt aan de andere kant van de lijn. Tegelijkertijd wordt hij met zijn collega’s constant als voorbeeld gesteld. ‘Maar we willen helemaal geen voorbeeld zijn.’ Na zeven jaar zwoegen kent Schiermonnikoog zeven voorbeeldboeren tegen wil en dank. De onzekere boerentoekomst op het eiland begon in 2014. Over stikstof had nog bijna niemand het in Nederland. De inmiddels gewraakte Programmatische Aanpak Stikstof (PAS) moest nog worden ingevoerd. Maar in Friesland waren ze in 2014 al gealarmeerd over de situatie op Schiermonnikoog, waar de Europees beschermde natuur zwaar te lijden heeft onder de intensieve landbouw op het eiland. Uit metingen in het natuurgebied bleek dat Schiermonnikoog van alle Waddeneilanden de hoogste ammoniakconcentratie, en daarmee stikstofneerslag, kende. Het eiland bevond zich plots in een ‘rode zone’, zegt ambtenaar Gabriël Vriens van de provincie Friesland, die ook is aangeschoven bij het interview. Grove grassen profiteren ten koste van andere soorten. Het karakteristieke open duinlandschap dreigt te verdwijnen. Terreinbeheerder Natuurmonumenten plagt en maait tegen de klippen op. De stikstofneerslag moest met 20 procent teruggebracht worden, anders ging Schier en een deel van de rest van de provincie ‘op slot’ voor nieuwe economische activiteit. De provincie zag maar één oplossing: een van de zeven boerenbedrijven op het eiland moest worden verplaatst om ruimte te maken voor een bufferzone van 30 hectare tussen boer en natuur. En als je het over ‘verplaatsen’ hebt op een krap bemeten eiland met amper 275 hectare begraasbaar polderland dat verder voor bijna 90 procent uit beschermd natuurgebied bestaat, dan betekent dat: naar de vaste wal. Dat was onbespreekbaar, zegt Van der Bijl. Ze wilden alle zeven volwaardig boer blijven. ‘Maar we waren er wel van overtuigd dat er iets moest gebeuren.’ Daarom namen ze zelf het initiatief om in gezamenlijkheid het roer om te gooien. De provincie stemde in, maar met een grote stok achter de deur; mocht het tot niets leiden, dan zou alsnog een van de boerenbedrijven worden uitgekocht. Schiermonnikoog is Nederland in het klein als het om landbouw gaat, zo betoogt stikstofhoogleraar Jan Willem Erisman van de Universiteit Leiden. Kort na de Tweede Wereldoorlog telde het eiland nog twintig boeren die met 386 koeien ruim een half miljoen liter melk per jaar produceerden. De zeven boeren die nu nog resteren, haalden een paar jaar geleden met bijna twee keer zoveel koeien een tienvoud van de productie: ruim 5 miljoen liter. ‘Een te hoge melkproductie voor een te lage prijs met import van kunstmest, kracht- en ruwvoer en andere middelen’, vat Erisman de situatie van zeven jaar geleden samen in het boek Melkveerevolutie, dat hij over de boeren van Schier schreef. Zo is het eiland Nederland in het klein: de boeren van Schiermonnikoog produceren hun melk grotendeels voor de export. Om aan genoeg veevoer te komen, hebben ze land op de vaste wal nodig - waar ook af en toe een schip met mest naar toe vaart. Het eiland blijft zitten met een flinke stikstofneerslag, die de kwaliteit van landschap en biodiversiteit op het waardevolle natuurgebied aantast. Zo beschouwd, redeneert de hoogleraar, is het eiland een petrischaal voor de transitie die voor de totale landbouw in Nederland noodzakelijk is; aan de wal spelen exact dezelfde problemen. Welke lessen vallen er uit Schiermonnikoog te trekken? Niet alleen voor boeren, maar ook voor beleidsmakers die Nederland uit de stikstofcrisis moeten zien te helpen? Stikstofhoogleraar Erisman maakt het proces dat uiteindelijk leidt tot de veestapelreductie op het eiland naar het niveau van 75 jaar geleden, vanaf het begin mee. In 2015 wordt hij, toen nog als directeur van het Louis Bolk Instituut, uitgenodigd door de stikstofwerkgroep op Schiermonnikoog om naar het eiland te komen voor uitleg over de ammoniakproblematiek. Het is niet zijn bedoeling de boeren een nieuwe manier van werken op te leggen, maar in zijn hoedanigheid als directeur van het ‘kennisinstituut voor duurzame landbouw, voeding en gezondheid’ heeft Erisman wel zo zijn voorkeuren. Zeven biologische boeren op Schier lijkt het ideaalbeeld en zou financieel goed uitpakken, maar blijkt lastig. Doordat de vele ganzen op het eiland aan het begin van het groeiseizoen massaal het eiwitrijkste gras opvreten, blijft er met een biologische werkwijze - met minder mest - simpelweg te weinig gras over voor de koeien. En dus houdt Erisman een pleidooi voor natuurinclusieve landbouw. Door veel meer in harmonie met de omliggende kwetsbare gebieden te werken, is volgens hem de door de provincie opgelegde minimale stikstofreductie van 20 procent haalbaar. Natuurinclusief betekent voor een boer: meer landschapselementen en kruidenrijk grasland op zijn grond. De bemesting is lager, net als antibiotica- en ander middelengebruik. In het geval van Schier moet het veevoer van de wal worden vervangen door eigen productie van gras en voederbieten, aangevuld met ‘reststromen’, zoals maaisel, uit de natuurgebieden. Alleen door grotendeels zelfvoorzienend te worden, gaat de landbouw de ecologische draagkracht van het eiland niet langer te boven, is de boodschap van Erisman. Hij rekent de boeren voor dat van deze aanpak niet alleen de eilandnatuur opfleurt. Minder aanvoer en ander kunst-en-vliegwerk om de melkproductie op te voeren, betekent ook lagere kosten. Van een ander sommetje worden de boeren minder vrolijk. Zelfvoorzienend koeien melken in harmonie met de natuur, betekent afscheid nemen van vier van de tien koeien. Dat is voor de boeren een hoge prijs. Na enige bedenktijd happen de boeren toch toe. Een eigen kaasmerk van hoge kwaliteit moet het verlies aan melkgeld op termijn goedmaken. Daarover zijn ze het eens, maar het antwoord op de belangrijkste vraag schuiven ze nog wel even voor zich uit, en ze zullen dat jarenlang volhouden. Het is de vraag van de verdeelsleutel, die voor grote frictie zal zorgen: wie gaat hoeveel koeien wegdoen? De Volkskrant is erbij als de zeven boeren van Schiermonnikoog in juli 2016 hun eerste plannen ontvouwen: aanzienlijk minder koeien, meer ruimte voor natuur en biodiversiteit. Rutger Talsma bestiert een van de zeven boerderijen en heeft zo zijn bedenkingen. ‘Het moet blijken of we er een goede boterham mee kunnen verdienen’, zei hij destijds. ‘De boerderij moet geen openluchtmuseum worden.’ Dat de boeren overstappen op minder intensieve en meer biodiverse bedrijfsvoering gaat zeker aanvankelijk, en ook bij anderen dan Talsma, niet uit volle overtuiging. ‘We hadden geen alternatief’, klinkt het uit de mond van meerdere boeren. Twee, drie boeren zijn ronduit sceptisch over het inkrimpen van de eilander veestapel. Niet zo gek, vindt melkveehouder Van der Bijl. ‘Het is boer-eigen om zoveel mogelijk koeien te willen melken. Er is altijd maar één model geweest: groeien, groeien, groeien.’ In die belevingswereld ligt inkrimpen gevoelig. Maatwerk wordt de afspraak: niet iedereen hoeft naar rato te krimpen. Iedere boer bepaalt zelf met hoeveel dieren hij zijn vee inkrimpt. Als tezamen de vereiste stikstofreductie maar wordt gehaald. Het zorgt voor een geheimzinnig proces achter gesloten deuren, met verschillende ‘tarieven’ per koe (onder meer afhankelijk van de locatie van de boerderij), waarbij niemand zich in de kaarten laat kijken. Ook niet in de boekhouding, trouwens. Het voedt de onderlinge achterdocht. Zeven jaar zit er tussen het slechtnieuwsgesprek met de provincie Friesland in 2014 en Landbouwminister Schouten, die in 2021 de eerste kaas met merknaam Van Schier aansnijdt. Een vrolijk moment, maar ook een dat veel langer dan gedacht op zich heeft laten wachten. Vooral omdat ze op het ministerie lange tijd niet weten hoe ze het geld bij de boeren kunnen krijgen. Dat zit zo: een deel van de 1,3 miljoen euro die Friesland had gereserveerd voor de uitkoop en beëindiging van één boerderij op Schier, mag niet zomaar uitgesmeerd worden over zeven boerderijen die een deel van de koeien wegdoen. De ontvanger van het geld moet daadwerkelijk stoppen. Geld geven aan boeren die met minder vee doorgaan, zou neerkomen op verboden staatssteun. Uiteindelijk wordt na lang zoeken de oplossing gevonden in Brussel. Eigenlijk is het een noodgreep. De boeren op Schiermonnikoog presenteren zich daar als pilotproject en ontvangen het geld uit het Gemeenschappelijk Landbouwbeleid, de grootste subsidiepot op aarde. Daarmee zijn de boeren er nog niet. De compensatie voor het houden van minder koeien is geregeld, maar om op de lange termijn geld te kunnen verdienen met de eigen eilandkaas, zal de eerste productie voorgefinancierd moeten worden. Alle boeren hebben hun bedrijven (deels) betaald met een Rabobank-lening. ‘Eigenlijk is het eiland van de Rabobank’, zegt Van der Bijl. ‘Je zou dan denken dat die graag de naam aan zo’n initiatief verbindt.’ Tot ergernis van betrokkenen gebeurt dit maar deels. Aanvankelijk financiert de Rabobank delen van het project, maar als het aankomt op voorfinanciering van de kaasvoorraad, houdt die de boot af. In arren moede moesten de zeven boeren – gezamenlijk goed voor tientallen miljoenen aan grondwaarde – voor niet meer dan 150 duizend euro bij een particulier aankloppen. Peter Visser van boerderij De Duinhoeve kan het nog steeds niet geloven: ‘De bank moet zich doodschamen.’ De kwestie toont volgens hoogleraar Erisman andermaal dat de Rabobank nog altijd vastzit in het oude systeem van veel productie tegen lage prijzen. ‘Rabo had maar één spreadsheet’, zegt de hoogleraar. ‘Die kwam neer op: staluitbreiding + meer koeien = financiering. Een model voor vermindering van vee of een samenwerkingsproject was er niet.’ Hetzelfde is volgens Erisman aan de hand bij Royal FrieslandCampina, nog zo’n partij waar het gros van de Nederlandse melkveehouders aan is overgeleverd. Even was het idee dat de zeven boeren, allemaal lid van deze grootste melkveecoöperatie van Nederland, een eigen merk zouden krijgen onder de Campina-vlag. Dit liep spaak, omdat de meeropbrengst niet teruggesluisd zou worden naar de zeven boeren. Die moest verdeeld over alle 10 duizend leden-melkveebedrijven. Tegenover natuurinclusief boeren met minder koeien zou dus niets komen te staan. Ja, een vergoeding voor de pasfoto op de verpakking, maar daar deden ze het niet voor. De hele gang van zaken heeft ervoor gezorgd dat Van der Bijl het woord ‘stakeholders’ niet meer kan horen. Toch zit de grootste ergernis niet bij de partijen van het grote geld. Op een eiland kom je elkaar altijd weer tegen, weet elke eilandbewoner: op het schoolplein, bij de vrijwillige brandweer, in het café. De sociale verwevenheid leek de troefkaart van de boeren op Schier. Ze besloten immers eendrachtig dat er voor alle zeven plaats moest blijven om op het eiland te melken. ‘De Eensgezindheid’, heette de oude zuivelfabriek die tot 1972 op het eiland draaide. Maar juist de eendracht werd flink op de proef gesteld. De lastigste hobbel om te nemen? ‘Het geld verdelen’, zegt Ludie van der Bijl. ‘Het was letterlijk koehandel’, zegt ook Erik Visser van boerderij De Branding. Het viel hoogleraar Erisman als buitenstaander op hoe moeilijk het voor de boeren was om echt samen te werken. ‘Ze delen landbouwmachines, insemineren elkaars koeien en beweiden samen jongvee op de kwelder, maar dat is het wel zo’n beetje.’ Hij ervoer onderling wantrouwen. Bijvoorbeeld of een collega-boer met een rommelig erf wel de juiste kwaliteit melk kon garanderen voor de kaas. En er waren dubbele petten. Dit wordt pijnlijk duidelijk als de gemeente in 2018 een nieuwe busremise wil aanleggen. Pal naast de boerencamping van Willem Jilt Visser en zijn vrouw Tessa Brans. De bijbehorende nieuwe rondweg is al ingetekend en loopt door hun land. Dit valt helemaal verkeerd, omdat collega-boer Johan Hagen als wethouder inmiddels in het college zit. Uren is er vergaderd over de toekomstige landschappelijke inrichting van een biodiverse polder op Schiermonnikoog. Maar over een rondweg was nooit iets gezegd. Een vertrouwensbreuk was het gevolg, Brans stapt op als lid van de werkgroep. In de onderhandelingen ging het bovendien hard tegen hard. Niemand wil er over uit de school klappen, want iedereen heeft geheimhouding beloofd over de verdeling van het geld. Maar betrokken bevestigen dat twee boeren er ernstige gezondheidsklachten aan hebben overgehouden. Zeker is dat onenigheid ontstond over de vergunning van de familie Hagen, die aanvankelijk compensatie aanvraagt voor meer dieren dan het aantal dat ze op papier mochten houden. De 82 koeien die Hagen uiteindelijk weg deed, blijft hij bovendien gewoon melken: aan de vaste wal bij het Friese Morra, waar de familie hemelsbreed 13 kilometer verderop ook nog land heeft. Dat geeft nog steeds scheve gezichten. ‘Mijn koeien zijn wel naar de slacht gegaan’, zegt Peter Visser. Nog een heikel punt: Hagen blijft wel jongvee houden op het eiland. Dat wordt niet gemolken. En toch heeft Hagen zitting in het bestuur van de zuivelcoöperatie. Maar goed, zegt Ludie van der Bijl over de gemaakte afspraken: ‘We hebben er uiteindelijk alle zeven voor getekend.’ Maar kijk eens op de website van de zuivelcoöperatie, Van Schier, met het mooie verhaal over de ‘trotse boeren’ van het eiland. ‘Van Schier is een initiatief van de zeven zuivelboeren van Schiermonnikoog’, stond tot september vorig jaar op de homepage. Nu staat er: ‘Van Schier is een initiatief van de zuivelboeren van Schiermonnikoog.’ In dat ene ontbrekende woordje - ‘zeven’ - schuilt de grootste nederlaag van het project: van de zeven eilandboeren doen er nog maar zes mee. Op de dag van de opening van de kaaswinkel eind vorig jaar, stapte Willem Jilt Visser uit de coöperatie. Over die stap is in alle uitingen naar de buitenwereld gezwegen. Willem Jilt - die zeven koeien wegdeed - wil niet ingaan op de vraag waarom hij afhaakte. ‘De boeren op het eiland moeten samen verder’, verklaart zijn vrouw Tessa Brans. ‘Ik kan alleen maar zeggen dat we echt achter het project stonden, maar grote problemen hadden en hebben met de manier waarop het uiteindelijk tot stand is gekomen. Daarom zijn we bij de zuivelcoöperatie teleurgesteld afgehaakt.’ Boer Martin Hagen, zoon van vader Johan de wethouder, lacht ongemakkelijk als hem naar zijn rol in de kaascoöperatie wordt gevraagd. ‘Wat moet ik erover zeggen? Toen we begonnen, molken we nog en het plan was dat dit zo zou blijven, dat is veranderd. Ik bleef prominent aanwezig omdat ik met Ludie dit project grotendeels heb getrokken.’ Over de vergoeding voor zijn koeien die niet naar de slacht gingen, zegt Hagen dat de opdracht voor hem leidend was: minder koeien melken op Schiermonnikoog, wat mede door zijn 82 melkkoeien naar de wal te brengen is gelukt. Het geld dat hij per koe kreeg, het laagste bedrag van allemaal, was nodig voor hun emissiearme stal aan de wal. Ludie van der Bijl nam in het hele proces tegen wil en dank de leidersrol op zich, en denkt achteraf wel eens: ‘Ik had me harder moeten opstellen. Soms heb ik wel het gevoel gehad dat ik gebruikt ben.’ Er waren perioden dat Van der Bijl zichzelf amper nog boer voelde, omdat hij twee dagen per week aan het vergaderen was. ‘Ik heb er echt slapeloze nachten van gehad of ik de boeren wel bij elkaar kon houden.’ En dan wordt Van der Bijl in telefoontjes van anonieme collega’s dus ook nog ‘vergif voor de landbouw’ genoemd. Vandaar misschien, dat het lang stil blijft als we vragen: ‘Als je alles wist wat je nu weet, was je er dan ooit aan begonnen?’ Dan zegt hij toch: ‘Wij hebben hier een prachtig leven en de mogelijkheid gekregen met minder koeien door te gaan. We hopen over vijf jaar wat extra centen uit kaas te halen. Om deze uitkomst zou ik het weer doen.’ Trots voelt hij ook, want ondanks alles is er toch veel bereikt. Een mooie bijvangst is de verbeterde verhouding tussen de boeren en terreinbeheerder Natuurmonumenten. Dat ging vroeger hard tegen hard. Nu wordt meer samen opgetrokken. ‘Maar een voorbeeld voor de rest van Nederland zijn we zeker niet.’ Wat ze op Schier doen, kan alleen hier - en misschien op een paar toeristische locaties in Nederland, meent Van der Bijl. Hoogleraar Erisman denkt daar anders over. In andere gebieden kan het ook, helemaal als eerst gekeken wordt naar boeren die willen stoppen en zo ruimte maken voor anderen om door te kunnen. Ja, het was een moeizaam proces, beaamt wetenschapper Erisman. Een proces waarin niet altijd voor het gezamenlijk doel werd gestreden maar ook eigen belangen een grote rol speelden. ‘Er is een grondige weerstand om te veranderen. Ik heb me vaak een mediator gevoeld, soms zelfs een psycholoog. Dit gaat ook de uitdaging worden voor de rest van Nederland.’ Bij overheden moeten de systemen worden aangepast om boeren in specifieke gebieden veel beter te kunnen helpen veranderen. Een financieel instrument om bedrijven in te krimpen zonder het verwijt van staatssteun te krijgen is er bovendien nog steeds niet - Erisman wees er minister Van der Wal laatst nog op toen hij haar zijn boek over Schier overhandigde. Ook de Rabobank en FrieslandCampina zullen veel meer moeten meebewegen. Erisman: ‘Zij weten dat het anders moet.’ Maar hij weigert te somberen. Tussen alle frustraties door is ook veel goeds bereikt. De opdracht 20 procent reductie werd bijna 40 procent, er is een hoopvol alternatief verdienmodel gevonden, FrieslandCampina en Rabobank werkten alsnog goed mee en de rol van provincie, gemeente en burgemeester is altijd ondersteunend geweest, de betrokkenheid van de inwoners groot. Waar hoogleraar Erisman heilig in gelooft, is dat je boeren zoals op Schiermonnikoog zelf het initiatief moet laten. ‘Door perspectief te bieden, maar met een stok achter de deur, dat wel.’ Zo krijg je blijkbaar zelfs boeren mee die niet overtuigd zijn van de noodzaak. Want Peter Visser zegt nog steeds onomwonden: ‘We weten toch allemaal dat het hele stikstofverhaal onzin is?’ Als je echt wilt leren van pilots als op Schiermonnikoog, moet je meten. ‘Maar voor ons monitoringplan kregen we lange tijd geen financiering’, zegt Erisman teleurgesteld. ‘Meten gaan we nu maar met studenten doen.’ Pas als je weet wat deze reductie oplevert, is volgens hem te beoordelen of meer nodig is. Wat overheerst, is het ondankbare lot van wegbereiders. ‘Hun worsteling is ook een belangrijke les’, zegt Erisman. ‘Jammer dat ze daar zelf niet meteen iets aan hebben.’ De Schier-boeren trekken verder, hun project is nog niet af. Het toekomstbeeld blijft een eigen kaasmakerij op het eiland. Net als De Eensgezindheid van vroeger, dat zou het verhaal afmaken. Maar voor de kaasmakerij is nog niet alle financiering, grofweg 2 miljoen euro, rond. Voorlopig wordt de Van Schier-kaas aan wal gemaakt. Een winkel is er dus al wel. De kazen Van Schier liggen in het oude VVV-pand smakelijk uitgestald, elk op basis van een eigen, lokale receptuur. Wildpluk: met zeesla, duindoorn en zeekraal. Monnikenwerk: ‘een smeuïge borrelkaas voor de fijnproevers’. De afzet groeit gestaag, zegt de verkoopster, het initiatief oogst louter lof. ‘De boeren zouden misschien wat vaker hier in de winkel moeten komen. Dan horen ze hoe enthousiast iedereen is.’||https://www.volkskrant.nl/nieuws-achtergrond/zeven-boeren-op-schiermonnikoog-hebben-een-deel-van-hun-koeien-weggedaan-en-lopen-zo-op-de-troepen-vooruit~bd54603e/
2022-07-30||‘Rusland vormt een militair gevaar, maar de echte bedreiging voor democratie en mensenrechten komt uit China’||‘We zijn zo geobsedeerd met het idee dat Rusland de grootste bedreiging in de wereld is, dat we ervoor moeten waken dat we onze democratische principes niet overboord gooien. Om president Poetin dwars te zitten, doen we nu immers wél zaken met andere autocraten die mensenrechten aan hun laars lappen, zoals in Saoedi-Arabië en Egypte. Blijkbaar vinden we goedkope olie en gas belangrijker dan onze eigen waarden.’ Eind augustus neemt de Amerikaan Kenneth Roth (1955) na dertig jaar afscheid als algemeen directeur van Human Rights Watch (HRW). Op de laatste dag van zijn bezoek aan Nederland in functie zit hij ontspannen op een zonovergoten terras van het Amsterdamse Hiltonhotel. Kalm maar gepassioneerd legt hij in zijn vertrouwde docerende rol uit waarom de selectieve verontwaardiging van het Westen hem zorgen baart. ‘Als de anti-Rusland-coalitie die nu wereldwijd wordt opgetuigd, ten koste gaat van mensenrechten elders laat je zien dat de westerse democratische waarden hypocriet zijn. En daarmee speel je China, de échte bedreiging in de wereld, in de kaart.’ ‘De Russische invasie in Oekraïne is natuurlijk verschrikkelijk. President Poetin begaat de meest vreselijke oorlogsmisdaden door rechtstreeks burgers aan te vallen, zoals hij dat ook deed in Syrië en Tsjetsjenië. Daarmee scheurt hij feitelijk de Geneefse Conventie (die onder meer geweld tegen burgers verbiedt, red.) aan flarden. Het is dus begrijpelijk dat Europa zich bedreigd voelt, en dan met name de buurlanden. Maar het is een louter militaire dreiging, geen ideologische bedreiging. Rusland is feitelijk niet meer dan een groot pompstation met een leger.’ ‘Rusland probeert zeker de westerse democratie te ondermijnen door verdeeldheid te zaaien en verkiezingen te beïnvloeden. Doel is om aan te tonen dat alle systemen even slecht zijn, zodat niemand de Russische autocratie durft te betwisten. Maar Poetins regering pretendeert niet dat het zijn kleptocratische autocratische systeem aan andere landen wil opleggen, zoals China dat doet. Daarom zeg ik: de ideologische bedreiging van democratie en mensenrechten komt van China.’ Roth betwijfelt of de westerse wereld zich wel voldoende bewust is van wat er op het spel staat. ‘Er is een hevige competitie gaande tussen democratie en autocratie in de wereld.’ Juist nu is het zo belangrijk om die democratische waarden keihard te verdedigen’, stelt hij. ‘Dat betekent misschien dat je iets duurdere benzine zal moeten accepteren en geen goedkoop textiel meer uit Xinjiang kunt importeren. Zijn we bereid om die prijs te betalen? Of zijn we zo geobsedeerd met kortetermijnwinst en goedkope producten dat we bereid zijn om ons politieke systeem er voor op te geven?’ Roth bouwde Human Rights Watch (HRW), in 1978 opgericht in New York, vanuit vrijwel niets op tot een internationaal gerespecteerde waakhond voor de mensenrechten. HRW is actief in meer dan 100 landen en bracht talloze misstanden aan het licht: van politiek of etnisch geweld, tot aan kinderarbeid, uitbuiting en oorlogsmisdaden. Waar ook ter wereld richten de ruim 550 onderzoekers van HRW zich onvermoeibaar op slachtoffers van onrecht en ongelijkheid. Bovendien stond HRW aan de wieg van de oprichting van het Internationaal Strafhof in Den Haag in 2002. Een van de recente successen van HRW waar Roth trots op terugkijkt, is het ingrijpen in de Syrische provincie Idlib. Hij overtuigde de Franse president Macron en de toenmalige Duitse bondskanselier Merkel ervan om Poetin over te halen te stoppen met het bombarderen van ziekenhuizen, scholen, huizen, markten en andere burgerdoelwitten. ‘In maart 2020 zijn die bombardementen gestopt.’ Maar, nu, na dertig jaar ‘vechten’ voor mensenrechten vindt Roth het mooi geweest. ‘Je kunt dit werk niet voor eeuwig blijven doen. Bovendien: ik heb liever dat mensen zeggen ‘Waarom ga je weg?’, dan dat ze zich gaan afvragen waarom ik niet eens opstap.’ De timing is beroerd met de oorlog in Oekraïne, zo geeft Roth toe, ‘maar er gebeurt altijd wel wat in de wereld. Ik kan mijn vertrek daar niet van laten afhangen.’ ‘De westerse democratie heeft het moeilijk. Niet alle burgers worden even goed bediend, sommigen voelen zich in de steek gelaten. Dat zijn vaak de mensen die zich aangetrokken voelen tot populistische, extreem-rechtse of autocratische leiders. De democratie is niet perfect en laat het de afgelopen jaren op belangrijke punten afweten. Landen reageren te traag en niet adequaat op grote mondiale ontwikkelingen zoals klimaatverandering of technologische vooruitgang. Kijk bijvoorbeeld naar het vermogen van sociale media om verdeeldheid en desinformatie te verspreiden. Om hier antwoord op te bieden is sterk leiderschap nodig. Maar een democratie reageert over het algemeen traag – beslissingen worden stap voor stap genomen.’ ‘Het neoliberalisme van de afgelopen decennia heeft onze economieën versterkt, maar het ging niet vergezeld van een parallel systeem van sociale bescherming. Er zijn daarom mensen die vinden dat het neoliberalisme vooral de mensen in de grote steden heeft gediend, de elites, maar niet de mensen op het platteland of in de oude industriegebieden.’ ‘De westerse democratie is zeker niet perfect, er is nog genoeg te doen om het te verbeteren, maar het is het minst slechte systeem – zoals Winston Churchill al zei. Mensenrechten zijn beter beschermd in een democratie dan in een autocratie. In een democratie kunnen we onze politieke leiders kiezen en wegstemmen als ze ons niet bevallen. Burgers kunnen zich organiseren en zich vrij uitspreken. In een autocratie kan dat niet, en een autocratie dient zelden de bevolking. De machthebbers zorgen vooral goed voor zichzelf en hun getrouwen. Dat brengt mij terug op China, want dat land presenteert echt een concurrerend model. Daar zeggen de autoriteiten tegen burgers: ‘Kijk, wij zijn rijker dan al die andere landen. Doe gewoon zoals wij zeggen, dan komt alles goed. Wij weten wat goed voor je is.’ ‘China heeft mensenrechten geherdefinieerd met de vraag: ‘Draag jij bij aan ons bruto nationaal product of niet?’ Er is geen ruimte voor kritische vragen of voor andere meningen. De Sovjet-Unie verkocht zijn repressie nog met een sociaal-economisch ideaal – ook al leidde het in praktijk tot grote armoede. China probeert dat niet eens. Burgers moeten Xi Jinping gewoon volgen, punt. ‘En wat veel ernstiger is: Xi Jinping probeert zijn systeem van groei aan de wereld op te leggen. Dat doen ze via het Belt & Road Initiative (een miljarden kostend mondiaal infrastructuurplan, red.) en goedkope leningen. Het gaat China niet zozeer om de macht maar om het kopen van bondgenoten zodat in VN-instituties iedereen met China meestemt. ‘Je ziet nu al hoe effectief dat is. Toen Australië vroeg om extra onderzoek naar de herkomst van het coronavirus, volgden er direct sancties. China probeert zijn censuur aan de hele wereld op te leggen. Dat is een bedreiging voor de democratie en dus voor de mensenrechten.’ In de laatste weken voor zijn vertrek stoort Roth zich aan de westerse leiders die weer bij ‘foute’ regimes op de stoep staan om om extra olie en gas te bedelen. Eerst was het de Franse president Macron die op bezoek ging bij de Saoedische kroonprins Mohammed bin Salman – ‘dezelfde man die verantwoordelijk is voor het vermoorden en in stukjes hakken van journalist Khashoggi en de onderdrukking van de vrouwelijke helft van zijn bevolking’. En medio juli vloog ook de Amerikaanse president Biden naar Ryad, terwijl Ursula von der Leyen namens Europa op bezoek ging bij de Egyptische president Abdul Fatah al-Sisi. Roth: ‘De onderdrukking in Egypte onder Sisi is groter dan hij ooit was onder dictator Mubarak. Wat wil de EU hiermee zeggen? ‘We hebben geen morele principes, geef ons gewoon goedkope olie.’’ ‘Er is sprake van selectieve verontwaardiging als het gaat om democratische principes. Daarmee is de steun voor Oekraïne louter geopolitiek en militair van aard, en dus geen verdediging van de democratie zoals wordt gepretendeerd. Want op andere vlakken worden democratische principes overboord gegooid. Neem Polen en Hongarije. De Europese Commissie was bijna zover dat de geldkraan dicht ging voor die landen als ze zouden doorgaan met het ondermijnen van de rechtsstaat, maar nu ineens zegt de Hongaarse premier Orbán: ‘Willen jullie dat ik instem met het opleggen van sancties aan Rusland? Laat de subsidies maar komen.’ En Polen zegt: ‘Willen jullie dat wij Oekraïense vluchtelingen blijven opvangen? Laat de subsidies maar komen.’ De EU moet zich afvragen waar ze voor staat. Is ze nog bereid om democratische principes te verdedigen of wil ze zichzelf reduceren tot een handelsblok pur sang?’ ‘Dat is een goed voorbeeld van hoe principes verkwanseld worden. De Europese Unie weet dat elk individu het recht heeft om een veilig heenkomen te zoeken en asiel aan te vragen. Dat betekent heus niet dat je iedereen hoeft toe te laten die aan je kust opduikt, maar mensen terugduwen met pushbacks is illegaal. Daarmee ontneem je mensen het principiële recht om asiel aan te vragen. De EU heeft laten zien dat ze miljoenen vluchtelingen kan opvangen. Het is echt niet zo dat Europa vol is, dat blijkt wel nu witte christelijke Oekraïense vluchtelingen in groten getale welkom zijn. Maar ondertussen duwt Polen aan een andere grens, namelijk die met Belarus, mensen terug omdat zij de ‘verkeerde soort’ vluchtelingen zijn. Griekenland doet hetzelfde aan de grens met Turkije. En Italië betaalt de Libische kustwacht om migranten naar die nachtmerrie-achtige detentiecentra terug te sturen.’ ‘Als dat zo was zou Spanje Marokkanen moeten verwelkomen, Italië vluchtelingen uit Libië en Frankrijk vluchtelingen uit Algerije. Maar die asielzoekers zijn geen witte christenen. Met het regio-argument wordt een asielpolitiek verdoezeld die is gebaseerd op racisme en islamofobie.’ ‘Niemand beschuldigt Oekraïners van het inpikken van banen of werk, dus ‘vol’ is een puur racistisch argument. Europa is vol voor bepaalde mensen met de verkeerde huidskleur of religie.’ Kenneth Roth groeide op met verhalen over het leven onder Hitler in Duitsland. Zijn vader vluchtte als 12-jarige Joodse jongen uit nazi-Duitsland en belandde in New York. ‘Als mijn vader ons haar knipte vertelde hij verhalen om ons stil te laten zitten. Ik herinner me nog hoe hij vertelde dat de familie vroeger met een paard vlees bezorgde van mijn opa’s slager. Naarmate we ouder werden, werden de verhalen serieuzer en vertelde hij over de gruweldaden van de nazi’s. Ik was me heel erg bewust tot wat voor wreedheden regeringen in staat zijn.’ Roth ging rechten studeren aan Yale om zich te specialiseren in mensenrechten, maar het enige college over dit onderwerp werd elk jaar afgezegd. Eenmaal afgestudeerd bleken er nauwelijks banen op het gebied van mensenrechten en werd hij officier van justitie. In de weekenden en avonden werkte hij als vrijwilliger bij een van de voorgangers van HRW. Daarvoor reisde hij in 1987 onder meer naar Tsjechoslowakije om de zogeheten Jazz Section-rechtszaak bij te wonen en belandde hij in het hart van een culturele opstand tegen de repressieve Sovjet-Unie. ‘Daar zat ik op de tribune met Václav Havel. Ik vond het buitengewoon inspirerend om tijd door te brengen met lokale activisten die strijden voor basale vrijheden.’ ‘Het stemt me positief als ik zie hoeveel mensen de afgelopen jaren de straat op zijn gegaan om te protesteren tegen onderdrukking en autocratie. Dat gebeurde in Hongkong, Thailand, Myanmar, Sri Lanka, Cuba, Oeganda, Soedan en op nog vele andere plekken. En dat met het risico te worden opgepakt te worden of neergeschoten. De autocraten worden bang, ze realiseren zich dat het volk niet achter hen staat. Dat Rusland zulke zware straffen oplegt aan mensen die kritiek uitten op de oorlog in Oekraïne is een teken van zwakte. En toch gingen duizenden mensen in 150 Russische steden de straat op tegen de oorlog.’ ‘Ja, maar tijdens de Arabische revoluties in 2011 ging het bijvoorbeeld mis en daar is Poetin bang voor. Daarom is het ook niet slim om de Russische bevolking te straffen voor de oorlogsmisdaden van hun leider. Met sancties moet je het Kremlin, de macht en het militaire systeem treffen, niet de burgers. Je moet de Russische bevolking niet demoniseren. Waarom zouden gewone burgers moeten worden uitgesloten van culturele of sportieve evenementen? Dat is echt fout. De Russische bevolking heeft niet gekozen voor oorlog. Je kunt de Russische bevolking beter tot bondgenoot maken, want uiteindelijk is Poetin wel bang voor zijn volk.’||https://www.volkskrant.nl/nieuws-achtergrond/rusland-vormt-een-militair-gevaar-maar-de-echte-bedreiging-voor-democratie-en-mensenrechten-komt-uit-china~bb03948b/
2022-07-30||Russische lhbti’ers slaat angst om het hart nu parlement draconische wet voorbereidt om ‘gezinswaarden’ te beschermen||Het wetsvoorstel komt bovenop een omstreden wet uit 2013 die ‘propaganda voor niet-traditionele relaties’ gericht op minderjarigen strafbaar stelt. Het nieuwe wetsvoorstel gaat verder. Niet alleen gaat het verbod ook voor ‘propaganda’ onder volwassenen gelden, ook worden uitingen die neerkomen op het ‘verwerpen van de waarde van het gezin’ verboden. Als voorbeeld noemen zij het verheerlijken van relaties zonder kinderen. Volgens de indieners van het voorstel, dat de steun heeft van onder meer de communistische partij en de ultra-rechtse LDPR, vormen dergelijke uitingen een even grote bedreiging voor de maatschappij als het ‘propageren van zelfmoord, drugs, extremisme en crimineel gedrag’. Zij wijzen erop dat het ondermijnen van de gezinswaarden een negatief effect heeft op de groei van de bevolking en de economie. ‘Gezin, moederschap en kinderen in de traditionele zin zoals die door onze voorouders is doorgegeven, vormen de waarden die de voortdurende opeenvolging der generaties en daarmee het voortbestaan van het volk van Rusland garanderen. Daarom hebben zij de bescherming van de staat nodig’, heet het in het wetsvoorstel. Als het wetsvoorstel wordt aangenomen, kan de overheid films en websites die dergelijke ‘propaganda’ verspreiden, verbieden of voorgoed sluiten. Het is nog niet zeker of het wetsvoorstel het in zijn oorspronkelijke vorm zal halen, maar president Poetins partij Verenigd Rusland werkt aan een soortgelijk wetsvoorstel. Daarmee staat het volgens parlementsvoorzitter Vjatsjeslav Volodin, zelf ook lid van Poetins partij, dan ook wel vast dat het verbod er dit najaar door zal komen. In kringen van de oppositie worden de parlementaire initiatieven gezien als een onderdeel van de cultuuroorlog die president Poetin tegen het Westen voert. Hij beschuldigt de westerse landen ervan dat zij Rusland proberen te ondermijnen door het waarden op te dringen die vreemd zijn aan de Russische cultuur. Door het voor te stellen als een strijd voor het overleven van de Russische cultuur, hoopt het Kremlin volgens oppositiefiguren ook een extra argument te krijgen voor de oorlog tegen Oekraïne. De pleitbezorgers van de wetsvoorstellen verzekeren dat het niet gaat om het verbieden van homoseksuele of andere 'niet-traditionele’ relaties. Ook mag de maatregel niet worden uitgelegd als vrijbrief voor discriminatie. Maar in de lhbti-gemeenschap wordt daar weinig geloof aan gehecht. Volgens hen is het klimaat voor lhbti’ers de laatste jaren steeds vijandiger geworden en zal de nieuwe wet de discriminatie alleen maar verergeren. Tal van actiegroepen die opkomen voor de lhbti-gemeenschap zijn door de autoriteiten tot ‘buitenlands agent’ verklaard, waardoor het uiterst moeilijk en riskant is de activiteiten voort te zetten. Lhbti’ers klagen ook dat zij vaak last hebben van discriminatie als ze werk zoeken. En de politie doet vaak weinig moeite om misdrijven tegen hen te onderzoeken. Steeds meer lhbti-activisten zijn de afgelopen tijd uitgeweken naar het buitenland uit vrees dat zij anders het slachtoffer zullen worden van de antiwesterse sfeer die de autoriteiten proberen op te kloppen. Die stroom zal volgens de lhbti-gemeenschap nog verder aanzwellen als de Doema, het Russische parlement, de nieuwe wet aanneemt.||https://www.volkskrant.nl/nieuws-achtergrond/russische-lhbti-ers-slaat-angst-om-het-hart-nu-parlement-draconische-wet-voorbereidt-om-gezinswaarden-te-beschermen~b4c8246d/
2022-07-30||Gidi Heesakkers bezorgt de krant na bij Ria van der Geest-Blansjaar, die voor het krant lezen al heeft gezwommen||Wie: Ria van der Geest-BlansjaarWoonplaats: NieuwkoopAfstand: 66,5 kilometerBeweegtijd: 2 uur en 11 minuten Ria van der Geest-Blansjaar (77) wil weten of ik over het Meijepad ben gefietst, dwars door de Nieuwkoopse Plassen tussen haar woonplaats Nieuwkoop en Meije. Het begint of eindigt bij de grijze watertoren die de bijnaam Pietje Potlood heeft. Ze neemt die route zelf als ze naar de kapper in Bodegraven gaat en denkt dan altijd wat ze nu zegt: ‘Schitterend, toch?’ Vanochtend heeft ze al een kilometer gezwommen en daarna appelmeisjes voor ons gehaald bij de bakker. Zaterdag zat ze zonder krant, maar het exemplaar dat ik kom brengen werd tot haar verrassing deze morgen wél bezorgd. ‘En vroeg ook! Als-ie de afgelopen tijd al kwam, dan nooit voor negen uur.’ Boven mijn fiets in de schuur hangt haar badpak te drogen. Ze zwemt vijf dagen per week. Om half zes is ze wakker, om 6.42 uur precies stapt ze op haar fiets, om zeven uur ligt ze in het water van zwembad De Wel, om half acht klimt ze er weer uit. ‘Ik vind het heerlijk, maar toch is het een soort werk. Als ik langer dan een half uur over die kilometer doe, heb ik daar wel moeite mee.’ Ria wil dat ik aan de eettafel op de kop ga zitten. ‘Dan heb je van beide kanten een leuk uitzicht.’ Een groot abstract schilderij voor mijn neus, de Engelse tuin op rechts. Haar man overleed vierenhalf jaar geleden. ‘Heb je nog nieuws uit de kleedkamer?’, vroeg hij als ze terugkwam van het zwembad. Dan lazen ze de krant, hier aan tafel, samen commentaar leveren. Hij had het ontbijt al klaargemaakt. ‘Ik vind het nu zó vervelend als de krant er niet is, dat je dan alleen maar zit te eten’, zegt Ria. Lacht: ‘Ik ga er ook vlugger van eten.’ Haar man initieerde veel uitjes, naar exposities en tentoonstellingen. In augustus gaat ze naar Documenta in Kassel, met de bus. ‘Ik ga niet zitten wachten tot er iemand meegaat. Ik doe gewoon alsof Peter erbij is.’ Vandaag was er geen nieuws uit de kleedkamer. Met een vrouw die drie keer in de week zwemt, had Ria het laatst over de boerenprotesten. ‘Ik was best fel, maar toen bleek dat zij op een heel andere lijn zat. Zij vond het juist goed, die trekkers op de weg.’ Een vrolijke grijns: ‘Dat viel me eerlijk gezegd wel wat tegen. Een paar dagen later ben ik er op teruggekomen bij d’r, want ik vind haar een heel leuk mens. Ik heb iets gezegd als: ‘Even goede vrienden hoor, ik vind dat we een andere mening kunnen hebben.’ Ze was daar toch blij mee, dat ik dat even aanstipte. Ik vind het helemaal niet erg om met iemand te discussiëren, het zou alleen zo jammer zijn als je elkaar door een felle reactie minder mag.’ Het zou niet zo jammer zijn als de krant nu weer gewoon elke dag op tijd is. Ria, bij het afscheid: ‘Maar ik heb me voorgenomen dat ik me er niet meer druk om ga maken.’||https://www.volkskrant.nl/cultuur-media/gidi-heesakkers-bezorgt-de-krant-na-bij-ria-van-der-geest-blansjaar-die-voor-het-krant-lezen-al-heeft-gezwommen~b0a21af9/
2022-07-30||Braziliaanse politie bevrijdt moeder en kinderen na 17 jaar gevangenschap en uithongering door vader||‘De twee jongeren, die de kinderen van de vrouw en de verdachte zijn, waren vastgebonden, bevuild en uitgehongerd’, aldus de militaire politie van de stad vrijdag. De vader is gearresteerd. Volgens lokale media zijn de kinderen uit het gezin inmiddels 22 en 19 jaar oud. Ze waren geketend toen de politie hen vond. Ze zijn samen met hun moeder naar het ziekenhuis gebracht. Volgens de lokale hulpdiensten waren alle drie de slachtoffers ‘zwaar ondervoed en uitgedroogd’. De kinderen zouden er daardoor uitzien als acht- tot tienjarigen, schrijft de nieuwssite G1. De moeder zou tegen de politie hebben gezegd dat zij en haar kinderen soms drie dagen geen eten kregen en dat ze geregeld fysiek en mentaal mishandeld werden door haar man, met wie ze 23 jaar getrouwd was. Volgens haar wilde ze van haar man scheiden, maar zou hij tegen haar hebben gezegd dat ze zijn huis pas mocht verlaten ‘als ze dood was’. Ook stond hij haar niet toe te werken of dat de kinderen naar school gingen. Buurtbewoners van het gezin zouden tegenover de autoriteiten ook hebben verklaard dat de verdachte in de buurt bekend stond onder de bijnaam ‘DJ’, omdat hij regelmatig harde muziek op zou zetten. Vermoedelijk deed hij dat zodat het geschreeuw van zijn slachtoffers niet te horen was. Volgens de kinderbescherming in Rio is er al twee jaar geleden melding gemaakt van de zaak bij het Openbaar Ministerie en de politie, maar is er nooit actie ondernomen.||https://www.volkskrant.nl/nieuws-achtergrond/braziliaanse-politie-bevrijdt-moeder-en-kinderen-na-17-jaar-gevangenschap-en-uithongering-door-vader~b75a4a97/
2022-07-30||Levenslang voor Canadese jihadist die executievideo’s maakte voor Islamitische Staat||De 39-jarige Mohammed Khalifa, geboren in Saoedi-Arabië, had in december schuldig gepleit aan ‘steun aan een terroristische criminele organisatie die de dood heeft veroorzaakt’. Volgens de aanklacht verliet hij Canada in 2013 om zich in Syrië aan te sluiten bij IS. Hij had snel een leiderschapsrol ingenomen in het zelfverklaarde kalifaat dat de groep tussen 2014 en 2019 in Irak en Syrië had opgericht. In 2014 werd hij een belangrijk lid van de propagandacel van de groep omdat hij Engels en Arabisch sprak. De cel was verantwoordelijk voor de executievideo’s van buitenlandse gevangenen zoals die van de onthoofding van de Amerikaanse journalisten James Foley en Steven Sotloff, die in 2014 de wereld rond gingen. Khalifa zorgde ook zelf voor de voice-over in het Engels van verschillende ‘extreem gewelddadige propagandavideo's van IS’, waarvan twee met de titel ‘Vlammen van de oorlog’ uit 2014 en 2017 waarin executies van Syrische soldaten te zien zijn, staat in de gerechtsdocumenten. Hij is ook de vermoedelijke verteller van rekruteringsvideo's met beelden van de aanslagen door IS in Frankrijk en in ons land. De Canadees werd in 2019 opgepakt door de Syrische Democratische Strijdkrachten, een door de Koerden gedomineerde coalitie. Tijdens een interview vanuit de gevangenis in Syrië met de Canadese openbare omroep CBC bleek dat Mohammed Khalifa, alias Aboe Ridoeane al-Kanadi, geen enkele spijt toonde voor zijn daden. Hij wilde terugkeren naar zijn vrouw en hun drie kinderen in Canada, op voorwaarde dat hij niet voor de rechter zou hoeven komen. In 2021 werd hij overgeleverd aan de Amerikaanse autoriteiten en naar de Verenigde Staten overgebracht.||https://www.volkskrant.nl/nieuws-achtergrond/levenslang-voor-canadese-jihadist-die-executievideo-s-maakte-voor-islamitische-staat~b418cf41/
2022-07-30||Amerikaans Huis van Afgevaardigden stemt met klein verschil voor strengere wapenwet||De kans is klein dat de Senaat de wet ook zal goedkeuren. Zeker tien Republikeinen zouden in dat geval achter het voorstel moeten staan. Het Huis van Afgevaardigden keurde het wetsvoorstel goed met 217 stemmen voor en 213 stemmen tegen. Twee Republikeinen stemden voor en vijf Democraten stemden tegen. Het is voor het eerst in bijna dertig jaar tijd dat het Huis voor een soortgelijk wetsvoorstel stemt. In 1994 stemde het Amerikaanse Congres ook voor een verbod op semiautomatische wapens. Dat verbod verliep echter na tien jaar en het Congres besloot in 2004 tegen verlenging. Nancy Pelosi, de voorzitter van het Huis van Afgevaardigden, omschreef de goedkeuring van het wetsvoorstel door het Huis vrijdag als ‘een cruciale stap in onze voortdurende strijd tegen de dodelijke epidemie van wapengeweld in ons land’. De Verenigde Staten zijn in recente maanden opnieuw meerdere keren opgeschrikt door massaschietpartijen. In mei kwamen bij schietpartijen in New York en Texas in totaal 31 mensen om het leven. Begin deze maand werden in Illinois zeven mensen doodgeschoten bij een optocht op de Amerikaanse Onafhankelijkheidsdag. In juni ging het Amerikaanse Congres na weken onderhandelen al wel akkoord met een wetsvoorstel dat de federale wapenwetgeving aanscherpt. Die wet behelst bescheiden restricties voor nieuwe vuurwapens, zoals bepalingen die staten helpen wapens uit handen te houden van mensen die als een gevaar voor zichzelf of anderen worden beschouwd. Ook worden wapenkopers tussen de 18 en 21 jaar aan strengere antecedentenonderzoeken onderworpen. Het wetsvoorstel is gekoppeld aan ongeveer 15 miljard dollar extra voor de geestelijke gezondheidszorg en investeringen ten behoeve van de veiligheid op scholen. De Amerikaanse president Joe Biden heeft de wet inmiddels ondertekend.||https://www.volkskrant.nl/nieuws-achtergrond/amerikaans-huis-van-afgevaardigden-stemt-met-klein-verschil-voor-strengere-wapenwet~b374db23/
