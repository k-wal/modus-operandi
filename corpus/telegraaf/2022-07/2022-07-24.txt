2022-07-24||Standpunt Van der Weij||Met zijn eigen ladder stond Klaas Jan van der Weij zondag al weer vroeg klaar op de Champs Elysées, om een plek veilig te stellen waar hij zijn beeld van de dag zou kunnen maken. Die zoektocht naar een goede positie is een belangrijk, onderschat onderdeel van zijn vak. Renners passeren in een flits. Met uitzondering van de laatste etappe, het criterium in Parijs, krijgt hij ze maar eenmaal voor zijn lens. De locatie is dus cruciaal. Dat kan een berg zijn, of een berm, of een balkonnetje zoals vrijdag tijdens de negentiende etappe in Saint-Vincent-Rive-d’Olt. Van der Weij (69) heeft zelfs na 26 Touredities nog geen genoeg van de zoektocht naar het ideale standpunt, al houdt hij graag geheim dat hij al zolang deel uitmaakt van het Tourcircus. Hij moet er niet aan denken dat hij als jubilaris wordt gehuldigd in het Village Départ. Op de accreditatieformulieren vult hij de laatste jaren uit voorzorg in dat hij voor de 24ste maal verslag doet.||https://www.volkskrant.nl/sport/standpunt-van-der-weij~bc35036f/
2022-07-24||De Volkskeuken: vakantiefeta||Misschien leest u dit stukje terwijl een Griekse schone u zo meteen versgebakken inktvisringetjes en een salade met feta komt brengen. Dan denkt u niet aan koken. Maar u kunt ook gewoon lekker thuis zijn, of op de camping. Dan heeft u vast wel zin in een supersimpel, ongelooflijk lekker vakantierecept, ook met feta! Er is wel een oven voor nodig: het recept is gemakkelijk te halveren, dus als u met z’n tweetjes bent, kan dat ook een kleine (caravan)oven zijn. Door het bakken worden de tomaatjes smeltend zoet en de feta lekker zacht en romig, de kruiden geven geur en diepte. Ik at het gerecht met volkoren fusilli, maar elke soort korte pasta is goed. Ook rijst, knapperig brood of zelfs aardappeltjes smaken er prima bij. Eventueel kunt u wat teentjes gepelde knoflook tussen de tomaatjes leggen, maar nodig is dat niet. Misschien heeft u al kruiden in de tuin of op het balkon staan. Zo niet, meteen doen! Kruidenplantjes zijn te koop in het tuincentrum en in de supermarkt. Tijm, rozemarijn en marjolein of oregano (het mediterrane zusje van marjolein) zijn vaste planten die heerlijk geuren en massa’s vlinders en bijen aantrekken. De blaadjes van tijm en de naaldjes van rozemarijn zijn gemakkelijk ‘tegen de draad’ van de takjes af te rissen. Bij marjolein en oregano werkt afknippen beter. Wees spaarzaam met rozemarijn, dat overheerst snel, maar verder vraagt dit recept om veel olijfolie, veel kruiden en veel tomaatjes. Blijft er over? Bouillon erbij, staafmixer erop en klaar is uw zomerse tomatensoepje. Extra vierge olijfolie 300 g feta(plakken), uitgelekt 800 g kerstomaatjes, gehalveerd flinke hand verse blaadjes van tijm, marjolein of oregano en/of rozemarijn ca. 300 g pasta naar keuze Verwarm de oven op 180 graden (boven-/onderwarmte). Vet een grote ovenschaal in met olijfolie. Leg de fetastukken in het midden en verdeel de halve tomaatjes en kruiden er omheen. Bestrooi met zout naar smaak en schenk een ruime hoeveelheid olijfolie over de feta en tomaatjes. Zet ca. 30 minuten in het midden van de oven. Kook intussen de pasta beetgaar. Haal de feta met tomaatjes uit de oven en zet op tafel. Giet de pasta pas op het laatste moment af, anders gaat hij plakken. Er zijn nu twee serveeropties: direct de tomaatjes en stukjes feta door de pasta mengen, óf alles meteen op tafel zetten en iedereen zelf laten opscheppen. Geef er kropsla bij.||https://www.volkskrant.nl/beter-leven/de-volkskeuken-vakantiefeta~bb65aaf9/
2022-07-24||Groenewegen te vroeg op kop, hoofdprijs voor sprinters gaat naar Philipsen||Het is de tweede etappezege deze Tour voor de Belg, die ook de vijftiende rit won in Carcassonne. Die etappe precies een week voor ‘Parijs’ zal herinnerd worden als de warmste deze Tour. Tal van renners kwamen toen door de hitte, tussen de 37 en 40 graden, in de problemen. Philipsen won toen in Carcassonne van Wout van Aert. Dat was een revanche voor een pijnlijke misser van Philipsen in de vierde etappe naar Calais. Van Aert won die rit met een paar seconden voorsprong op het peloton. Zijn landgenoot had dat moment net gemist. Hartstochtelijk juichend om, eindelijk, eindelijk, zijn eerste Touretappe, ging Philipsen over de streep, als tweede. Van Aert, winnaar van het puntenklassement, was op de Champs-Élysées de grote afwezige. Hij won vorig jaar de hoofdprijs voor sprinters nadat hij een dag eerder de zaterdagse tijdrit had gewonnen. Dat laatste deed Van Aert dit jaar opnieuw, maar in Parijs koos hij ervoor om achterin het peloton hand-in-hand met zijn vier overgebleven ploeggenoten van Jumbo-Visma over de streep te gaan. Aldus vierde de ploeg zes etappezeges, de groene trui, de bergtrui en de belangrijkste, de gele trui om de schouders van Jonas Vingegaard. De twee Nederlandse topsprinters, Dylan Groenewegen en Fabio Jakobsen, hadden zich aanzienlijk meer van de finish in Parijs voorgesteld. Vooral Jakobsen baarde de afgelopen week opzien door met uiterste inspanningen steeds op tijd te finishen in bergritten, noodzakelijk om überhaupt mee te mogen doen met de ‘Champs-Élysées’. Zijn ploeg, Quick-Step, wist zich evenwel niet te mengen in de strijd en Jakobsen eindigde als dertiende in de laatste etappe van deze Tour. Groenewegen deed het beter. Zijn ploeg, BikeExchange, zat goed gepositioneerd toen het peloton de laatste bocht uitkwam met nog een recht stuk van 700 meter over de kasseitjes te gaan. Groenewegen werd echter iets te vroeg gelanceerd en kwam alleen op kop met Philipsen in zijn wiel. Die kon zijn moment afwachten, terwijl de tank van Groenewegen, winnaar op dezelfde plek in 2017, leeg raakte. De Amsterdammer, winnaar deze Tour van de derde en laatste etappe in Denemarken, werd tweede voor de sprinter van Intermarché, Alexander Kristoff, die ‘Champs-Élysées’ in 2018 won. Winnaar van het eindklassement werd Jonas Vingegaard. Hij deed 79 uur en ruim 32 minuten over de 3.350 kilometer van de 109de editie van de Tour. Daarmee heeft de Deen de snelste Ronde van Frankrijk ooit afgelegd. Met een gemiddelde van ruim 42 kilometer per uur snelden Vingegaard en zijn naaste concurrenten over Deense, Belgische, Zwitserse en Franse wegen. Het vorige record, 41,7 kilometer per uur, stond op naam van Lance Armstrong en is samen met zijn zege geschrapt van het tableau. Nummer laatst, topsprinter Caleb Ewan, winnaar in Parijs in 2019 en zondag negende, deed er bijna zes uur langer over dan Vingegaard. Door pech en valpartijen kwam hij tot een gemiddelde snelheid van 39 kilometer per uur. Taco van der Hoorn, die voor de Volkskrant verslag deed van zijn Tourdebuut, deed het iets beter dan Ewan en werd 125ste op ruim vijf uur.||https://www.volkskrant.nl/sport/groenewegen-te-vroeg-op-kop-hoofdprijs-voor-sprinters-gaat-naar-philipsen~b10fd2ea/
2022-07-24||Mijn Iraanse vriendin is terug in België, maar het gevaar blijft ||De Iraanse filmmaker Jafar Panahi is vorige week veroordeeld tot zes jaar cel. Samen met andere filmmakers riep hij de Iraanse veiligheidsdienst in een open brief op de wapens neer te leggen. Dit kwam hem duur te staan. De repressie houdt het volk al decennia in zijn macht. Wie zich uitspreekt tegen inflatie of het tekort aan bepaald voedsel, kan rekenen op klappen, of erger: opsluiting. Toen ik las over de straf van Panahi, dacht ik aan Iraanse kunstenaar en vriendin A. en aan november 2019, toen zij plots uit de digitale ether verdween. Ik ontmoet A. in Gent, eind 2018. Zij, onverschrokken blik, donkere ogen, grote lach, vertelt dat ze een virtual-reality installatie wil maken over activistische MEK-graffiti, werk van een linkse verzetsgroep. Enthousiast moedig ik haar aan dit te doen. Mijn enthousiasme is naïef: het gevaar dat komt kijken bij het maken van zo’n werk is groot, dat besef ik pas als in november 2019 protesten oplaaien in Iran terwijl zij daar is voor familiezaken. November 2019 breekt Bloedige November uit. In de nacht van 14 op 15 november stijgen plots de gasprijzen met minstens 50 procent, soms wel 200 procent. Als reactie gaat het volk, boos over armoede en corruptie, de straat op. Het eerste, vredevolle, protest verspreidt zich via video’s op sociale media binnen een aantal uur naar 21 steden in het land. Overal roept de bevolking op tot aftreden van haar leiders en haar regering. Omdat A. daar is, volg ik de ontwikkelingen op de voet. Tot dit onmogelijk wordt: om het delen van informatie via sociale media tegen te gaan, trekt de Iraanse overheid het internet eruit. Iran gaat dagenlang op zwart. A. is verdwenen. In een in duisternis gehulde natie schieten leden van de Islamitische Revolutionaire Garde ongewapende demonstranten dood. Binnen vier dagen worden er zeker 161 mensen vermoord. Minstens 2.000 mensen raken gewond en 7.000 mensen worden opgepakt. Het is de bloedigste opstand in veertig jaar. Ik stuur bericht na bericht naar A. zonder antwoord. Tot er na twee weken gelezen op mijn scherm verschijnt. ‘Is het internet terug’, vraag ik op 28 november. ‘He’, zegt ze, ‘het is terug. Maar, echt: we zitten in een grote gevangenis.’ Januari 2022 ontmoeten A. en ik elkaar via Skype. Ze is terug in België. Het is surreëel (en fijn) om haar te zien. A. schraapt haar keel en spreekt over haar tijd in Iran in 2019 en 2020. ‘Ze schoten mensen dood op straat, op klaarlichte dag’, zegt ze, ‘alsof mannen van de Revolutionaire Garde in een shooter-game zaten.’ We zwijgen. Dan wisselt ze van onderwerp. A. werkt aan een parallel verhaal over twee verzetshelden: een Belgische die in de Tweede Wereldoorlog in de ondergrondse pers werkte en werd vermoord door de Gestapo; een Iraanse die in 1979, tijdens de revolutie, lid werd van de MEK en in 1990 werd geëxecuteerd. ‘De verhalen van deze vrouwen moeten verteld worden’, sluit ze af. We hangen op. Ik kijk uit naar het moment dat dit verhaal de wereld in gaat en A. er niet door in gevaar zal zijn en er niet voor opgesloten zal worden, al is dat enkel omdat ze niet meer in Iran is.||https://www.volkskrant.nl/columns-opinie/mijn-iraanse-vriendin-is-terug-in-belgie-maar-het-gevaar-blijft~b2c173c8/
2022-07-24||Trump ziet Nederlandse protestboeren als strijders in rechts-populistisch gevecht tegen ‘klimaattirannie’ ||Met de steunbetuiging van Donald Trump zondag tijdens een rally in Florida is het Nederlandse boerenprotest definitief opgenomen in de rechts-populistische internationale, het losvaste mondiale verbond van ‘vrijheidsbewegingen’ met anti-democratische trekjes van de Verenigde Staten tot Rusland. De aanvoerders van het boerenprotest hebben de steun dankbaar aanvaard. ‘Het is verschrikkelijk wat daar gebeurt’, zei Trump zondag tijdens een bijeenkomst voor conservatieve studenten in Tampa, Florida. Hij zei dat de Nederlandse boeren hun land niet meer mogen bewerken, geen kunstmest meer mogen gebruiken en (de helft van) hun vee moeten wegdoen. De eerste twee punten zijn onzin, het derde kan een gevolg zijn van de stikstofeisen. Trump greep het protest echter vooral aan om te ageren tegen klimaatbeleid. Maar het stikstofbeleid is vooral bedoeld om de natuur te beschermen. Hij zei dat ‘de boeren opstaan tegen de klimaattirannie van hun regering’. En: ‘In onze beweging staan we verenigd tegen de klimaatfanaten.’ Daarmee liet de Amerikaanse ex-president zien waar het ‘zijn beweging’ werkelijk om te doen is: het aanwakkeren van een zogenaamde vrijheidsstrijd tegen zogenaamd tirannieke regeringen die maatregelen wil nemen in het algemeen belang. Dat die regeringen democratisch gekozen zijn maakt daarbij niet uit. Dat hij geen respect heeft voor democratisch gekozen regeringen bleek al na zijn herverkiezingsnederlaag in 2020. Uit alle macht probeerde hij te voorkomen dat Joe Biden in het Witte Huis zou komen, wat uitmondde in de bestorming van het Capitool op 6 januari 2021. Een parlementair onderzoek daarna heeft al aangetoond dat getrouwen van Trump de opstand orkestreerden, en dat Trump er zelfs aan wilde meedoen. Trumps steun voor de opstandige boeren past in een patroon. Zaterdag werden drieduizend demonstrerende boeren en hun sympathisanten op de Dam in Amsterdam vanaf een scherm toegesproken door Michael Flynn. ‘Jullie problemen zijn onze problemen’, zei hij. Hij riep Amerikanen op om Nederlandse vlaggen te plaatsen op sociale media als hun steunbetuiging. Flynn is een voormalige generaal die nationale veiligheidsadviseur van Trump zou worden maar al na een maand ontslagen werd omdat hij gelogen had over gesprekken die hij had gevoerd met de Russische ambassadeur in Washington. Daarvoor werd hij veroordeeld, maar Trump verleende hem gratie. Het Nederlandse boerenprotest kan rekenen op grote belangstelling van internationale rechtse bloggers en media, die er vaak hun eigen draai aan geven. Ook Marine Le Pen, aanvoerder van de Franse rechts-populisten, zei zaterdag in een tweet de boeren te steunen. Op Fox News kwam Eva Vlaardingerbroek, een rechtsgeleerde die zich ooit begaf in FvD-kringen, getooid met een boerensjaaltje, zeggen tegen Tucker Carlson dat de Nederlandse overheid ‘het land van de boeren steelt’, terwijl onder het scherm de tekst verscheen dat ‘westerse elites de landbouw proberen te controleren onder het mom van het bestrijden van klimaatverandering’. Daarmee is het boerenprotest onderdeel geworden van de grote ‘vrijheidsstrijd’, waar ook het verzet tegen immigranten, tegen ‘woke’, tegen abortus, en tegen de ‘globalistische elites’ onderdeel van zijn. Dat juist deze rechtse beweging zeer internationaal is en gesteund wordt door veelverdieners als Trump en Carlson wordt grotendeels genegeerd.||https://www.volkskrant.nl/nieuws-achtergrond/trump-ziet-nederlandse-protestboeren-als-strijders-in-rechts-populistisch-gevecht-tegen-klimaattirannie~b4a1e172/
2022-07-24||Dwangsom voor VWS is nieuw dieptepunt in onze rechtsorde||Het Ministerie van VWS negeert bewust rechterlijke vonnissen en betaalt dan maar de dwangsom. Hier gaat een ontwikkeling aan vooraf: In mijn ervaring van 35 jaar advocatuur was het in de eerste tien jaar nog ongepast om een dwangsom te vragen in een zaak tegen de overheid want het sprak immers vanzelf dat de overheid aan vonnissen voldoet. En als je als advocaat wel een dwangsom vroeg dan werd dit meestal door de rechter, om deze redenen, afgewezen. Later bleek een vrijwillige nakoming minder vanzelfsprekend en werden er wel dwangsommen gevraagd. Die werden dan wél toegewezen omdat ook de rechter inmiddels tot de overtuiging was gekomen dat nakoming door de overheid niet meer vanzelfsprekend was. Dat werkt nu ook niet meer want de overheid lapt een vonnis gewoon aan zijn laars met als argument dat ze dan wel de dwangsom betalen. Dieper kan de rechtsorde niet zinken. Theo van Schagen, Haarlem Het interview met Lisa van Ginneken (Zaterdag, 23/7) is boeiend en ontnuchterend tegelijk. Ze wil iets doen aan de fundamentele ongelijkheid in Nederland, voorbij de lhbt-rechten. Maar in het interview komt ze niet verder dan wapenfeiten die erg transgerelateerd zijn, met als eervolle vermelding dat ze in de Bouwbeleidingscommissie van de Tweede Kamer pleit voor genderinclusieve toiletten. Waar ik me zorgen om maak, is haar gebrek aan politiek strategisch inzicht. Het artikel laat zien dat ze niet in staat is voorbij de grenzen van haar eigen wereld te kijken. Zo geeft ze aan dat ze zich minder druk maakt om griezelig fundamentalistische katholieke instellingen als Civita Chistiana, dan om ‘genderkritische’ feministen die bang zijn voor misbruik. Laten het toevallig nou de conservatieve religieuze krachten zijn die in de VS via het Hooggerechtshof het voor elkaar hebben gekregen het recht op abortus als eerste te laten sneuvelen. Het zijn dezelfde religieuze krachten die in centraal Europa aan het werk zijn en ondertussen al letterlijk staan te rammelen aan de poorten van de abortusklinieken in Nederland. Dat lhbt-rechten op termijn er ook aan moeten geloven, is een kwestie van tijd. Dus Lisa, word wakker: weet wie onze echte vijanden zijn – dat zijn niet de mopperende feministen. Bertine van Brakel, Voorburg Volgens minister Rob Jetten moeten wij in Europa 15 procent minder gas gaan gebruiken, maar met mij wachten 10 duizenden Nederlander al een jaar op levering en installatie van een hybride warmtepomp, wat structureel een reductie van 60 procent gas oplevert. De fabrikanten van technische apparatuur moeten helaas wachten op levering van chips, die hoofdzakelijk in Azië en de VS worden geproduceerd, terwijl hier in Nederland het bedrijf ASML staat, die hiervoor de machines levert. Als minister Jetten hier meer aandacht aan besteedt, dan kan hij misschien een echte Klimaatminister worden. Raymond Wintershoven, Lelystad Over Suze van Kleef ( Magazine 23/7) wordt opgetekend dat 14 vriendinnen samen 150 kinderen hebben gekregen. Ik denk: allemachtig 150 kinderen, waar moet dat heen met de wereld? Maar mijn vrouw die wel kan rekenen zegt: Meer dan 10 kinderen per vrouw. En die vrouwen zijn nu rond de 37 en hadden ook nog in een eerder leven een topsportcarrière? Dan moet ik toegeven: Mijn oma was fulltime zwanger en haar is het gelukt om meer dan 10 kinderen te krijgen. Maar de vriendinnen van Suze zie ik daar toch echt niet voor aan. Elly van den Boom, Den Haag Ik voelde blijdschap toen ik Dingena Donners initiatief las om als tegengeluid bij die akelige omgekeerde vlaggen en rooie zakdoeken een groene boerenzakdoek aan haar fiets te hangen (Geachte redactie, 23/7). Ik fiets veel en - om er maar een kleur aan toe te voegen - erger me groen en geel aan de agressie die uitgaat van de vlaggen en zakdoeken in de publieke ruimte.Dus, terwijl ik een boterham zat te eten op een bankje ergens langs de Waver, heb ik zes van die groene besteld. Ot Meijers, Weesp In het artikel over Wout van Aert (Sport, 23/7) staat de vraag centraal of hij in de toekomst de Tour kan winnen. Zijn coach Marc Lamberts zegt: ‘Toptien is haalbaar, maar de tour winnen kan hij niet.’ Reden: vanwege zijn gewicht (78 kilo) moet hij hogere wattages trappen dan lichtere renners. Ik heb even opgezocht: Miguel Indurain, die vijf keer Tour won, woog 80 kilo. Eef Goeyenbier, Voorburg Als er iemand na de afgelopen weken een welgemeend dankjewel heeft verdiend is het wel Tour de France-fotograaf Klaas Jan van der Weij. Elke dag weer een sfeervolle foto vanuit een vaak uniek perspectief. Zo’n man verdient een expositie, of een prachtig vormgegeven boek. Ruerd Halbertsma, Voorburg||https://www.volkskrant.nl/columns-opinie/dwangsom-voor-vws-is-nieuw-dieptepunt-in-onze-rechtsorde~b73bf4e3/
2022-07-24||Met Jonas Vingegaard wint ook Jumbo-Visma. Vijf verklaringen voor het succes van de ploeg||Om een Ronde van Frankrijk te winnen, helpt het om eerst veel te verliezen. Dat overkwam Jumbo-Visma en zijn voorgangers vaak. Jarenlang stond er, als er geel-zwarte renners in beeld waren op tv: ‘arrière de la course’ – achterkant van de wedstrijd. In 2017, met een sponsor die er meer geld in stak, begon het te lopen, met twee renners die Touretappes pakten: Primoz Roglic en sprinter Dylan Groenewegen. In 2020 leek het dan zo ver: de eerste Tourzege. Die glipte Roglic echter in de finale tijdrit uit handen. Dan maar 2021, dacht de ploeg. Opnieuw greep de ploeg naast de zege. De helft van de ploeg viel uit. De andere helft toonde veerkracht: er waren vier etappezeges en een onverwachte tweede plaats voor Jonas Vingegaard. ‘Zo is het tot nu toe in elke Tour gegaan die ik heb meegemaakt’, zegt sportief directeur Merijn Zeeman. ‘Er zijn lullige momenten, waardoor er opeens een streep kan gaan door alles wat je wilt bereiken.’ Ook deze Tour ging er van alles mis, vooral in de vijfde etappe, de zogenoemde Roubaix-rit. Dit keer zonder gevolgen voor het gele eindresultaat. ‘We hebben ons maanden op deze Tour voorbereid en dus ook op tegenslag.’ Bijna tegelijk kwam de eerst aangewezen kopman, Roglic, in de problemen door een zware val. Kopman nummer twee, Vingegaard, had te maken met onwillig materiaal. Maar meteen kregen beide renners helpers bij zich om het tijdverlies te beperken. Voor Roglic was dat 2 minuten, tegen 13 tellen voor Vingegaard. Daarmee hadden de omstandigheden de keuze bepaald: de Deen was de nieuwe leider. Vingegaard deed vorig jaar in de elfde etappe van de Ronde van Frankrijk iets waarmee hij min of meer de basis legde voor zijn Tourzege dit jaar. Het was de tweede keer dat de renners de Mont Ventoux opgingen in een rit die ploeggenoot Wout van Aert later zou winnen. Waar iedereen een aanval van Pogacar verwachtte, sprong opeens de man zonder profiel, Vingegaard, uit het wiel van de tweevoudig Tourwinnaar. Op een steil stuk van die lange klim. ‘In bergetappes’, legt Zeeman uit, ‘moet je altijd precies weten wanneer je een inspanning doet en wanneer niet. Heb je weinig ervaring of ben je onbezonnen, dan kun je alles om zeep helpen.’ Jumbo-Visma heeft die aanval van Vingegaard, waardoor hij 40 tellen eerder op de top van de Puist van de Vaucluse aankwam dan Pogacar, die in de afdaling weer aansloot, uitgebreid geanalyseerd, besproken, gewikt en gewogen. ‘Om het goede uit die data te halen moet je heel diep in deze sport zitten en alles begrijpen van fysiologie. Wat we toen op de Ventoux hebben gezien en geleerd, hebben we dit jaar gebruikt op de Col du Granon en de Hautacam.’ Dat zijn de twee beklimmingen waar Vingegaard de aanval opende op Pogacar, wat resulteerde in een voorsprong van in totaal 3,5 minuut. Toen eerst Egan Bernal en daarna Pogacar als jongste mannen sinds een eeuw de Tour wonnen, was het commentaar alom: daar kunnen we nog járen mee vooruit. ‘Dat vind ik ongelooflijk opportunistisch’, zegt Zeeman stellig. ‘De Tour is zo’n zware wedstrijd en er kan zoveel gebeuren.’ Vingegaard heeft volgens de hoofdcoach van Jumbo-Visma een flinke mentale ontwikkeling meegemaakt – ‘kwestie van steeds meer ervaring’. De Tourwinnaar van 2022 herkent situaties eerder, heeft nog meer koersinzicht gekregen en spreekt zich uit als leider als gevolg van een sterk toegenomen zelfvertrouwen. ‘Maar ik zal absoluut nooit van Jonas zeggen dat hij de Tour de komende jaren wint’, waarschuwt Zeeman.’ We koesteren deze Tourzege en we gaan het volgend jaar weer proberen. Maar dan kan er weer zomaar iemand anders opstaan.’ Het is tien jaar geleden dat Nederland het zo slecht deed in de strijd om de gele trui. Bauke Mollema is op een 25ste plaats de beste Nederlander. In 2012 reed Laurens ten Dam als 28ste Parijs binnen. Jumbo-Visma verscheen aan de start met één Nederlander, Steven Kruijswijk, een van ’s lands beste ronderenners ooit. Hij viel uit. De Nederlandse ploeg wint etappes en klassementen met een Deen, een Belg en een Fransman. We moeten nog jaren geduld hebben, meent Zeeman. Zijn ploeg nam met de KNWU en NOCNSF het initiatief voor CyclingClassNL. Honderden talenten worden volgens Zeeman getest en daaruit rolt een selectie die professioneel wordt begeleid. ‘Het is de wet van de grote getallen: daar blijven uiteindelijk jongens en meiden van over die op het hoogste niveau meekunnen.’ Of daar een rondetalent bij zit, is volgens Zeeman niet vroeg te herkennen. ‘Het moet in elk geval een klimmerstype zijn en dat kunnen combineren met tijdrijden.’ Of een renner een drieweekse ronde aankan, moet in zo’n ronde blijken. In de afgelopen Giro bleken twee talenten, Gijs Leemreize van Jumbo-Visma en Thymen Arensman van DSM, straks Ineos, een uitstekende derde week in de benen te hebben. ‘Of er een Nederlandse Tourwinnaar aankomt, valt niet te voorspellen, maar we maken met ons initiatief de kans in elk geval groter.’ Het voortdurende innoveren en professionaliseren in het wielrennen is een geldkwestie. Jumbo-Visma behoort tot de ploegen met de grootste budgetten. Alleen Ineos is verplicht het budget prijs te geven: circa 50 miljoen euro. Dat van de schaats- en wielerploeg Jumbo-Visma ligt naar verluidt rond de 30 miljoen – in doorsnee is het 20 miljoen. Een deel van dat geld gaat naar, wat de ploeg noemt, ‘prestatieverbetering met een wetenschappelijk onderbouwde aanpak’. Sponsors worden geselecteerd op hun bijdrage daaraan: van compressiesokken en gezondheidsmatrassen tot sportvoeding en huidverzorging. Vingegaard legde zaterdag uit waardoor zijn tijdrit zoveel beter is dan vorig jaar. ‘Ik kan een groter vermogen wegtrappen.’ Het is het resultaat van windtunneltesten bij de TU Eindhoven, waar flink aan zijn aerodynamische houding is gewerkt. Wetenschap en wielrennen was niet altijd een positieve combinatie. Ook de Rabobankploeg, een voorganger van Jumbo-Visma, heeft zijn door medische wetenschappers geholpen dopingzondaars gehad. Dat was een geheel andere tijd, is de boze reactie van Wout van Aert, de ster van de ploeg de afgelopen Tour. Het wielrennen is veranderd, zegt hij. Wij zijn zo goed door betere trainingen, materialen en voeding dan de concurrentie. Vingegaard reageert minder verbeten als hem de vraag wordt voorgelegd of de dominantie van Jumbo-Visma deze Tour ‘clean’ tot stand kwam. ‘Ik kan jullie allemaal in de ogen kijken en zeggen: niemand bij ons neemt verboden middelen.’||https://www.volkskrant.nl/sport/met-jonas-vingegaard-wint-ook-jumbo-visma-vijf-verklaringen-voor-het-succes-van-de-ploeg~b396d452/
2022-07-24||Je wordt niet meer beoordeeld op wat je doet of gedaan hebt, maar op wat je bent. Ik ben blank, man en oud, dus schuldig||Het zijn moeilijke tijden. In de krant, in het nieuws - dagelijks word je geconfronteerd met je menselijke tekort en is er altijd wel iets om je in stilte voor te schamen. Nu is er weer het punt dat Nederlanders gemiddeld in te grote huizen wonen in vergelijking met andere Europeanen. Daarover lezende, vroeg ik meteen geschrokken aan mijn vrouw: hoeveel vierkante meters telt onze tussenwoning? Als dat teveel wordt gevonden voor ons tweetjes, is dat het zoveelste dat het geweten belast. De bronnen van potentiële schaamte stapelen zich op. Ik ben voor een strenge limitering van immigratie, zie in de discussie over ongelijkheid veel emotie en weinig nuance, prefereer in het taalgebruik blank boven wit, profiteer van het ‘witte privilege’ en ben ook nog eens 68 en man. Allemaal redenen om me ongemakkelijk te voelen in dit door een sterke progressieve veranderingsdrift gekenmerkte tijdsgewricht. Heb nooit een periode meegemaakt die zo normatief is. Alsof de moderne mens de zondeval na duizenden jaren in een generatie wil uitwissen. Voortdurend worden we op alle terreinen des levens gegeseld met de meetlat van goed en fout. Je kunt het van je laten afglijden maar ik ben er gevoelig voor, heb ondanks een zekere eigenwijsheid altijd mijn twijfels of ik het niet verkeerd zie met mijn standpunten. Aan mijn leeftijd, huidskleur en geslacht kan ik natuurlijk niks doen, maar zelfs wat dat betreft besef ik dat ‘oude witte mannen’ het nodige kwaad hebben aangericht ten tijde van het kolonialisme en de slavernij. De serie in de Volkskrant met verhalen van ooit tot slaaf gemaakte families ontroerde me. Het is goed dat we ons rekenschap geven van de schaduwzijden van ons verleden, zo hoort dat in democratieën. In de Arabische wereld met haar slavernijverleden en - heden en in Turkije met zijn Armeense genocide gebeurt dat niet of nauwelijks. Toch wordt het me ook wel eens teveel. Alles is doordrenkt geraakt van identiteitspolitiek. Je wordt niet meer beoordeeld op wat je doet of gedaan hebt, maar op wat je bent. Ik ben blank, man en oud, dus ben schuldig, a priori, aan van alles en nog wat. Ook als ik er persoonlijk part noch deel aan heb gehad. Misschien trek ik het me te veel aan. Zoals ik al zei, het is altijd goed om kritisch naar jezelf te kijken. De afgelopen decennia is Nederland in snel tempo multicultureel geworden, met nieuwkomers uit alle delen van de wereld. Van hen wordt verlangd dat zij integreren. Maar het blijkt dat het ook andersom werkt: de autochtone meerderheid moet zich net zo goed aanpassen, aan de minderheden, en zich openstellen voor nieuwe perspectieven en gevoeligheden. Dat is onontkoombaar, we maken tenslotte deel uit van dezelfde samenleving. Waar ik echter moeilijk tegen kan, is dat er soms geen maat staat op de drang tot flagellatie en zelf-flagellatie. Politiek, wetenschap, musea, uitgevers en media verdringen zich bij het wijzen op zwarte plekken in het verleden. Dat kunnen ze doen maar pas op dat je van die geschiedenis niet één grote zwarte vlek maakt. Ik las over een museum (in Wales) dat in de maag zit met zijn collectie stoomtreinen omdat die worden gezien als de motoren van het imperialisme. Dat is bespottelijk. En belangrijker: het is gevaarlijk. ‘Wij zijn allemaal tribalisten’, zegt schrijver John Grisham. Veel Nederlanders zijn gehecht aan hun gemeenschap. Hun zelfbeeld moet bekritiseerd kunnen worden, maar breek het niet tot de grond toe af. Mensen worden recalcitrant als ze zich steeds voor van alles moeten verontschuldigen. Vandaar ook mijn (achterhoede-)gevecht tegen ‘wit’. Het is geen waardevrije kwalificatie. Zij duikt vaak op in de context van iets wat wordt aangemerkt als problematisch. Waar ‘wit’ wordt gebruikt is de beklaagdenbank doorgaans niet ver weg. Om te eindigen waarmee ik begon: ik ken mijn tekortkomingen en zwakheden. Toch heb ik moeite met het huidige seculiere moralisme. Het is minstens zo dwingend als het vroegere kerkelijke. Bovendien heb ik van wijze mannen geleerd dat moralisme ook een manier is om macht te krijgen over de ander en dat moralisten zelf ook nooit zo hoogstaand zijn als hun moraal. Laten we dan ook voorzichtig zijn om mensen constant het juk der schande op te leggen. Arie Elshout is journalist en schrijft om de week een column.||https://www.volkskrant.nl/columns-opinie/je-wordt-niet-meer-beoordeeld-op-wat-je-doet-of-gedaan-hebt-maar-op-wat-je-bent-ik-ben-blank-man-en-oud-dus-schuldig~b4bf94a2/
2022-07-24||De bocht. In dat afdalinkje, bijna thuis. Jonas verslikt zich. Hij raakt de berm. Ik verstijf||Zaterdagmiddag. Jonas Vingegaard vertrekt als laatste in de tijdrit. Ik zie dat hij er geen consoliderende oefening van wil maken. Hij vergrijpt zich aan de tijdritfiets als aan een prooidier. Meteen zit de speed erin, direct duikt hij onder de wind. Ongemeen scherp valt hij de bochten aan. Het is hem menens. Ik kijk naar zijn voetenwerk. Sinds Chris Froome met voeten als kiepwagens de Tour teisterde worden mijn ogen er automatisch heen getrokken. De voeten van Jonas staan recht op de pedalen. Wonderlijk. De hakken van zijn klimmersvoeten wijzen altijd naar binnen, wat er een beetje klunzig uitziet. Het lijkt of er twee versies van Vingegaard bestaan: Jonas de klimmer en Jonas de tijdrijder. Over de eerste liet Tadej Pogacar zich eerder lovend uit: hij is de beste klimmer ter wereld! Dat was nadat hij de beste klimmer ter wereld nipt geklopt had op La Planche des Belles Filles. De voeten van Jonas zijn zorgenkindjes: platvoeten. Ze bezorgden hem blessures aan knieën en achillespezen. Vorig jaar zei hij erover: ‘Als ik iets aan mijn lichaam mocht veranderen dan ga ik zeker voor de platvoeten.’ Tot dan is het behelpen met speciale zooltjes in de koersschoenen en dagelijkse stappers. Het lijkt erop dat het begeleidingsteam van Jumbo-Visma zelfs voor de moeilijke voet de juiste specialisten herbergt. Goed, Jonas is onderweg. Met rechte tijdrijdersvoeten duwt hij een vermogen dat ongekend is voor iemand met een klimmerspostuur. Beste tussentijden onderweg. Volgens performance manager Mathieu Heijboer is hij een van de weinigen die in opgevouwen toestand het maximale vermogen kan leveren. Ik zie inderdaad een aerodynamisch mirakel vliegen. Zelfs de ouwelijk aandoende kromming van de rug is in een klievend wapen veranderd. Het is moeilijk voor te stellen dat achter het enorme vizier op de helm het grauwige en ietwat zorgelijke gelaat van Jonas de klimmer schuilgaat. Later zal ik horen dat in de auto achter hem de ene ploegleider, Frans Maassen, tegen de andere ploegleider Grischa Niermann, zegt dat Vingegaard veel te hard door de bochten jakkert. Niermann vindt van niet. De bocht. In dat afdalinkje, bijna thuis. Jonas verslikt zich. Hij raakt de berm. Ik verstijf: alles voor niets. Ambulance voor de gele trui. Het onvoorstelbare, zich over drie weken uitstrekkende labeur van de machtige moederkloek Wout van Aert en de rest, in één tel verspild. Het Roglic-trauma van Jumbo-Visma vindt nooit een oplossing. Ik probeer me het kortstondige vacuüm in de ploegleidersauto voor te stellen. Later hoor ik ook dat Jonas met de ploegleiding de afspraak maakte dat als het tussen hem en Wout zou gaan, hij dat bijtijds wil weten. Kan hij een beetje inhouden. Het is tekenend voor de morele soliditeit van het team. Maar die gewaagde bocht verdient een evaluatie. Al is het voor gevoelige kijkers als ik.||https://www.volkskrant.nl/sport/de-bocht-in-dat-afdalinkje-bijna-thuis-jonas-verslikt-zich-hij-raakt-de-berm-ik-verstijf~bc7d5975/
2022-07-24||Airco of verwarming aan? Dan moeten deuren van steeds meer Franse winkels dichtblijven||Ook in Nederland is het geen onbekend beeld: grote kledingzaken of andere winkels met de deuren wijd open om potentiële klanten te verwelkomen, waar het binnen tegelijkertijd aangenaam koel is omdat de airconditioning staat te loeien. Jarenlang geen probleem, maar met torenhoge energieprijzen en een nakend gastekort is voor een aantal Franse stadsbesturen de maat vol. Zij verplichten winkeliers sinds kort om hun deur dicht te houden wanneer de airconditioning, of in de winter de verwarming, aan staat. Parijs was vrijdag de laatste stad die de maatregel aankondigde. ‘In de huidige context van klimaatcrisis en energiecrisis’ is het volgens burgemeester Anne Hidalgo noodzakelijk om het energieverbruik omlaag te brengen. Vanaf maandag kunnen winkeliers die hun deuren open houden als de airco aan staat een boete verwachten van 150 euro. Café’s en restaurants met een aangrenzend terras zijn van de maatregel uitgezonderd. Tegelijkertijd voerde Hidalgo, die in Parijs al meer opzienbarende klimaatplannen lanceerde en eerder dit jaar een vergeefse gooi naar het presidentschap deed, de druk op de regering van Emanuel Macron op om haar voorbeeld te volgen. ‘Opnieuw zijn het de lokale overheden die op het gebied van de ecologische transitie het initiatief nemen’, schreef ze op Twitter. Ze wees erop dat het door Macron in het leven geroepen burgerberaad over klimaat de maatregel vorig jaar al had voorgesteld, en dat die daarom ‘veel eerder al per decreet in had kunnen worden gevoerd’. Dat liet de Franse regering zich geen twee keer zeggen. Zondag kondigde minister van Energietransitie Agnès Pannier-Runacher een ‘energiesoberheidsplan’ aan, met als doel het Franse energieverbruik in twee jaar met 10 procent terug te brengen. Twee decreten in de komende dagen moeten het plan vormgeven, waaronder dit opendeurverbod. Daarbij haalde ze nadrukkelijk het kostenargument van stal: ‘Ondernemers kunnen hierdoor hun energierekening met bijna 20 procent verlagen’. Tegelijkertijd is er ook de stok, in de vorm van een boete van maar liefst 750 euro. Het tweede decreet van de Franse regering behelst een verbod op lichtreclame in steden tussen 1 uur ’s nachts en 6 uur ’s morgens. Die regel is al van kracht in steden met minder dan 800 duizend inwoners, maar moet nu overal gaan gelden. Daar gaat de regering nadrukkelijk minder ver dan het burgerberaad had voorgesteld. De 150 Franse burgers die voorstellen voor ambitieus en sociaal klimaatbeleid hebben gedaan, wilden een algeheel verbod op lichtreclame in de openbare ruimte. Een verbod op terrasverwarmers, die andere energieslurpers die velen een doorn in het oog zijn, voerde Frankrijk in maart van dit jaar al in.||https://www.volkskrant.nl/nieuws-achtergrond/airco-of-verwarming-aan-dan-moeten-deuren-van-steeds-meer-franse-winkels-dichtblijven~bf83a3d7/
2022-07-24||Verstappen hoeft in Frankrijk niet eens te vechten om zege dankzij crashende Leclerc||Eindelijk leek Charles Leclerc (24) zich in Frankrijk, na maanden van ellende en pech, weer serieus terug te knokken in de titelstrijd. Twee weken geleden was hij Verstappen de baas in Oostenrijk en zondag had hij op het circuit van Paul Ricard ook alle kans op de zege; het lukte Verstappen in het begin van de race maar niet om Leclerc in te halen, wat een spannende wedstrijd voorspelde tussen de leeftijdsgenoten. Tot het misging voor Leclerc. In een ogenschijnlijk simpele, flauwe bocht verloor hij vanuit het niets de controle over zijn Ferrari. Al spinnend vloog hij van de baan. Hij eindigde in de bandenstapel. Uit frustratie schreeuwde de Monegask zijn keel schor over de boordradio. Zelf dacht hij eerst aan problemen met zijn gaspedaal. Daar had hij in de slotfase in Oostenrijk ook al mee te maken. Een uur later en enigszins gekalmeerd gaf hij voor de tv-camera’s toe dat het zomaar ook eens een fout van hemzelf kon zijn geweest. Overeind bleef dat Leclerc voor de derde keer dit seizoen een circuit zonder punten verliet en dat is simpelweg te veel voor een coureur die om wereldtitels wil strijden. Na het wegvallen van Leclerc reed Verstappen onbedreigd en foutloos naar alweer zijn zevende zege dit seizoen, waarmee hij 25 punten uitliep op zijn Ferrari-rivaal. Het Formule 1-seizoen is met twaalf verreden wedstrijden nu over de helft. Er staan nog tien races op de kalender, waarvan Verstappen er door zijn flinke voorsprong in het kampioenschap (63 punten) inmiddels al minimaal twee mag uitvallen. Wie enkel kijkt naar die WK-stand ziet een saai seizoen, waarin Verstappen oppermachtig op zijn tweede wereldtitel afkoerst. Het verhaal achter al die punten vertelt alleen iets anders. Verstappen is de eerste om te erkennen dat Ferrari over het algemeen eigenlijk een snellere auto heeft. Dat is het beste te zien in de kwalificatie, waarin de auto’s op z’n snelst zijn. Leclerc veroverde in Frankrijk alweer zijn zevende poleposition in twaalf races. Verstappen startte slechts drie races vanaf de eerste plek. In de races worden alleen de punten verdeeld en daarin laat Ferrari het keer op keer liggen. Zonder pech, fouten of strategisch geblunder zou Leclerc hoogstwaarschijnlijk als WK-leider de zomerstop in zijn gegaan na de volgende GP in Hongarije. Hij verloor onnodig vele tientallen punten. In Spanje en Azerbeidzjan viel hij bijvoorbeeld als raceleider uit met motorpech. In Monaco zag hij een zekere overwinning uit handen glippen door een reeks strategische missers van zijn team. Hetzelfde overkwam hem in Engeland. En in Frankrijk viel hij dus andermaal uit op het moment dat hij nog alle zicht had op de overwinning. Samenvattend oogt Ferrari simpelweg niet goed genoeg voor een titelstrijd over een lang, slopend seizoen; de teamleiding maakt onder druk fouten op beslissende momenten en de motor is niet betrouwbaar genoeg. De snelle en constante Leclerc oogde lang als de enige bij Ferrari die wel klaar was voor de titel, maar in Frankrijk bleek ook hij dus niet onfeilbaar. Red Bull en Verstappen weten sinds vorig jaar, waarin het tussen Verstappen en Hamilton spannend was tot de laatste ronde, juist als geen ander wat er nodig is voor het kampioenschap. Verstappen liet zich na zijn zege in Frankrijk ook niet uit de tent lokken wat betreft zijn titelkansen. Er was volgens hem namelijk nog genoeg te verbeteren aan zijn auto. Verder blijft het voor hem iedere race gewoon draaien om ‘zoveel mogelijk punten pakken’. Wat dat betreft gaven de woorden van zijn rivaal Leclerc bij Sky Sports een betere kijk op de huidige stand van zaken in het kampioenschap. De Ferrari-coureur erkende ruiterlijk dat er na de zomerstop veel moet veranderen als hij nog wereldkampioen wil worden. ‘Ik heb het gevoel dat ik dit seizoen beter dan ooit ben, maar dat zegt weinig als je deze fouten maakt’, zo sprak hij schuldbewust. ‘Ik heb 32 punten laten liggen door fouten. 25 hier in Frankrijk en 7 in Imola. Dus als ik straks aan het einde van het seizoen dat aantal punten tekortkom, weet ik dat ik het kampioenschap niet heb verdiend. Ik zal tot het einde erin blijven geloven, maar het ziet er op dit moment niet heel goed uit.’||https://www.volkskrant.nl/sport/verstappen-hoeft-in-frankrijk-niet-eens-te-vechten-om-zege-dankzij-crashende-leclerc~b4061efb/
2022-07-24||Leontien van Moorsel: ‘Je uitmergelen voor een titel, een trui, een contract? Het is het niet waard’||‘Ik heb drie keer de Tour de France Féminin gereden en er twee gewonnen. In 1989, mijn eerste, eindigde ik als 31ste. Juist daaraan bewaar ik de mooiste herinneringen. We reden deels op het parcours van de mannen, op dezelfde dag. Waar zij bijvoorbeeld 200 kilometer reden, legden we 100 kilometer af. Overal waar we kwamen, stond het vol met publiek. ‘Het was onmenselijk zwaar. Elf etappes, een proloog en één rustdag. Ik wist niet dat de bergen in Frankrijk zo hoog waren. Het was bloedheet. Als volgauto’s passeerden, reed je ook nog vol in de uitlaatgassen. Duizend doden ben ik gestorven. Mijn vader stond ergens op een helling en riep: kom op Ties! Nog maar 7 kilometer! Ik dacht: 7? Hoe ga ik boven komen, dan? Of ik keek omhoog en zag ik in de verte twee favorieten rijden, Jeannie Longo en Maria Canins. Moet ik daar nog heen? Maar ik heb er enorm van genoten. Op zo’n smal paadje tussen al die mensen door. Ik reed met kippevel. Hoe gaaf is dit?’ ‘In 1992 en 1993 was de Tour helemaal losgekoppeld van de mannen. Andere periode, ander parcours. Er kwam veel minder publiek op af. Ik won, ja, maar ik ben er niet trots op. Ik zou alles in mijn leven zo over doen, maar niet die tijd. Maar ik vertel het toch, als boodschap aan jonge sporters. Dat het het niet waard is jezelf zo uit te mergelen als ik toen heb gedaan. Niets. Geen wereldtitel, geen gele trui, geen contract. ‘In 1989 had ik al gezien dat als ik er meer voor zou doen en meer voor zou laten de aansluiting met de top kon maken. Al die meiden voor mij waren ouder maar vooral veel afgetrainder. Ik was een stevige Brabantse meid en als ik dat bleef, kon ik nooit de Tour winnen. ‘Piet Hoekstra, toen de bondscoach, zei: we gaan elk jaar proberen een paar kilo kwijt te raken. Dat was vooral met het oog op de Olympische Spelen van 1992. Mooi, dacht ik, maar dat kan dus veel sneller. Bij het begin van het seizoen daarop was ik van 63 naar 53 kilo gegaan. Dat valt nog binnen de marge van iemand die 1.65 meter lang is. Je ziet een afgetrainde sportvrouw, maar nog geen anorexiapatiënt. Ik had knetterhard getraind en aanzienlijk minder gegeten. Alle extra’s liet ik staan. Dat was een behoorlijke opgave, ik hou van het goede leven. Maar de bevestiging kwam direct: ik won koers na koers. Ik werd wereldkampioen.’ ‘Toen ik hoorde dat de Tour terugkwam, wist ik wat me te doen stond: nog magerder worden. Elke kilo is er één te veel als het bergop gaat. Achteraf denk ik dat de bond me had moeten waarschuwen. Ik werd één keer in de zes weken getest en gekeurd. Een arts had moeten zien dat het niet verantwoord was. Ik was aan het interen. Ze hadden moeten ingrijpen, me uit competitie moeten nemen. Ik was bezig mezelf de dood in te fietsen. ‘Ik besodemieterde de boel. In die tweede Tour bestond mijn avondeten uit een blikje koude sperziebonen, met wat appel en appelstroop. Mijn ontbijt bestond uit rijstwafels of met een bakje magere yoghurt met wat appels. Energierepen gooide ik weg. In mijn bidon zat alleen water. Al we ’s avonds een overwinning met een glaasje champagne vierden, deed ik eerst op mijn kamer intensieve buikspieroefeningen; ik weet nog dat mijn stuitje kapotging. Zo wist ik zeker dat ik genoeg had verbrand had om straks weer wat calorieën te kunnen opnemen. Mijn laagste waarde was 43 kilo. Het was de hel. Ik was volkomen de weg kwijt. Ik ben dit huis, het Leontienhuis, niet voor niks begonnen. ‘Ik zie in het huidige peloton dat het fucking extreem kan zijn, met apps die bijhouden op welk moment wat je wel en niet mag nemen. Wat verbrandt een renner tijdens een Touretappe? 5.000 kilocalorieën? 7.000? En bepaalt zo’n app dan of je wel of niet een schepje groente of koolhydraten extra mag nemen? Mogen ze niet luisteren naar hun eigen lichaam? Hou op! Stop ermee! ‘Soms vraag ik me af: let je wel goed op jezelf? Ik ben er natuurlijk niet bij hoe ze zich verzorgen. Annemiek van Vleuten oogt zeer afgetraind, Marta Cavalli is erg mager. Maar er is een belangrijk verschil met mij. Op foto’s en films uit die tijd, zie je dat ik een lege blik heb. Bij Annemiek zie ik een stralend koppie. ‘Die Tour van 1992 is me behoorlijk bijgebleven. Met Longo vocht ik om de winst. Een paar keer een sur place boven op de Alpe d’Huez, de laatste etappe. Ze stond negen seconden achter me. Ik was 22, Longo was veel ouder, rijper. De bondscoach had gezegd: Leontien, als je de Tour wilt winnen, ga je bij haar in het wiel zitten en je komt er never never meer uit. Dat heb ik letterlijk genomen. Als zij stil ging staan, deed ik dat ook. Zo heeft ze me niet kunnen verrassen. Ik was wel helemaal op, ze was toen, denk ik, net wat sterker. ‘Als sportvrouw heeft ze me enorm geïnspireerd. In die Tour van 1989 dacht ik: ooit wil ik net zo goed worden als zij. Maar ik wil meer one of the girls blijven. Zij kwam altijd pas 10 seconden voor de start en zette dan haar fiets pontificaal voor het peloton. Verliezen was voor haar heel moeilijk. We wisselden nauwelijks een woord. Op de Alpe d’Huez en andere beklimmingen heb ik haar alleen maar merde, merde horen zeggen. Maar toen ik haar werelduurrecord had afgepakt, kwam ze tijdens een verkenning van het parcours in Athene voor de Olympische Spelen in 2004 naast me rijden en complimenteerde ze me. Dat voelde toch wel goed. ‘Ik won die dag op de Alpe d’Huez ook dankzij mijn ouders. Zij hebben elke gulden omgedraaid om mij te kunnen laten fietsen, hoewel hun bedrijf failliet was gegaan en ze in de schulden zaten. Daar ben ik ze nog altijd dankbaar voor. De verzuring kwam die dag uit mijn grote teen, mijn vingers, uit mijn neus, maar voor hen wilde ik niet opgeven. ‘Die eetstoornis was ook voor mijn ouders zwaar. Als mijn moeder appeltaart bakte, smeet ik die naar haar hoofd toe. Dan riep ik: dat doe je om mij te pesten! Een scheutje boter in de pan voor wat extra’s vetjes? Ik mikte het in de vuilnisbak. Ik was een onaangenaam persoon. Daarom zeggen we hier ook: we helpen niet alleen de patiënten, maar ook de verwanten. Dit raakt ook gezinnen.’ ‘Van de Tour in 1993 herinner me ik vooral dat anderen uit de selectie mijn eetpatroon overnamen. Iedereen at bonen en yoghurt. Dat vond ik heftig. Ik snapte het wel. De magerte van Longo was ook mijn voorbeeld geweest. Sportief herinner ik me er weinig van. Een duel met Elsbeth Vink op de Alpe d’Huez, zoiets. Vergeet niet: ik was gewoon ziek. ‘We wonnen als selectie veel. Etappes, de bolletjestrui, het eindklassement. We kregen 7.000 gulden, 1.000 gulden per persoon. Wat de mannen kregen? Meer, veel meer, dat is zeker. Ik kon er ook niet van genieten. Tijdens de huldiging heb ik zoals Máxima netjes gezwaaid, maar ik vond het verschrikkelijk. Ik moet wel zeggen: gedurende mijn hele carrière ben ik benaderd voor commercials en tv-programma’s. Leontien, dat is de vrolijke noot. Er was altijd een bedrijf dat iets met mij wilde. Tot op de dag van vandaag, eigenlijk. ‘Na mijn laatste Tour stond ik op instorten. Een keerpunt was mijn deelname aan Sterrenslag, toen op het eiland Lanzarote. Een arts zag dat ik mezelf niet eens meer uit het zwembad kon tillen. Die zei: dit kan niet meer. Hij haalde me uit het tv-programma. Kun je nagaan, bij Sterrenslag zagen ze wel wat ik mezelf aandeed. Mijn vader haalde me op van Schiphol. Hij huilde. Dat kwam heel hard binnen, hij huilde nooit. Ik heb gezegd dat ik beter wilde worden. Toen zijn we langs een cafetaria gereden en heb ik een frietje met een bamischijf genomen. ‘Ik ben zo intens blij dat ik daarna nog een carrière heb gehad. Ik ben meervoudig wereldkampioen geworden, Olympisch kampioen, ik heb het werelduurrecord verbeterd. Aan jonge talenten heb ik laten zien dat je niet per se anorexia-mager hoeft te zijn. Het was niet het einde van het verhaal. Dat was mijn motivatie om terug te keren. Het was wel buiten de selectie, ik wilde het zelf doen. Ja, met Farm Frites als sponsor. Heerlijk toch? Het liefst had ik Remia Mayonaise er nog bij gehad. ‘Dat de Tour voor vrouwen weer terug is, betekent een hele grote stap in de goede richting. Er is al veel gebeurd. Het prijzengeld in enkele World Tourwedstrijden is gelijkgetrokken met dat van de mannen, zoals in de Ronde van Vlaanderen en de Amstel Gold Race, waarvan ik koersdirecteur ben – het is ook de verdienste van Leo van Vliet, de baas van de mannenwedstrijd. Er komen meer profploegen met vrouwenteams. De toppers verdienen echt een mooi bedrag, tussen de 2,5 en 3,5 ton. Dat is serieus geld. Het gat met de groep daaronder is nog wel groot. ‘De Ronde is nu acht dagen, het zou nog mooier zijn als het 14 dagen zouden zijn. En cols als de Galibier, de Telegraph en de Alpe d’Huez horen erin te zitten. Dat past bij een Tour. Heus, die vrouwen kunnen dat echt wel aan. Het zou helemaal prachtig zijn als ze weer rijden op het parcours van de mannen, op dezelfde dag. Ik gun ze wat ik in mijn eerste Tour heb meegemaakt. Er is dus nog werk aan de winkel.’||https://www.volkskrant.nl/sport/leontien-van-moorsel-je-uitmergelen-voor-een-titel-een-trui-een-contract-het-is-het-niet-waard~bc353375/
2022-07-24||Na negen jaar lobbyen hebben vrouwen weer hun eigen Tour de France||Niet-ingewijden in het wielrennen vragen het weleens aan Lorena Wiebes, het 23-jarige sprinttalent uit Mijdrecht in dienst van de Nederlandse ploeg DSM: of ze ook de Tour de France rijdt? Tot deze zondag moest ze altijd ontkennend antwoorden. Nee, die bestaat niet voor vrouwen. Nu past een volmondig ja. Wat heet: na elf ronden op de Champs-Élysées kan Wiebes voortaan haar gehoor voorhouden dat ze de gele trui om de schouders heeft gehad. Ze versloeg zondag in een lange eindsprint Marianne Vos. Naast elkaar, maar aanvankelijk ver uiteen, stormden ze op de eindstreep af. Een allerlaatste acceleratie, waarbij het achterwiel van Wiebes zelfs aan het driften sloeg op de keien van Parijs, gaf de doorslag. ‘Ik kon het gelukkig volhouden tot op de finish.’ Het duel was de gongslag waarmee een volwassen Tour de France Femmes terugkeerde op de kalender, en markeerde tevens het einde van een langdurige lobby. Negen jaar nadat Vos, de grande dame van het wielrennen, met 100 duizend handtekeningen bij Tourdirecteur Christian Prudhomme langsging, zijn 144 rensters, onder wie 28 uit Nederland, in Parijs gestart om in acht etappes naar de Vogezen te racen. Komende zondag zullen ze afsluiten op La Planche des Belles Filles, vanwege de gruwelijke steilte ook in het mannenpeloton een gevreesde klim. Opmerkelijke deelneemsters: kleindochter Eva van voormalig premier en wielerliefhebber Dries van Agt, en Urska Zigart, de vriendin van tweevoudig Tourwinnaar Tadej Pogacar. Er was al wel een begin. Het directe resultaat van Vos’ missie was La Course, één dag, een enkele keer twee dagen, op plekken waar ook de mannen koersten. Goedbedoeld, de rensters stortten zich er vol overgave in. Maar het voelde als een opkamertje in de tempel van het wielrennen. Tourorganisator Amaury Sports Organisation ontkwam er niet aan een stevige vleugel op te trekken. De vrouwen van nu op de racefiets trekken de aandacht. Ze rijden grote klassiekers. Veel wedstrijden worden rechtstreeks uitgezonden. De ontknopingen zijn niet zelden spectaculairder dan bij de mannen. Ploegen met kapitaal als Jumbo-Visma, DSM, Trek-Segafredo, FDJ en EF Education hebben vrouwenteams. De groeiende interesse van sponsoren leidt tot betere beloning. De internationale wielerfederatie legde de grootste ploegen een hoger minimum jaarsalaris op, het was 15 duizend euro, het wordt 32 duizend. Prijzengeld stijgt. Ook voor vrouwen telt de Tour. Vraag het Mieke Havik (65). Zij kreeg in 1984 als eerste vrouw de gele trui om haar schouders tijdens de eerste Tour Féminin – een eenmalige vijfdaagse etappekoers in 1955 met 41 participanten daargelaten. Ze won de eindsprint in Saint-Denis na een rit van 67 kilometer. ‘Hoe? Dat weet ik niet meer precies. Ik reed, denk ik, net iets harder dan de rest.’ Geregeld wordt ze er in haar praktijk als haptonoom in Heeze op aangesproken, zeker nu de revitalisering een feit is. Die Tour bestond uit 18 etappes, de langste rit telde 77 kilometer. Het aantal deelneemsters bleef nog beperkt: 36. Andere rensters kozen voor de Olympische Spelen in Los Angeles. Havik: ‘We fietsten op dezelfde dagen als de mannen, wij reden het laatste gedeelte van het parcours en kwamen een uur tot anderhalf uur eerder binnen. De ambiance was daardoor precies hetzelfde. Ook toen stonden overal Nederlanders ons aan te moedigen. Nee, het waren geen lange afstanden. Ha, ik denk dat de organisatie ons niet te veel wilde vermoeien.’ In tegenstelling tot de huidige editie, trok het peloton wel over de Alpen en de Pyreneeën. ‘Toen ik het schema voor deze Tour zag, dacht ik wel: wat gek dat die ontbreken. Maar dat kan nog komen, natuurlijk.’ De toenmalige directeuren Félix Lévitan en Jacques Goddet lieten zich met het organiseren van een Tour voor vrouwen niet leiden door emancipatoire motieven, weet Havik. ‘De reclamekaravaan werd in die tijd steeds korter. Ze zochten nieuwe doelgroepen.’ Het had even effect: ook van buiten de wielrennerij was er interesse. Havik herinnert zich dat op de rustdagen ook bladen als Story en Privé langskwamen. Rijk is ze er niet van geworden. Het schrale prijzengeld voor het geel moest ze ook nog eens delen met de rest van de selectie. ‘Wat nog het meest aantikte, was starten in een criterium na de Tour. Daar kreeg je 100 gulden voor.’ Gaandeweg haakte sponsoren dan toch weer af. Het aantal etappes werd ingekort. Na 1989 besloot Lévitans opvolger Jean-Marie Leblanc de stekker eruit te trekken. In 1992 maakte de wedstrijd los van de mannencompetitie een doorstart onder de vleugels van een concurrent, eerst als Tour Cycliste Féminin, later als La Grand Boucle Féminine. Maar met met steeds minder ritten en almaar kortere startlijsten verwaterde het prestige van de vrouwenkoers. In 2009 viel het doek. Het enthousiasme onder de huidige deelnemers is groot. Nummer twee Marianne Vos: ‘Met al het publiek hier, het is prachtig. Het is een heel mooie dag.’ Topfavoriet voor de eindzege Annemiek van Vleuten: ‘Vroeger verdacht je organisatoren ervan dat ze iets deden uit medelijden met ons. Maar nu zijn we commercieel interessant genoeg om een 8-daagse race te organiseren. Dit is echt een mijlpaal.’ Het gelukkigst is zondag geletruidrager Lorena Wiebes. Ze valt in de armen van haar ouders en haar broer. ‘Hier hebben we met het hele team, de rensters en de staf, zo hard voor gewerkt. Dit is geweldig.’ Zeker zo mooi: maandag mag ze alweer aan de bak en de rest van de week ook.||https://www.volkskrant.nl/nieuws-achtergrond/na-negen-jaar-lobbyen-hebben-vrouwen-weer-hun-eigen-tour-de-france~bf64b57c/
2022-07-24||De dood beëindigt het leven, maar niet de relatie tussen mensen, wist deze jonge wetenschapper||Als wetenschapper was Judith Peters verre van spiritueel, en al helemaal niet zweverig. Maar een zonnestraal op een verder grijze, bewolkte dag, die over het graf van haar vader gleed, zette haar in 2010 aan het denken. Wat betekende dit? Op de Radboud Universiteit, waar ze communicatie en beïnvloeding studeerde, besloot ze onderzoek te gaan doen naar rouwverwerking. Of preciezer: naar de blijvende band tussen overledene en nabestaande, ook wel symbolische onsterfelijkheid genoemd. Peters, een veelbelovende, toegewijde wetenschapper uit Nijmegen, was een buitenmens. Ze hield van de natuur, het groen, de rust en de vrijheid – waarschijnlijk het resultaat van een zorgeloze jeugd op een boerderij in Berg en Dal, zegt Arjan Dresmé, haar vriend. Het plan was om ooit samen terug te gaan naar haar geboortegrond. Een boerderij kopen. Dieren erbij, en wie weet kinderen. Ze leerden elkaar kennen in café De Fuik in Nijmegen. Of hij haar nou meteen had proberen te zoenen, zou altijd een onderwerp van discussie blijven. In elk geval vond hij haar mooi, puur en een tikkeltje mysterieus. Toch zou het meer dan twee jaar duren alvorens ze een relatie kregen – kort na de dood van haar vader was er nog geen ruimte voor nieuwe mensen in haar leven. De bedoeling was om te promoveren op symbolische onsterfelijkheid, maar toen kwam op haar 24ste de diagnose neurofibromatose type 2, kortweg NF2, een even onvoorspelbare als zeldzame aandoening, waarbij zestig goedaardige tumoren op haar zenuwbaan en in haar hersenen groeiden. De bestralingen en operaties namen haar leven in beslag. Ze kon er oud mee worden, zo bleek. ‘Maar NF2 nam al haar energie weg’, zegt Dresmé. Toch bleef ze altijd kijken naar wat nog wél binnen de mogelijkheden lag. In plaats van te promoveren besloot ze een masterscriptie te schrijven, waarin persoonlijke verhalen van mensen met een wetenschappelijk kader werden afgewisseld. De verhalen werden gebundeld in een boek, Ze kwamen nog één keer terug. Op de dag dat ze de tekst voor haar boek naar de drukker stuurde, kwam een tweede mokerslag: baarmoederhalskanker. Dresmé: ‘Artsen zeiden: de kans dat je NF2 krijgt is heel klein, en al helemaal in combinatie met baarmoederhalskanker. In het Radboud hadden ze dit naar hun weten nog nooit meegemaakt. Dat maakte de behandeling ook lastiger.’ Judith Peters overleed op 10 juni, 31 jaar oud. Ze had voor de uitvaart nog een boodschap achtergelaten voor de sprekers: ‘Ga niet vertellen wat ik heb bereikt, maar vertel wat voor band je met me had.’ Het afscheid was op een camping in Berg en Dal, pal naast de boerderij waar ze was opgegroeid, tussen de hooibalen. Ooit was er nog sprake van dat ze op die locatie zouden trouwen. ‘Ik heb me die week echt vaak versproken’, zegt Dresmé. ‘Dat ik tegen mensen zei: kom je ook naar de bruiloft?’ Op de plek waar normaal caravans staan, stond nu haar kist. De zon scheen die dag uitbundig. Je zou het symbolische onsterfelijkheid kunnen noemen. Voor Dresmé leeft Peters nog op allerlei manieren voort. Door het fonds dat na haar dood is opgericht, bijvoorbeeld, waarmee vervolgonderzoek naar verhalen over verlies mogelijk wordt gemaakt. Maar ook door haar kleren die nog in de kast hangen, een verdwaald berichtje dat nog op haar telefoon binnenkomt, of door wandelingen met haar hondje Koos door de stad. Op de een of andere manier is ze er dan toch nog een beetje, zegt hij. Precies zoals ze concludeerde in haar onderzoek: de dood beëindigt het leven, maar niet de relatie tussen mensen. En ergens is dat toch ook wel een geruststellend idee.||https://www.volkskrant.nl/mensen/de-dood-beeindigt-het-leven-maar-niet-de-relatie-tussen-mensen-wist-deze-jonge-wetenschapper~baaf4e29/
2022-07-24||Megabatterijen moeten als wondersponzen obstakels voor de energietransitie uit de weg ruimen||Als het om gigabatterijen gaat, zijn best wel veel dingen een no brainer. Dat zegt Maarten Quist, medeoprichter van het bedrijf Giga Storage, ontwikkelaar en uitbater van gigabatterijen. Een no brainer is een besluit waar je niet lang over hoeft na te denken, gewoon doen. Niet veel Nederlanders zullen dat gevoel hebben als het om een gigabatterij gaat. Als ze al weten wat het is. Een gigabatterij is een enorme accu, metershoog en meterslang. In Nederland staat er een bij Lelystad, die van Giga Storage is. De installatie, Rhino (neushoorn) genaamd, heeft een vermogen van 12 megawatt en is de grootste van Nederland. Wat moet dat gevaarte in een weilandje bij Lelystad? Gigabatterijen zijn de wondersponzen voor de energietransitie, zeggen Quist en zijn mede-oprichter Lars Rupert. Ze kunnen helpen gas- en kolencentrales te vervangen. Ze kunnen helpen de problemen op het overbelaste stroomnet op te lossen. Dus zijn deze enorme batterijen goed voor het klimaat en de energietransitie. In 2018 richtten Quist en Rupert hun bedrijf op met het doel alle fossiele elektriciteitscentrales vervangen. Niet meteen morgen of volgend jaar, maar wel relatief snel. Hoe kan een batterij een gascentrale vervangen? Rupert rekent voor: ‘Op 5 hectare kun je een gigabatterij zetten met het vermogen van een gascentrale.’ Dat is relatief weinig ruimte. Maar een gascentrale kan dag in dag uit draaien en een batterij is vroeg of laat leeg − zelfs als-ie giga is. Maar straks − zeg over tien jaar − is er zoveel windenergie op zee en land en staan er zoveel zonnepanelen opgesteld, dat er gemiddeld genoeg energie is. Het woord gemiddeld is cruciaal: soms is er veel te veel groene elektriciteit en soms bijna niks. En precies daar helpen gigabatterijen, die overschotten duurzame stroom kunnen absorberen. En weer afgeven als er te weinig is. Dan zijn geen gascentrales meer nodig om bij elektriciteitskrapte bij te springen. Behalve die paar weken in de winter als de zon nauwelijks schijnt, het niet waait en de vraag naar stroom groot is. ‘Dan heb je ook centrales op groene waterstof nodig’, zegt Quist. Ook het andere probleem, het overbelaste stroomnet, kunnen batterijen helpen oplossen. Het stroomnet is vol, melden netbeheerders. Code rood. Dat klopt, en ook weer niet. Want de meeste tijd wordt het net op maar een klein deel van zijn capaciteit gebruikt, net als bij een snelweg. Het stroomnet moet echter altijd aan de maximale vraag kunnen voldoen. Er mag in snelwegtermen nooit een file staan. Gebeurt dat wel, dan is er overbelasting en kan een deel van Nederland zonder elektriciteit komen te zitten. Vandaar dat het net ‘vol’ is, tot frustratie van ondernemingen en instellingen die een nieuwe of zwaardere aansluiting nodig hebben. Gigabatterijen kunnen dit probleem helpen oplossen. Vul ze als het rustig is op het net en ontlaadt ze als de stroomvraag groot is. Door ze dicht bij bijvoorbeeld een industrieterrein te plaatsen, hoeft het netwerk vaak niet of minder sterk verzwaard, is het idee. ‘Wij kunnen die pieken eruithalen en daarmee het net ontlasten’, zegt Rupert. Plaats gigabatterijen bij zonneparken en windfarms in het oosten en noorden van het land, waar nu vaak overschotten zijn die maar lastig naar het westen getransporteerd kunnen worden, doordat het net de toevoer niet aankan. En zet in het westen een paar grote accu’s die zich in de rustige nachtelijke uren vol zuigen, zodat ze overdag, als de stroomvraag groot is, extra energie kunnen leveren. Giga Storage verdient geld aan prijsverschillen in duurzame stroom. Die is gratis of zelfs negatief geprijsd als er heel veel van is (accu's worden gevuld), en juist extreem duur bij tekorten (goedkope stroom uit accu’s wordt verkocht). Het verschil kan oplopen tot honderden euro’s per megawattuur, dus slim opereren is lucratief. Helaas beschouwt de wet grote batterijen nu als extra capaciteit. Een grote batterij als de Rhino wordt gezien als extra belasting. Daarom moet, ook volgens de wet, de netbeheerder eerst dikke kabels leggen, voordat de batterij aangesloten mag worden. ‘Precies de verkeerde volgorde’, zegt Quist. ‘Een accu helpt juist het net te ontlasten, als je hem goed inzet.’ Dus moet de wet aangepast; daar wordt aan gewerkt. Liander begon onlangs een pilot met Giga Storage om praktijkervaring op te doen. Een groter probleem, zeggen de mannen, is dat we nu moeten betalen voor transportkosten van elektriciteit: als de batterij stroom van het net haalt, wordt ze gezien als afnemer en daarvoor moet betaald. Transportkosten zijn hoog: ze kunnen meer dan 80 procent van alle operationele kosten bedragen, waardoor de businesscase niet meer rendabel is, zegt financiële man Rupert. Terwijl een batterij ook financieel gunstig kan uitpakken voor de netbeheerder. Met een batterij van 10 megawatt kun je zomaar het dubbele aantal extra klanten aansluiten, zegt Giga Storage. Die klanten betalen allemaal aansluitkosten aan de netbeheerder. Die nu ook nog eens bij Giga Storage aanklopt voor transportkosten. ‘Terwijl we juist onderdeel zijn van het stroomnet.’ Giga Storage verbruikt zelf geen stroom (op energieverliezen na), we helpen het net juist in balans te houden, zegt het bedrijf. Wat maakt Giga Storage uniek? Een batterij is een batterij, zou je zeggen. Klopt, zeggen de mannen. Het is onze software die het hem doet. Hoe zorg je ervoor dat je tegen de laagste kosten oplaadt en tegen de meeste opbrengst ontlaadt? Aan dat vraagstuk werken meerdere ict’ers. Wie dat spel het best beheerst, beheerst de markt. Daarom wilden ze er vroeg bij zijn. No brainer.||https://www.volkskrant.nl/nieuws-achtergrond/megabatterijen-moeten-als-wondersponzen-obstakels-voor-de-energietransitie-uit-de-weg-ruimen~bf50115a/
2022-07-24||Op de krappe arbeidsmarkt kan de Oekraïense vluchteling meteen aan de slag||‘Ik wil gewoon werken.’ Google Translate spreekt de woorden met een stuk minder bezieling uit dan Dmytri Lvov (42) zojuist deed, maar het is duidelijk dat het de Oekraïner menens is. Nog geen maand geleden verlieten hij en zijn vrouw Martha Lviv. Ze dachten de oorlog daar wel uit te zingen, in hun flatje op de negende verdieping. Maar toen waren er de gesprongen ramen, de scherven. En nu zitten ze hier: in een zaaltje van een gereformeerde kerk in Utrecht, op een bijeenkomst die ‘de arbeidsmarkt naar de Oekraïners moet brengen’. En ze zijn niet alleen. Aan de u-vormige tafels zitten nog tien vrouwen gebogen over een wit A4-tje dat hun cv moet heten. Hierop noteren de Oekraïners wat ze in hun thuisland deden en wat voor werk ze in Nederland willen doen. Op smartphones wordt ijverig gezocht naar vertalingen voor ‘rechtsgeleerde’, ‘financieel directeur’ en ‘haaraccessoires maken van kralen’. Aan Geraldine van Bloemendaal van samenwerkingsorganisatie Midden-Utrecht Werkt Door, een UWV’er en twee medewerkers van het uitzendbureau de taak om al dat potentieel te matchen aan een werkgever. Dat gebeurt niet zonder succes: zeker zestig Oekraïners vonden volgens Van Bloemendaal werk. Al even opbeurend zijn de landelijke cijfers. Sinds Oekraïners in april toegang kregen tot de Nederlandse arbeidsmarkt vonden 24 duizend van de circa 69 duizend geregistreerde vluchtelingen een baan, al dan niet met hulp van de gemeente of hun gastgezin. Volgens cijfers van het UWV kwamen zij vooral terecht in de horeca, land- en tuinbouw en zakelijke dienstverlening. Die hoge arbeidsparticipatie van Oekraïners staat in sterk contrast met die van andere vluchtelingengroepen, stelt onderzoeker Jaco Dagevos van het Sociaal en Cultureel Planbureau. Dat is het gevolg van de arbeidsbeperkingen die voor die andere vluchtelingen gelden: in afwachting van hun status mogen zij de eerste zes maanden van hun verblijf helemaal niet werken. Daarna mag dat maximaal 24 weken met een werkvergunning. Zo werkte van de Syriërs die in 2014 naar Nederland kwamen na twee jaar slechts 7 procent. Oekraïners zijn op basis van een tijdelijke richtlijn uit de Europese Unie uitgezonderd van die beperkingen, omdat het om ‘opvang in de regio’ gaat. Volgens Dagevos, tevens bijzonder hoogleraar integratie en migratie, speelt bovendien mee dat de verwachting is dat zij weer zullen terugkeren als de oorlog voorbij is (een verwachting die hij op basis van de komst van eerdere vluchtelingengroepen overigens durft te betwisten). ‘Oekraïners zijn zo een interessante proef om te zien wat er gebeurt als de arbeidsbelemmeringen worden opgeheven’, stelt hij. ‘Dan kan het heel snel gaan.’ Dus als een Oekraïense sieradenontwerpster Van Bloemendaal vraagt hoe waarschijnlijk het is dat ze via dit traject werk zal vinden, kan die vol vertrouwen stellen dat dat zeer likely is. ‘De arbeidsmarkt is op het moment erg tight’, legt ze uit. Daardoor zijn werkgevers minder kieskeurig. ‘Waar sollicitanten eerst aan vier van de vier vereisten moesten voldoen, zijn twee er nu vaak genoeg. In de horeca was beheersing van de taal bijvoorbeeld een harde eis, nu kunnen Oekraïners helpen met serveren terwijl Nederlandse collega’s bestellingen opnemen.’ Toch is Van Bloemendaal ook realistisch: een baan vinden op hun eigen niveau is een grotere uitdaging. Als vluchtelingen uitsluitend hun moedertaal spreken, kunnen ze vaak alleen instappen in ‘laagdrempelige’ banen. En als het hoogopgeleide Oekraïners al is gelukt om tijdens hun vlucht nog diploma’s van huis mee te nemen, is het nog maar de vraag of die in Nederland worden erkend. De papieren cv’tjes die nu worden volgeschreven zijn daarmee vooral herinneringen aan wat ooit was en dromen van wat ooit weer kan zijn. Dat merkt ook psycholoog Anna Yakovenko (37). Sinds haar aankomst in Nederland stuurde ze zeker vijftig brieven naar ggz-instellingen. Van allemaal kreeg ze dezelfde reactie: omdat ze geen Nederlandse BIG-registratie heeft, mag ze niet als psycholoog aan de slag. ‘Ik ben Nederland heel dankbaar voor alle hulp’, zegt ze haast obligaat, ‘maar ik wil werken. Ik wil mijn handen en mijn hoofd gebruiken, en ik heb het geld nodig.’ Nu is haar hoop gevestigd op de medewerker van uitzendbureau PDZ. Die kijkt nog eens geconcentreerd naar haar A4-tje. ‘Misschien kunnen we een andere baan vinden waarin jouw vaardigheden van pas komen’, oppert hij. ‘Ik ken bijvoorbeeld nog een groente- en fruitbedrijf waar veel Polen en Oekraïners werken, zij zoeken nog een assistent voor de arbo-dienst. Daar kun je binnen een paar weken beginnen.’ Er is ook nog een snellere optie, vervolgt hij: ‘Als je de productie in wilt, kun je morgen beginnen.’ Het eerste wil Yakovenko proberen, maar een fabriek? Ze slikt. ‘Ik weet het niet. Ik heb ook mijn – hoe zeg je dat – trots.’ Hoewel het ministerie van Sociale Zaken en Werkgelegenheid het ‘positief’ noemt dat zoveel Oekraïners werk hebben gevonden, ziet het nog geen aanleiding om de arbeidsbeperkingen voor andere vluchtelingengroepen op te heffen. In tegenstelling tot Oekraïners is van hen namelijk niet bekend of zij na hun asielprocedure in Nederland mogen blijven. Al is dat volgens SCP-onderzoeker Dagevos makkelijk te pareren door ‘kansrijke’ asielzoekers uit landen als Syrië te scheiden van bijvoorbeeld veiligelanders. Voor Dmytri heeft de medewerker van het uitzendbureau in ieder geval alvast goed nieuws: hij kan aan het werk. Niet als buschauffeur, zoals hij in Oekraïne was, maar in een vleesfabriek. Samen met zijn vrouw kan hij daar van 06.00 uur ’s ochtends tot half 3 ’s middags sateetjes rijgen. Als Dmytri hoort wat ze ermee gaan verdienen, heeft hij geen Google Translate meer nodig om zich uit te drukken. ‘11 euro bruto?’ Hij steekt lachend twee duimen in de lucht: ‘Super, nice price!’||https://www.volkskrant.nl/nieuws-achtergrond/op-de-krappe-arbeidsmarkt-kan-de-oekraiense-vluchteling-meteen-aan-de-slag~bf633b2e/
2022-07-24||Met een vierde plaats mengt Lieke Klaver zich tussen ‘de grote mensen’||De 23-jarige Nederlandse loopster was met een vrij bescheiden doel naar de WK in Amerika gekomen. Ze wilde zichzelf verbeteren, sneller zijn dan ze ooit was. Daarin slaagde ze zonder meer. In de serie nam ze met 50,24 het nationaal record over van Femke Bol en in de halve finale scherpte ze dat kakelverse record alweer aan tot 50,18. Dat ze zich in Eugene tussen de besten van de wereld zou wurmen, had ze niet durven dromen. Ze was de eerste Nederlandse ooit die de WK-finale op de 400 meter haalde. Snel starten kon Klaver altijd al. Tot 2018 was ze een uitgesproken 200-meterspecialist, maar daarna veranderde ze van koers richting de 400 meter. Die overstap viel haar zwaar. Te vaak raakte ze in de laatste 100 meter haar snelheid volledig kwijt en vervloekte ze de carrièreswitch. Tot haar verbazing viel ze op de WK niet meer stil. Dat was niet zozeer een gevolg van een andere trainingsaanpak, vertelde ze, maar van een groeiend vertrouwen in eigen kunnen. In de finale liet ze zich ook niet van de wijs brengen toen haar tegenstanders iets eerder dan ze verwachtte naast haar opdoken. Ze sprak zichzelf toe rustig te blijven. ‘Dat lukte niet helemaal. Ik liet me nog een klein beetje opvreten.’ Maar dat moment duurde maar even. Vervolgens drukte ze haar borst als een ervaren finaleloopster 0,03 seconden voor de Jamaicaanse Stephanie-Ann McPherson over de finish. ‘Niet normaal’, luidde haar samenvatting. Volgens haar vriend Terrence Agard, net als zij een 400-meterloper, heeft Klaver een lichaam dat perfect is toegesneden op de afstand die ze steeds beter beheerst. Althans, volgens hem lijkt ze wat bouw betreft op Miller-Uibo. De atlete van de Bahama’s, met 1,85 drie centimeter langer dan Klaver, werd twee keer olympisch kampioen. Met haar vergeleken te worden is niets minder dan een compliment, meende Klaver. ‘Ik vind haar een mooie vrouw.’ Toen Miller-Uibo net als de andere medaillewinnaars, de Dominicaanse Marileidy Paulino (49,60) en Sada Williams (49,75) van Barbados, met haar nationale vlag om de schouders haar podiumplaats vierde, bleef Klaver even hangen aan de rand van de baan. Zo kon ze de vreugde van die drie even goed in zich opnemen. ‘Dat wil ik over een tijdje ook’, besefte ze. Kleine meisjes worden groot.||https://www.volkskrant.nl/sport/met-een-vierde-plaats-mengt-lieke-klaver-zich-tussen-de-grote-mensen~bb543c0c/
2022-07-24||Vliegschaamte rukt op in grote Amerikaanse competities||Dit seizoen vliegt honkbalteam Oakland Athletics de meeste kilometers in de Major League, 75.000, een afstand waarmee de aardbol bijna tweemaal rondgevlogen kan worden. Vaak zijn Seattle Mariners, in het noordwestelijke puntje van de VS, aan het einde van het seizoen vliegkampioen: de dichtstbijzijnde tegenstander (San Francisco Giants) speelt twee uur verderop. Nog vaker zitten de lange mannen van basketbalcompetitie NBA in het vliegtuig, ook al spelen zij tachtig wedstrijden per seizoen minder (82 tegen 162). Honkballers treffen hun tegenstander in reeksen van meerdere wedstrijden, in de NBA nemen teams soms voor een enkele uitwedstrijd het vliegtuig. De grens van 80.000 kilometer wordt daardoor makkelijk geslecht. In geen andere competitie wordt meer gevlogen. Jaarlijks betaalt de NBA ongeveer 65 miljoen dollar aan de Amerikaanse luchtvaartmaatschappij Delta, die 28 van de 30 teams vervoert in luxe uitvoeringen van de Boeing 757. De toestellen worden verhuurd aan de NBA-teams, die uren in de lucht doorbrengen. Alleen Houston Rockets en Dallas Mavericks zijn eigenaar van hun eigen vliegtuigen. Dat wordt gezien als statusverhogend. In 2017 was New England Patriots het eerste team in de American footballcompetitie NFL dat twee eigen privévliegtuigen kocht. De AirKrafts, vernoemd naar clubeigenaar Robert Kraft, werden sindsdien ingezet om mondkapjes naar de Verenigde Staten te halen tijdens de begindagen van de coronapandemie en hulp te verlenen na een aardbeving in Haïti, maar meestal vervoeren de enorme Boeing 767’s de 53 spelers en tientallen medewerkers van de club. Inmiddels beschikken meerdere teams over hun eigen vliegtuig, dat vergeleken met andere competities mondjesmaat wordt ingezet: NFL-teams spelen jaarlijks maar een handvol uitwedstrijden. De competitie bestaat slechts uit 17 speelronden. In totaal vliegen clubs uit de vier grote Amerikaanse sporten – honkbal, basketbal, American football en ijshockey – in een gemiddeld seizoen ruim 7 miljoen kilometer, berekende Seth Wynes, een Canadese klimaatonderzoeker aan de universiteit van Montreal. Daarbij wordt volgens hem 122.000 ton aan CO2 uitgestoten. Wynes gebruikte cijfers uit 2018, dus van voor de coronapandemie. Die legde hij naast gegevens uit 2020 en 2021, toen de grote competities zich moesten aanpassen vanwege de uitbraak van het virus. Honkbalcompetitie MLB deelde het speelschema zo in dat clubs alleen lokale tegenstanders troffen. NBA- en NHL-teams bleven vaak langer in een stad voor opeenvolgende wedstrijden tegen dezelfde opponent. De NFL schrapte wedstrijden in Londen en Mexico City. De aangepaste schema’s bleken de uitstoot met 22 procent terug te dringen. Volgens Wynes bood de pandemie een mogelijke blauwdruk voor de toekomst. De competities zouden er volgens hem goed aan doen om de speelschema’s blijvend aan te passen, en daarbij in kleinere vliegtuigen te reizen. In het grote geheel levert de sportwereld slechts een relatief kleine bijdrage aan de vervuiling door privévliegtuigen, concludeerde Wynes, laat staan de mondiale luchtvaart in zijn totaliteit, maar volgens de wetenschapper kunnen de competities een voorbeeldfunctie hebben. ‘Een kleine aanpassing in het speelschema om de ecologische voetafdruk te verkleinen kan laten zien dat het alle hens aan dek is om klimaatverandering tegen te gaan.’ De NBA zegt zich de kritiek van milieuorganisaties aan te trekken: de basketbalcompetitie beloofde dat de CO2-uitstoot in 2030 is gehalveerd, en wil tien jaar daarna klimaatneutraal zijn. ‘We hebben al aanpassingen doorgevoerd waardoor teams minder hoeven te reizen’, sprak NBA-baas Adam Silver vorig jaar bij een klimaatconferentie. Als teams in Los Angeles zijn, spelen ze nu bijvoorbeeld tegen de Lakers én de Clippers. ‘Dat kan een verschil maken.’ In de Amerikaanse sport werd het gebruik van privévliegtuigen in de loop der jaren gemeengoed. Voor de coronapandemie onthulde persbureau AP dat zeker twintig publieke universiteiten er gebruik van maken. In sommige gevallen hadden de instellingen een eigen piloot in dienst. Studenten en belastingbetalers betaalden mee aan de toestellen, die door coaches werden gebruikt voor hun vakanties. In kleinere sporten neemt het gebruik van privévliegtuigen juist toe. In voetbalcompetitie MLS mochten teams tot voor kort maar een paar keer per seizoen een privévlucht nemen, maar na nieuwe cao-onderhandelingen werd dat aantal uitgebreid naar zestien. De vrouwen van basketbalcompetitie WNBA wurmen zich gedurende hun seizoen nog altijd tussen toeristen en zakenlieden op commerciële vluchten. Voor privévliegtuigen zegt de competitie geen geld te hebben, maar mede door een investering van 75 miljoen dollar van onder meer Nike en voormalig buitenlandminister Condoleezza Rice is er nu meer mogelijk. Dit najaar mogen de twee finalisten voor het eerst gebruikmaken van privévluchten.||https://www.volkskrant.nl/sport/vliegschaamte-rukt-op-in-grote-amerikaanse-competities~b1ab7c5a/
2022-07-24||Onze schoonheidsnormen zijn volslagen willekeurig, concludeer je vanzelf bij de tentoonstelling Hair Power ★★★★☆||Heel even laat Hair Power je in de waan: wat een krankzinnige dingen deden ze in andere landen met haren! In de eerste zalen van de tentoonstelling in het Rotterdamse Wereldmuseum liggen bijzondere hoofdtooien, deels gemaakt met (menselijk) haar. Er liggen ook twee Afghaanse beeldjes naast elkaar: een hoofdje met haar, een hoofdje zonder haar. Twee tegengestelde manieren om boeddhistische toewijding laten zien, door het haar niet te knippen of juist helemaal af te scheren. Gekkigheid. En natuurlijk, ook wij deden wel eens gek, laat een prent uit de ‘pruikentijd’ zien. Maar nu niet meer, toch? De tentoonstelling bewijst: jawel. Haar is overal. En je moet er iets mee (tenzij je dus zo’n boeddhistische asceet bent, dan mag je er niks mee). En daar komen allerlei beslissingen bij kijken, niet alleen in verre landen of andere tijden, maar overal en nu. Dezelfde dag dat ik Hair Power bezoek, heb ik bijvoorbeeld ’s ochtends mijn beenhaar, mijn wenkbrauwen, mijn wimpers en mijn hoofdhaar ‘gedaan’, waarmee ik vier volslagen verschillende (en jawel: soms tegengestelde) procedures bedoel. Niet per se gekker dan wat elders en eerder gebeurde. Onze schoonheidsnormen zijn volslagen willekeurig, concludeer je hier als vanzelf. Een fijne verfrissende relativering. Haarrelativisme dus. Nou geeft mijn haarregime me niet bepaald een gevoel van ‘power’. Die ‘Hair Power’ zit, zo laat het Wereldmuseum zien, vooral in subversieve en originele manieren van omgaan met haar. Bijvoorbeeld mensen met een Afrikaanse achtergrond die hun haar niet steilen (de ‘natural hair movement’). Daarover is een prachtige print gemaakt door de Nederlandse kunstenaar en vormgever Serana Angelista (30). Zij laat afrokammen grafische lijnen trekken over het papier om zelfacceptatie te symboliseren. Een ander mooi voorbeeld van creatief omgaan met je eigen haar is de kunstenaar Laetitia Ky (26) uit Ivoorkust. Zij bouwt fantastische sculpturen met haar locs, soms met een politieke boodschap. In een andere video vertellen drie Amerikaanse vrouwen waarom ze zijn gestopt hun lichaam te ontharen. Verder ligt de nadruk in de tentoonstelling op hoofdhaar. Dat hoofdhaar is ook een luxegrondstof en gevoelig voor de macht van het geld. Er is een zeer levendige handel in haar, voor haarstukken en extensions, waardoor vooral in Aziatische landen vrouwen hun haar verkopen. In de tentoonstelling is een korte documentaire te zien over een ‘ethische haarhandelaar’ in Vietnam die vrouwen goed betaalt voor hun haar. In ruil voor hun haar kunnen vrouwen bijvoorbeeld de zwemlessen van hun zoontje betalen of studieboeken kopen. Het blijft een ongemakkelijke transactie, ondanks het enthousiasme van de verslaggever. Ook apart: veel Europese en Amerikaanse pruiken zijn gemaakt van haar dat is ‘geofferd’ in hindoeïstische tempels in India. Toewijding aan een god en toewijding aan een schoonheidsideaal grijpen hier op de tentoonstelling op een bizarre manier in elkaar.||https://www.volkskrant.nl/cultuur-media/onze-schoonheidsnormen-zijn-volslagen-willekeurig-concludeer-je-vanzelf-bij-de-tentoonstelling-hair-power~b0e17792/
2022-07-24||Dapper verdedigd. Hopend op een momentje. Dat is de huidige staat van het Nederlands vrouwenelftal||Vivianne Miedema draait haar hoofd voortdurend weg. Ze wil de teleurstelling en uitputting op haar gezicht niet laten zien. In de catacomben van het stadion in Rotherham vecht ze tegen de tranen, wat niet goed lukt. ‘Mijn hele toernooi was gewoon kut. Ik kan het niet anders zeggen.’ De verwachtingen waren torenhoog over de topspits, toch een van de sterren uit de Engelse competitie. Vrijwel niets is er van terechtgekomen. Maar niet alleen voor de Hoogeveense verliep het toernooi dramatisch. Nederland was op dit toernooi geen schim van het frisse team dat vijf jaar geleden verrassend in eigen land de Europese titel pakte. Miedema zag er gebroken uit, vertelde dat ze veel last had gehad van de coronabesmetting, waardoor ze twee wedstrijden had gemist. ‘Ik weet niet hoe ik het vandaag 120 minuten heb volgehouden.’ Maar tussen de tranen door gaf ze nog wel een accurate analyse van de verloren kwartfinale tegen Frankrijk. ‘Ik denk dat we bij vlagen vooral goed hebben verdedigd. Het is jammer dat er niet een momentje kwam.’ Vooral verdedigd. Hopend op een momentje. Dat is de huidige staat van dit Nederlandse team. Terwijl bondscoach Mark Parsons van tevoren nog wel had gezegd dat Nederland zelf moest aanvallen. ‘Dan kunnen zij ons niet bedreigen.’ Misschien was dat om zijn collega Corinne Diacre op het verkeerde been te zetten. Of misschien was het een grap. Het lijkt vooral een verkeerde inschatting van zijn eigen ploeg, want in de wedstrijd zelf was er amper iets van terug te zien. Eén keer slechts lukte het Nederland om de bal op doel te richten, tegenover Frankrijk dertien keer. Het was aan de fantastisch keepende Daphne van Domselaar te danken dat Nederland niet al in de reguliere speeltijd kopje-onder ging. Geholpen door rots in de branding Stefanie van der Gragt, voor wie ballen van de lijn weghalen een routineklusje is geworden. Frankrijk lukte het om veel kansen te missen, waardoor het tot de 102de minuut duurde voordat een penalty de verdiende winst bracht. Op de uitschakeling valt niets af te dingen. Nederland hing in de drie eerdere wedstrijden al aan een zijden draad. Niet alleen tegen topland Zweden, ook tegen relatieve laagvliegers als Portugal (30ste op de FIFA-ranglijst) en Zwitserland (20ste). Nederland staat op die lijst nog vierde, maar zal flink gaan zakken. In het laatste jaar van Sarina Wiegman ging het al moeizamer, maar onder Parsons is Nederland definitief afgezakt naar de subtop van het internationale vrouwenvoetbal. De groep landen die weet dat ze van tevoren niet kansloos zijn tegen Nederland wordt steeds groter. Dat heeft deels te maken met de ontwikkeling van het vrouwenvoetbal. Nog steeds zijn er onthutsend zwakke landen, maar de groep onder de top is breder en robuuster geworden. Fysiek en tactisch sterker ook, waardoor ze niet meer zo makkelijk zijn te verslaan. Maar het komt vooral omdat Nederland, op zijn positiefst geformuleerd, zelf stilstaat. Parsons begon in september met grote ambities. Hij wilde Nederland aanvallender en dominanter laten spelen. ‘Wij zijn Oranje, kom maar op.’ Op dit EK stond weliswaar een team dat vechtlust toonde, maar vooral een onzekere ploeg. Nederland kwam zelf nauwelijks aan voetballen toe, creëerde weinig kansen uit open spel én was defensief kwetsbaar. Het zat ook niet mee. Het team kampte met blessures en coronagevallen, maar de spelers die wegvielen speelden zelf niet goed of werden uitstekend vervangen. Alleen Miedema werd echt gemist, maar zij staat in de spits. Ook als zij had gespeeld, was het probleem geweest dat de bal niet in de buurt van het doel van de tegenstander kwam. Van de acht kwartfinalisten had alleen België minder doelpogingen dan Nederland, maar zelfs dat land (19de op de FIFA-lijst) kwam defensief minder in problemen. Nederland moest 23 keer redden en kreeg vier tegengoals. Bij geen enkel topland hoefde de keeper meer dan acht keer de boel te redden. Het wijst op een gebrek aan een duidelijke spelvisie en een goede organisatie. Dat kan aan de speelsters liggen. ‘Wij voeren het ook niet goed uit’, was een van de zinnen die ze dit toernooi het vaakst uitspraken. Het kan er ook aan liggen dat de coach niet het beste haalt uit de spelers. Jill Roord lichtte al een tipje van de sluier op in een interview met de Volkskrant. Ze vertelde dat het wennen was aan Parsons, die zoveel praat en doorvraagt dat geregeld spelers afhaken. Ook over de speelwijze lagen ze niet altijd op één lijn. Na de wedstrijd tegen Frankrijk vielen er veel pijnlijke stiltes na vragen aan dragende spelers of de coach moest blijven. ‘Het is moeilijk in te schatten’, vond Dominique Janssen. ‘Dat is niet aan mij om daarover te beslissen’, zei Daniëlle van de Donk. Van elke trainer leer je iets, zei ze erbij. Wat had ze van Parsons geleerd? ‘Daar ga ik over nadenken.’ Roord: ‘Pfff, dat vind ik een lastige vraag.’ Het contract van Parsons loopt tot en met het WK van 2023, waar Nederland naartoe gaat als er in september wordt gewonnen van IJsland. Een concrete doelstelling is er niet in opgenomen. ‘Tover een glimlach op je gezicht, Mark’, zei de coach daar voor het toernooi over. ‘Geniet van het proces. Dat is alles wat ze tegen mij hebben gezegd.’ De KNVB voegde daaraan toe dat Nederland het wel aan haar stand verplicht was om de kwartfinale te halen. Dat is net gelukt, maar de bond doet er goed aan om de methode-Parsons toe te passen. Stevig doorvragen bij de spelers of ze zich wel goed voelen onder deze bondscoach. En als dat niet zo is, waarom dan niet?||https://www.volkskrant.nl/sport/dapper-verdedigd-hopend-op-een-momentje-dat-is-de-huidige-staat-van-het-nederlands-vrouwenelftal~b4195428/
2022-07-24||Verstappen wint GP Frankrijk en neemt flink afstand in WK-stand Formule 1 door uitvallen Leclerc||Verstappen heeft in de WK-stand nu 63 punten voorsprong op Leclerc. Lewis Hamilton reed op het circuit van het Zuid-Franse Le Castellet naar de tweede plek, voor zijn teamgenoot bij Mercedes George Russell. Leclerc kende een goede start en hield de vanuit tweede positie gestarte Verstappen overtuigend achter zich. De eerste ronden van de race bleef de Nederlander bij de Monegask in de buurt, maar daarna begon de achterstand van Verstappen op te lopen. In de zestiende ronde ging de wereldkampioen de pits in voor nieuwe banden. In zevende positie kwam hij terug de baan op. Vlak daarna, in de achttiende ronde, belandde Leclerc ineens naast de baan. De koploper in de race vloog uit de bocht en kwam in de banden aan de zijkant van de baan terecht. Hij kon de race niet vervolgen, maar wist wel ongeschonden zijn wagen te verlaten. Later zei hij de oorzaak van de crash niet precies te weten, maar dacht hij dat het ging om een fout. Door de crash kwam de safetycar de baan op. Veel coureurs besloten snel hun banden te wisselen. Zo kwam Verstappen voor het eerst in de race aan de leiding, voor Hamilton en zijn teamgenoot bij Red Bull Sergio Pérez. De Nederlander reed al snel bij hen weg. Ferrari-coureur Carlos Sainz was vanwege een straf voor een motorwissel vanaf de laatste startrij aan de race begonnen, maar werkte zich al snel op naar voren. Uiteindelijk kwam de Spanjaard in vierde positie terecht, voordat hij nog een keer de pits in ging voor nieuwe banden. De nummer 4 van de WK-stand finishte als vijfde en noteerde ook nog de snelste rondetijd. Voor Hamilton, die vanuit vierde positie was gestart, was het zijn vierde podiumplek op rij. De zevenvoudig wereldkampioen had vooral aan het begin van het seizoen last van zijn zwakkere auto, maar finishte de laatste drie races steeds als derde. De tweede plaats in Frankrijk was zijn beste prestatie van dit seizoen, in zijn driehonderdste Formule 1-race. Hij is de zesde coureur die dat aantal heeft bereikt. De Mexicaan Pérez, nummer 3 van de WK-stand, eindigde als vierde. Met Leclerc, Kevin Magnussen, Nicholas Latifi en Yuki Tsunoda waren er vier uitvallers te noteren.||https://www.volkskrant.nl/nieuws-achtergrond/verstappen-wint-gp-frankrijk-en-neemt-flink-afstand-in-wk-stand-formule-1-door-uitvallen-leclerc~b1ae999c/
2022-07-24||Bij Renze kregen we het gevoel in de vierde maag van de nieuwsvoorziening te zitten||Er wordt veel gezeurd over het beperkte gastencarrousel van de talkshowredacties, maar zo makkelijk is het niet om nieuwe gezichten te vinden. Dat werd vrijdag weer eens pijnlijk duidelijk in Renze, de nieuwe RTL-talkshow van Renze Klamer, die het eerder bij De vooravond op de NPO mocht proberen. Er was een item aangekondigd over Corrie Blom, die de Nijmeegse Vierdaagse had gelopen. Wacht, wie? Kijk, Corrie Blom werd vorige maand even een virale sensatie met een fragmentje waarin ze vloekend de ‘kuttrappen’ af kwam lopen bij het afgelaste concert van The Rolling Stones. Dus nu presenteerde Renze het ‘heftige verhaal’ van Blom, wier dochter herseninfarcten had gehad, met als ragfijn lijntje naar de actualiteit de Vierdaagse. We zitten kortom midden in de waterigste kern van de komkommertijd. Twitterend Nederland hoonde in koor. Zagen we eens een nieuw gezicht, was het wéér niet goed. De sympathieke Blom begon aan haar heftige verhaal en Klamer moest zich intussen uit de naad werken om de afstand tussen The Rolling Stones, de Vierdaagse en de dochter met herseninfarcten te overbruggen. ‘Wat is dat lopen dan voor jou?’ Dat was voor Blom een uitlaatklep, en de muziek van de Stones trok haar erdoorheen. Corrie wilde ook iets rechtzetten over zichzelf. Ze was uitgemaakt voor lui en hysterisch, maar toen ze het kuttrappen-fragment terugzag dacht ze: zo ben ik helemaal niet. Corrie was niet Corrie van de kuttrappen, wilde ze even zeggen. Een virale video is kort en plat, hij ontmenselijkt de hoofdrolspeler altijd een beetje. In de ongeordende brij van sociale media drijven dingen juist naar boven omdat ze zonder context grappig zijn. Maar een internetsensatie is niet automatisch ook een televisiesensatie. Bij een talkshow hoop je voor even te ontsnappen aan die versnipperde concentratie en meegenomen te worden in een verhaal. Toch krijgen we er steeds vaker het gevoel in de vierde maag van de nieuwsvoorziening te zijn beland. Waar de grap van een week eerder wordt uitgelegd, of gewoon herhaald. Als het een goede grap is, is dat overigens niet erg. Zo was bij Renze ook de 90-jarige ‘house-opa’ Johan te gast. House-opa Johan werd zes jaar geleden al een internetsensatie, hij moest daarna tijdens de coronacrisis thuis housen. En nu was hij terug, want house-opa Johan ging naar Ibiza. Wilde hij even zijn moves laten zien in de studio? Tuurlijk. Zo zijn er op tv grote rollen en heerlijke, minder complexe bijrollen in te vullen. De rol van de nieuwe familie Meiland staat nog open. Ook zij hebben het via een Ik vertrek-aflevering en meme-ificatie tot BN’ers geschopt. De dochter van Corrie Blom vertelde dat de telefoon roodgloeiend staat en hintte zwaar op een realityserie. Het gevaar is wel dat Corrie dan niet Corrie Blom mag zijn, maar Corrie van de kuttrappen.||https://www.volkskrant.nl/columns-opinie/bij-renze-kregen-we-het-gevoel-in-de-vierde-maag-van-de-nieuwsvoorziening-te-zitten~ba52b6f7/
2022-07-24||Femke Bol overtreft zichzelf – maar blijft ver weg van goud||Het verschil tussen Sydney McLaughlin en Femke Bol in de finale van de WK op de 400 meter horden bedroeg 1,59 seconden. Nog nooit was het verschil tussen de wereldtitel en zilver op die discipline zo groot. Het was niet zo dat Bol vrijdagavond een matige tijd liep, integendeel. Haar tijd van 52,27 zou vóór 2019 een wereldrecord zijn geweest. Slechts twaalf keer werd er sneller gelopen. Maar op McLaughlin staat geen maat. De Amerikaanse scherpte haar eigen wereldrecord van 51,41 aan tot 50,68. ‘Alle glorie aan God’, herhaalde de 22-jarige winnares meermaals. Later bekende ze dat ze stiekem op meer had gehoopt. ‘We dachten nog wat harder te kunnen.’ Nog harder? Nu al had McLaughlin meer dan tien meter voorsprong op Bol bij het overschrijden van de finish. Dat gat lijkt ook de komende jaren onoverbrugbaar. De Nederlandse en Amerikaanse zijn immers even oud, hun loopbanen zullen nog lang gelijk opgaan. Voor Bol is het geen deprimerende gedachte dat de Amerikaanse sneller denkt te kunnen. Zij kan als liefhebber van haar sport genieten van records, ook als zij niet degene is die ze loopt. De 22-jarige hordenloopster is een rasoptimist. Niet voor niets is haar stopwoordje tijdens interviews ‘super’. Toegegeven: veel is super in Bols bestaan. Ze is de op twee na snelste hordenloopster over 400 meter aller tijden en kent in Europa haar gelijke niet. Wedstrijden op haar eigen continent zijn een eitje, want McLaughlin komt er zelden. Ook Delilah Muhammad, die in 53,13 brons veroverde in Eugene, blijft veelal aan de andere kant van de Atlantische Oceaan. In Nederland is Bol helemaal een klasse apart en doet ze soms trainingswedstrijdjes over 250 meter tegen collega’s waarbij zij wel hordes te overwinnen heeft en de anderen niet. Dan nog wint ze. Alleen van McLaughlin krijgt zij steevast een lesje. De Amerikaanse is zo snel dat ze met haar wereldrecordtijd over de volle ronde met tien hindernissen van 76 centimeter een halfuurtje eerder zevende zou zijn geworden in de finale van de gewone 400 meter. McLaughlin, die in haar jonge jaren alle wereldrecords in de jeugdcategorieën aan flarden liep, was bij de vorige WK al goed. Ze behaalde in Doha in 2019 zilver achter Muhammad, die dat jaar als eerste het dertien jaar oude wereldrecord van de Russische Joelia Petsjonkina verbrak. De echte doorbraak van McLaughlin kwam nadat ze in 2020 overstapte naar trainer Bob Kersee. Kersee is een man met veel ervaring. Hij coachte zijn eigen vrouw Jackie Joyner en begeleidde ook Allyson Fenix, de meest gedecoreerde Amerikaanse atleet, en sprintlegende Florence Griffith-Joyner, wier wereldrecord op de 100 meter van 10,49 uit 1988 nog altijd staat. Voor zijn nieuwste pupil had Kersee een duidelijke boodschap. Ze moest gaan lopen ‘als een man’. Hij bedoelde daar niets onaardigs mee, maar wilde dat de hordenloopster minder passen zou maken tussen de horden. Op de 400 meter horden nemen de meeste vrouwen 15 passen tussen de hekjes terwijl de mannen op hetzelfde onderdeel er 14 zetten. Dat moest McLaughlin ook gaan doen, vanuit de in wezen simpele gedachte: grote passen, snel thuis. Maar zo eenvoudig is dat niet, al was het maar omdat een atleet bij een even aantal stappen steeds van afzetbeen moet wisselen. En het is zwaar. Het is als bijschakelen op de fiets: je kunt dan sneller, maar alleen als je de trappers even rap rond kunnen krijgen. Kersee vergeleek het zelf eens met het veranderen van hand bij het schrijven. De kans dat het een hordenloopster lukt, schatte hij op 10 procent: maar McLaughlin kreeg het voor elkaar. Ze zet tussen de eerste vier horden 14 passen en schakelt daarna over naar 15. Op die manier snelde ze vorig jaar naar olympisch goud. Bol houdt vooralsnog vast aan het geijkte patroon van 15 stappen tussen alle horden. Volgens haar coach Laurent Meuwly past dat het best bij zijn pupil. ‘Ze loopt van zichzelf op een hoge frequentie. Zelfs al is ze lang, een lange en langzame pas is voor haar niet erg natuurlijk.’ En er is nog een voordeel: wie telkens met links over de horde gaat kan net iets dichter tegen de binnenbocht lopen en maakt minder meters. Het zou een mogelijkheid kunnen zijn om in McLaughlins voetsporen te treden en naar 14 stappen te gaan, denkt de Zwitserse Meuwly. Maar nu nog niet. ‘Misschien zijn er andere dingen waar we eerst aan kunnen werken om sneller te rennen dan zo’n ingrijpende verandering, want dat gaat tijd kosten.’ Bovendien blijft het de vraag of het geheim van McLaughlin werkelijk in die 17 centimeter per stap zit die zij tussen de eerste hordes verder komt. Op Hayward Field verloor Bol minder tijd over de eerste halve ronde (0,72 seconde) dan over de tweede helft (0,87) waarin zij en de Amerikaanse hetzelfde ritme hadden. Na haar race vertelde McLaughlin dat ze overweegt om ook op andere onderdelen uit te komen, in de eerste plaats de 400 meter. Op belangrijke toernooien zijn de 400 meter met en zonder horden vaak moeilijk te combineren. Als de Amerikaanse niet voor de horden kiest, dan biedt dat perspectief voor Bol. Hoe dan ook legt de Nederlandse zich niet neer bij een toekomst in de schaduw van McLaughlin. Ze zal goud blijven nastreven. ‘Misschien lukt het, misschien niet’, zegt ze met haar vertrouwde vrolijke oogopslag. ‘Er kan altijd iets gebeuren. Het blijft horden.’||https://www.volkskrant.nl/sport/femke-bol-overtreft-zichzelf-maar-blijft-ver-weg-van-goud~b4efe541/
2022-07-24||Wat heeft pianist Alexandre Kantorow een bloedmooie aanslag ★★★★☆||In het Concertgebouw in Amsterdam hangt zaterdagavond als het concert begint het repetitiegordijn nog half naar beneden. Het gordijn is bedoeld om de galm te reduceren. Foutje? Misschien draagt het wel bij aan de transparantie van de klank van het orkest, want daarmee zit het in Tsjaikovski’s op Romeo en Julia gebaseerde fantasie-ouverture wel goed. Dat orkest is het Nationaal Orkest van België, dat tegenwoordig door het leven gaat als Belgian National Orchestra – de taalstrijd is zowel door Frans- als Nederlandstaligen verloren. Dirigent is Nederlander Antony Hermus, die op het laatste moment is ingevallen bij het orkest waarvan hij vanaf komend seizoen chef is. Voor het Tweede pianoconcert van Liszt had hij maar een uurtje tijd om te werken met de solist, de 25-jarige Fransman Alexandre Kantorow. Gelukkig kent Kantorow dat gekke stuk nogal goed: hij maakte in 2016 een fenomenale opname met Tapiola Sinfonietta (en zijn vader als dirigent). Zo veel orkestrale energie krijgt Kantorow van de Belgen niet terug, maar ook op 95 procent biedt Liszt meer dan genoeg spektakel. En jee, wat heeft Kantorow een bloedmooie aanslag. Als de cellist aan zijn iets te vibratorijke solo begint, denk je: speel er nou toch niet doorheen, de begeleidende pianoakkoorden zijn volmaakt. In Mendelssohns Italiaanse symfonie scoort het orkest hoger op afwerking en durf. Het tweede deel is echt heel goed. Hermus laat het orkest strak, maar niet klein spelen. Lekkere fluiten. Het slotdeel is wild als een rit door Napels waarin alle auto’s op elkaar lijken te botsen, maar uiteindelijk niemand ook maar een krasje heeft. Zo doen we dat.||https://www.volkskrant.nl/cultuur-media/wat-heeft-pianist-alexandre-kantorow-een-bloedmooie-aanslag~bf42e6d3/
2022-07-24||Humanitaire organisaties verwijten gemeenten ongelijke behandeling van vluchtelingen ||De nieuwe richtlijnen om zogenoemde ‘derdelanders’ niet langer toegang te verschaffen tot opvang en voorzieningen voor vluchtelingen uit Oekraïne heeft de verhouding tussen gemeenten en humanitaire organisaties op scherp gezet. Derdelanders zijn vluchtelingen die permanent of tijdelijk in Oekraïne verbleven tijdens de invasie door Rusland. Sinds afgelopen week heeft deze groep met een tijdelijk werk- of studievisum geen toegang meer tot opvang en voorzieningen voor vluchtelingen uit Oekraïne die onder de Richtlijn Tijdelijke Bescherming vallen. Het Rode Kruis ‘betreurt’ dat Amsterdam zich zo strikt houdt aan de nieuwe richtlijnen. Deze vluchtelingen moeten nu eerst hun Oekraïense verblijfsdocumenten overleggen om toegang te krijgen tot opvang en voorzieningen voor Oekraïners. Dat druist volgens het Rode Kruis in tegen de humanitaire grondbeginselen. ‘We verlenen hulp aan iedereen die in nood is, zonder aanzien des persoons’, zegt woordvoerder Alberta Opoku. ‘Onze vrijwilligers en hulpverleners zagen dat deze mensen al bij de deur werden geweigerd. Daar kunnen we niet van wegkijken.’ Gemeenten merken dat steeds meer derdelanders op noodopvanglocaties voor Oekraïense vluchtelingen opdoken. Veel omwonenden beklagen zich over de aanwezigheid van deze groep, vaak alleenstaande mannen van Nigeriaanse en Marokkaanse afkomst, omdat ze vermoeden dat ze misbruik maken van de voorzieningen voor vluchtelingen uit Oekraïne. Daarnaast zien de Immigratie- en Naturalisatiedienst (IND) en enkele veiligheidsregio’s de laatste weken een verhoogde instroom van derdelanders. Volgens het nieuwe beleid zijn derdelanders die permanent in Oekraïne mochten verblijven, nog wel welkom. Derdelanders die voor 19 juli een beroep deden op de tijdelijke beschermingsrichtlijn mogen nog tot 4 maart 2023 gebruik maken van de regeling. De rest moet terug naar het land van herkomst of de reguliere asielprocedure volgen. Het ministerie werkt momenteel aan een triage-locatie waar de IND versneld zal beoordelen of een derdelander ook onder de beschermingsrichtlijn valt en daarmee recht heeft op dezelfde voorzieningen als Oekraïense vluchtelingen. De locatie is nog niet bekend, zegt een woordvoerder. ‘De triage gaat lijken op het huidige proces, maar dan gecentraliseerd en met inzet op terugkeer bij afwijzing.’ Maandag kondigde de staatssecretaris Eric van der Burg de nieuwe richtlijnen aan in een Kamerbrief. De volgende dag trad het nieuwe beleid in werking. In Twente besloten burgemeesters begin deze maand al om bussen met derdelanders voortaan terug te sturen naar het Landelijk Coördinatiepunt Vluchtelingen Spreiding. Dat meerdere gemeenten op de zaken vooruitliepen, heeft er volgens VluchtelingenWerk mogelijk toe geleid dat sommige mensen ten onrechte uit de opvang zijn gezet. Gemeenten hebben niet de ervaring van de IND om te beoordelen of de papieren juist zijn, volgens woordvoerder Martijn van der Linden. Omdat het bovendien voor een deel van de geweigerde derdelanders onduidelijk was waar ze dan wel heen moesten, zijn ze naar Ter Apel gegaan. ‘Dat is nou net de plek waar je niet moet zijn en die geen extra druk kan gebruiken.’ Ook het Rode Kruis vreest dat de druk op Ter Apel de komende tijd zal toenemen door het nieuwe beleid. ‘We hebben het kabinet vrijdag opgeroepen om haast te maken met het tweede aanmeldcentrum, ook om deze reden.’ De hulporganisatie constateerde deze week dat de hygiënische omstandigheden in Ter Apel ondermaats zijn en mensen medische zorg ontberen. Het Rode Kruis heeft ook zorgen over het ‘gebrek aan informatie’ bij mensen die weigeren naar een andere opvanglocatie verplaatst te worden. ‘Ze wachtten nog liever dag en nacht buiten, omdat ze bang waren hun plek in de wachtrij te verliezen’, zegt Alberta Opoku. ‘Het door de ondergrens gezakte humanitaire scenario waar wij al sinds het najaar voor waarschuwen, wordt op deze manier bewaarheid.’||https://www.volkskrant.nl/nieuws-achtergrond/humanitaire-organisaties-verwijten-gemeenten-ongelijke-behandeling-van-vluchtelingen~b43a7de6/
2022-07-24||Op de Parade in Utrecht is het helemaal niet erg als experimenteel theater onaf of mislukt is ★★★☆☆||Soms is experimenteel theater gewoon onaf of, beter gezegd, mislukt. Avondvullend is dat voor een publiek vrij vervelend. Maar op rondreizend theaterfestival De Parade hoeft dat helemaal niet zo erg te zijn. Voorstellingen duren er maximaal een halfuur, en anders is er altijd nog de uitgebreide horeca. De Parade staat de komende twee weken in Utrecht, in het Moreelsepark naast het Centraal Station. Hier experimenteren theatermakers er vrolijk op los, bleek afgelopen vrijdag op de openingsavond. De eerste half gelukte – en dus ook half mislukte – show is van Joost Oomen, Willie Darktrousers en de Poezieboys. Eisføgl is een ode aan de vergeten IJslandse dichter Jörgi Eisfogl. Vergeten betekent in dit geval ook echt goed vergeten, want een vlugge onlinezoekopdracht levert precies nul resultaat op. Dat vertellen ze zelf, als ze hun onderzoek en poging om deze voorstelling te maken navertellen. Ze vonden uiteindelijk drie gedichten en drie biografische gegevens van de dichter. Karig. De rest van hun podiumtijd vullen ze met gebabbel, theatrale lolligheid en IJslandse clichés. De Poezieboys (Joep Hendrikx en Jos Nargy) maakten eerder prachtige odes aan dichters als Fritzi Harmsen van Beek en Simon Vinkenoog. Eisføgl is vermakelijk, maar komt niet in de buurt. Ook experimenteel is de voorstelling Claiming Identity van Jan zonder Pyke. Aanvankelijk zou het Jan mét Pyke zijn – de twee zouden een voorstelling maken over hun vriendschap. Maar toen, een week voor ze zouden spelen, liet Pyke opeens niks meer van zich horen. Jan (dat is theatermaker Jan Wienowiecki) besloot toch te gaan spelen vrijdag, maar dan met een compleet ander verhaal, namelijk over de vraag wat een kunstenaar doet als zijn vriend en muze zomaar opstapt. In deze bewust onversterkte, daardoor slecht verstaanbare en rommelige monoloog komt hij daar niet uit. Hij stipt punten aan over een ongelijkwaardige vriendschap, waarbij de een (homo) verliefd is op de ander (hetero) en bijbehorende angsten. Ervan uitgaand dat dit verhaal waargebeurd is (het blijft theater) toont Wienowiecki wel een indrukwekkende breekbaarheid en bereidheid om in zijn eigen pijn te graven. Avontuurlijker wordt het niet deze Parade. Nog een vriendschap die stukgaat zien we in Vuelta van Het NUT, een veel conventionelere voorstelling. Twee middelbare mannen op een racefiets (Dennis Coenen en Marcel Roelfsema) vertellen over hun fictieve, roemruchte verleden als professionele wielrenners. De een won ooit de Vuelta, de ander was als zijn waterdrager van onschatbare waarde. Waar ging het mis? Antwoorden die oppervlakkig worden aangeraakt zijn: eerzucht, doping en ook hier een ongelijkwaardige basis. Er zijn herkenbare grapjes voor wielerliefhebbers. Maar het drama voelt onaf en maakt weinig indruk. Volgende keer beter. Het mooie is: op de Parade kan dat al een halfuur later zijn.||https://www.volkskrant.nl/cultuur-media/op-de-parade-in-utrecht-is-het-helemaal-niet-erg-als-experimenteel-theater-onaf-of-mislukt-is~b8696f8c/
2022-07-24||Tour-winnaar Jonas Vingegaard: ‘Ik kan jullie in de ogen kijken en zeggen: niemand neemt verboden middelen’||‘Wat ik van deze Tour nooit zal vergeten, is het begin in Denemarken: al die mensen die naar mij kwamen kijken. Ik heb altijd wel geloofd dat ik een kans had om de Tour de France te winnen, maar om het dan ook te doen is zo onwezenlijk. En om dat met een ploeg te doen die daar al zo lang op jaagt. Het is speciaal dat ik eraan bijdraag dat voor het eerst in 42 jaar een Nederlandse ploeg de Tour wint. Ik ben oprecht trots op de ploeg en op de manier waarop we dit hebben gedaan. Al die etappes winnen én geel, groen en bollen; beter kan niet. Ik kan jullie allemaal in de ogen kijken en zeggen: niemand bij ons neemt verboden middelen. We zijn volledig clean, iedereen bij onze ploeg. Daar sta ik voor in. We zijn zo goed door onze voorbereiding, daarom moeten jullie ons vertrouwen. We doen meer en betere hoogtestages dan andere ploegen, we innoveren als het gaat om materiaal, training en voeding. Dat heeft er ook voor gezorgd dat ikzelf sinds vorig jaar beter ben geworden. Je zou kunnen zeggen dat ik ben opgegroeid: ik ben nu volwassen. Ik ga dit vieren en volgend jaar wil ik weer winnen. Natuurlijk.’ ‘Ik begrijp niet echt wat ik heb gedaan. Drie weken lang zo goed geweest, dat kon ik niet voorspellen. Geldt niet alleen voor mij, maar voor het hele team. Deze Tour is ongelooflijk. Ik kom van heel ver. In mijn eerste Tour in 2019, in de tijdrit, had ik zo’n zwaar ongeluk dat het zelfs de vraag was of ik ooit nog kon lopen. Ik ben daar sterker uit gekomen. Veel wielrenners geloven niet in het onmogelijke. Ik wel, daar ontleen ik de motivatie aan voor prestaties zoals ik in deze Tour heb laten zien. Of ik kan garanderen dat we clean zijn, omdat we zo dominant zijn? Ik ga die shitvraag niet beantwoorden. Steeds als iemand presteert in de Tour komt die vraag op. Moeten we onszelf dan verdedigen, louter omdat we presteren? Dat snap ik niet. Daar hebben we hier ook te hard voor gewerkt. Het wielrennen is veranderd. We worden voortdurend gecontroleerd, dus niet alleen in de Tour, maar op elk moment van het jaar. Ze komen zelfs bij ons thuis. Wat wij doen is niets anders dan trainen. Deze ploeg is geëvolueerd in een reeks van jaren: ons succes komt dus niet uit het niets.’ ‘Dit was een heel andere Tour dan die ik won in 2018. Het niveau is zoveel hoger, veel professioneler. En er is veel meer hectiek. De sprintersploegen kunnen de koers niet meer controleren. De vroege vlucht komt moeilijker tot stand waardoor de wedstrijd heel intens wordt en nooit snel tot rust komt. De manier waarop Pogacar en Jumbo-Visma dit jaar hebben gekoerst is anders. Dit is mijn twaalfde Tour de France, maar ik heb nog nooit meegemaakt dat de nummers één en twee van het klassement, Pogacar en Vingegaard, alleen met z’n tweeën de slotklim op fietsen. En dan zo’n Wout van Aert. Dat is gewoon een fenomeen, eigenlijk ongelooflijk. Hij springt er echt uit. Ik ben 36 en stop volgend jaar en ik ben ontzettend blij dat ik op deze leeftijd op het podium sta, samen met veel jongere renners. Het zijn eigenlijk eikels, die twee – grapje. Het zijn van die ‘eens-in-een-generatie-renners’ die dan ook nog opkomen in deze tijd waarin alles zo goed geregeld is. Ik moest het zelf uitzoeken: goed trainen, goed eten en goed slapen. Ik won de Tour in mijn negende deelname. Daarom ben ik zo trots dat ik dit op mijn oude dag heb bereikt.’ ‘Ik neem heel veel mee van deze Tour de France. We hebben als team misschien wat kleine foutjes gemaakt. Ikzelf in elk geval een grote. In de bergetappe naar de Col du Granon was ik, hoe zal ik het zeggen, te gemotiveerd. Ik ging daar te hard terwijl ik mezelf meer had moeten afremmen. Maar we hebben als ploeg ook pech gehad met corona, waardoor vóór en tijdens de Tour verschillende van mijn ploeggenoten uitvielen. Tegelijk heb ik geen zwaktes bij Jumbo-Visma kunnen ontdekken. Ze waren beter vanaf de start. Zij verloren twee renners – wij overigens vier – maar dat leek ze niet minder te maken. Ze hebben deze Tour perfect gereden als ploeg én alle renners individueel. Ik denk wel dat het publiek een mooie Tour heeft gezien. Ook omdat ik verloren heb. Mensen houden van verandering, dus ook van een favoriet die verliest, zoals ik. Voor mij is dat motiverend, want ik wil nu zeker terugkomen om de Tour alsnog voor de derde keer te winnen. Ik ben hongerig, ik houd van een uitdaging zoals Jonas straks verslaan. Maar ik ga daarvoor mijn manier van rijden niet veranderen, want dan verlies ik het plezier in fietsen.’||https://www.volkskrant.nl/sport/tour-winnaar-jonas-vingegaard-ik-kan-jullie-in-de-ogen-kijken-en-zeggen-niemand-neemt-verboden-middelen~ba719189/
2022-07-24||Rusland speelt vermoorde onschuld na aanval op graanhaven Odesa||Terwijl de wereld woedend reageerde, hield Rusland vol dat er niets aan de hand was. Eerst heette het dat het ‘helemaal niets’ met de aanslag te maken had, later meldde het Russische ministerie van Defensie dat Rusland ‘alleen militaire doelen’ zou hebben geraakt. Oekraïne sprak dat weer met klem tegen en ontkende bovendien dat er een graansilo zou zijn geraakt (wat de Turkse minister van Defensie had beweerd). Het enige wat duidelijk leek, was dat Rusland vier kruisraketten op Odesa had afgevuurd en dat Oekraïne er twee had onderschept. Volgens The Washington Post hoopte Rusland ‘hoogstwaarschijnlijk’ dat Oekraïne zich na de aanslag zou terugtrekken uit het akkoord, maar Oekraïne is dat duidelijk niet van plan. De belangen die op het spel staan zijn te groot. De materiële schade door de aanval leek zaterdag mee te vallen en de Oekraïense president Volodymyr Zelensky bezwoer dat de voorbereidingen voor graantransporten gewoon zullen doorgaan. Of het ook inderdaad tot graanexport zal komen, moet worden afgewacht. Zelensky’s minister van Landbouw Mykola Solskyi zei tegen The New York Times: ‘Als je een haven aanvalt, val je alles aan.’ Zelensky toonde zich overigens niet verbaasd. Hij noemde de onverhoedse aanval een bewijs van ‘Russische barbaarsheid’ en een bewijs dat Rusland ‘wat het ook beweert of belooft, altijd een manier zal vinden om het (de graanovereenkomst, red.) niet te implementeren’. De Duitse minister van Buitenlandse Zaken Annalena Baerbock constateerde ‘dat een handtekening van de Russische leiding op dit moment kennelijk weinig betekent’. Uit de hele wereld kwamen soortgelijke woedende reacties, vooral van de Turkse president Recep Tayyip Erdogan en de secretaris-generaal van de Verenigde Naties Antonio Guterres, die het akkoord hadden voorbereid en medeondertekend. In het akkoord zijn afspraken gemaakt over vrije doorvoer van Oekraïens graan uit de havens Odesa, Tsjornomorsk en Yuzhny. Kyiv en Moskou beloofden allebei dat ze zouden afzien van aanvallen op havens aan de Zwarte Zee. Oekraïne heeft Turkije en de VN nu gevraagd toe te zien op naleving van het akkoord. Blokkades door Russische schepen en Oekraïense mijnen voor de kust hebben de Oekraïense havens nagenoeg ontoegankelijk gemaakt, waardoor al maanden geen schip meer in- of uitgaat. De graansilo’s in de haven zijn barstensvol: graan wordt met vrachtwagens het land uitgebracht, maar de grote bulk wacht op transport in grote zeeschepen. Het akkoord zou een einde maken aan de Russische blokkade. Oekraïne is een belangrijke wereldproducent van graan. Het Wereld Voedsel Programma dat armoede en honger bestrijdt, betrok in 2021 nog 40 procent van al zijn graan uit Oekraïne. Door de oorlog dreigt een hele oogst verloren te gaan, wat enorme gevolgen heeft voor vooral armere landen in Azië en Afrika. Antonio Guterres wees er via een VN-woordvoerder op dat het graan ‘ontzettend hard nodig was om de wereldwijde voedselcrisis te lijf te gaan en het leed van miljoenen behoeftigen te verzachten’. Gevochten wordt er ook nog steeds in Oekraïne, al zit er volgens waarnemers weinig beweging in de oorlog. Uit ‘hittekaarten’ van de frontlijn blijkt dat Russische artillerie aanzienlijk minder granaten afvuurt dan een maand geleden. Speculaties wijzen bijna allemaal in de richting van nieuwe artillerie – Himars-raketwerpers – die Oekraïne uit de Verenigde Staten heeft gekregen. De afgelopen weken zouden opvallend veel Russische munitiedepots en commandoposten achter de Russische linies door nieuwe Oekraïense precisieraketten zijn vernietigd. Zaterdag werd nog een grote explosie gemeld (mogelijk een Russisch munitiedepot) in Horlivka. Tekort aan munitie zou de Russische vuurkracht danig parten spelen. Ook wordt er steeds nadrukkelijker gespeculeerd over een ophanden zijnde Oekraïens offensief bij de stad Cherson – de grootste en meest (zuid)westelijke Oekraïense stad in Russische handen. Ook daar zouden Himars het tij hebben helpen keren. Een kleine Russische legermacht van duizend of misschien zelfs enkele duizenden militairen zou buiten Cherson al omsingeld zijn en geen kant meer op kunnen. Ook de stad zelf wordt steeds verder geïsoleerd, onder meer doordat Oekraïens geschut de paar bruggen die toegang geven tot de stad effectief bestookt. Gaten in de bruggen bemoeilijken ook hier aanvoer van Russische troepen en munitie. Het Oekraïense leger heeft delen van het omliggende gebied geleidelijk heroverd. Herovering van de stad zelf zou daarom nog maar een kwestie van tijd zijn.||https://www.volkskrant.nl/nieuws-achtergrond/rusland-speelt-vermoorde-onschuld-na-aanval-op-graanhaven-odesa~b59c0b215/
2022-07-24||Ook op goede albums staan liedjes waarnaar niemand graag luistert. Wat maakt een doorspoelnummer?||Na jaren zet ik Crowded House weer op. De band is in Nederland, speelt op Pinkpop, en ik word overvallen door jarennegentignostalgie. Ik draai Woodface, het album met Weather With You. Mijn bewondering voor het vakmanschap en de samenzang van de liedjesschrijvers Neil en Tim Finn groeit bij elk nummer. Maar ook na het album zo lang niet te hebben gedraaid, zit één mechanisme er nog altijd in. Als het negende nummer zijn einde nadert, loop ik naar de cd-speler om een ramp te voorkomen. Het hooggeglazuurde All I Ask moet koste wat het kost worden vermeden. De esoterische tekst, dat drakerige strijkersarrangement, de zeurderige tokkelgitaar, die cheesy climax: laat me dit bespaard blijven. Als het nummer 10 op de display verschijnt, druk ik op ‘next’. Net op tijd. Zo heeft iedereen zijn doorspoelnummers: nummers die een dierbaar album van een 10 in een 8- kunnen veranderen, middelmatige opvullers of uitstapjes waarvan je je afvraagt hoe ze ooit de selectie konden doorstaan. Wat voor doorspoelnummers zijn er te onderscheiden? Wat zijn de belangrijkste redenen om te skippen? En wat zijn de nummers die echt bijna niemand aan laat staan? Zet je een album op, dan doe je dat omdat de muziek of de sfeer daarvan aansluit bij je gevoel van dat moment of om juist in een andere stemming te komen. Veel van de iconische albums zijn juist zo beroemd geworden omdat ze meer te bieden hebben: ze hebben een grotere muzikale reikwijdte dan waar de gemiddelde luisteraar eigenlijk op zat te wachten, ze dagen ons uit. Pubers die als een blok vielen voor de stem en de dynamische gitaarballades van Jeff Buckley, moesten er aan wennen dat op zijn album Grace ook een in falset gezongen versie stond van Corpus Christi Carol van de componist Benjamin Britten. Uitstekend gedaan, maar voor veel luisteraars was de stijlbreuk misschien net te groot. Wie doorspoelnummers in kaart brengt, kan het niet ontgaan: de lelijke eendjes vind je heel vaak op nummer 4 of 5, of juist ergens tegen het einde van het album. Althans, als we het hebben over nummers uit de tijd van de lp’s. Wie opgegroeid is met de cd, is geneigd het album als één geheel te zien, maar de lp-draaier die van kant moet wisselen moet twee keer worden overtuigd. Er dient door de artiest over twee spanningsbogen van ongeveer gelijke lengte te worden nagedacht. De hits en knallers vind je vaak aan het begin van kant a, maar ook voor het begin van kant b werd in de regel een goede binnenkomer bewaard. Een goed voorbeeld uit de categorie opvul-doorspoelnummers vind je op het derde album van The Police, Zenyatta Mondatta. Misschien hadden ze de release kunnen uitstellen om met iets beters te komen dan de verveeld klinkende jam Voices Inside My Head (kant a, nummer 5)? Na de opener van kant b (de hit De Do Do Do, De Da Da Da) kakt de boel meteen weer in. Skippen maar. Iedere muzikant weet dat je een goede drummer te vriend moet houden, want goede drummers zijn schaars. Dus moet je soms pijnlijke concessies doen en ze een nummer laten zingen. De medebandleden van Queen-drummer Roger Taylor waren wel heel coulant toen ze zijn I’m in Love With My Car de kans gaven. Het gaat over hoe geil Taylor wordt van zijn auto. Lekker gerijmd ook: ‘The machine of a dream/ Such a clean machine/ With the pistons a pumpin’/ Аnd the hubcaps all gleam’. Toen Radiohead OK Computer maakte, wist de band ook niet dat dat een klassiek album zou worden. Zouden ze met de kennis van nu het intermezzo Fitter Happier hebben weggelaten? Twee minuten hoor je een computerstem regels voor een gezond leven debiteren. Natuurlijk draagt zo’n track bij aan het kunstzinnige imago van de band, maar stiekem willen de fans zo snel mogelijk door naar No Surprises, en geef ze eens ongelijk. Een zeer legitieme reden om een nummer over te slaan, is de angst dat je er na beluistering nog dagen mee in je hoofd zit. Voor ieders bestwil zal ik de twee woorden tellende titel van het liedje over de als woning dienstdoende duikboot niet uitschrijven. Alleen al het woordbeeld kan hele volksstammen tot wanhoop drijven. Het is dus geoorloofd om nummer zes van de a-kant van Revolver over te slaan. En toch is dat niet eens de ultieme ‘skippable track’ van The Beatles. Na een rondgang op sociale media blijkt dat de sitarverkenningen van George Harrison weinig geliefd zijn. Maar het vaakst wordt Revolution 9 genoemd, het meer dan acht minuten durende experiment van John Lennon en Yoko Ono met tape-loops. Al jaren waren componisten in de weer met collages en de mogelijkheden om opgenomen geluid te manipuleren. Het is eigenlijk wel sneu dat juist deze poging beeldbepalend is geworden. Revolution 9, volgens poprecensent Gijsbert Kamer ‘een klassiek gevalletje’ onder de doorspoelnummers, is het voorlaatste nummer van de b-kant van de tweede lp van de dubbelaar The White Album. Ik vind het knap dat mensen daar überhaupt al komen, want van de dertig nauwelijks samenhangende nummers zou ik er zestien overslaan: was dit één lp geweest met een harde en een overwegend akoestische kant, dan had die best de top-7 van Beatles-albums kunnen halen. Een doorn in het oor: artiesten die samenwerkingen aangaan om hun publiek te vergroten, maar waarbij geen van de partijen doet waar hij echt goed in is. Het heeft menig doorspoelnummer opgeleverd. Maar ook samenwerkingen binnen het eigen genre kunnen tot afgrijselijke voorbeelden leiden. Van alle nu-metalbands van eind jaren negentig is KoRn achteraf gezien de creatiefste, met een originele mengeling van snoeiharde zevensnarige gitaren, hiphop en industrial. Tegenover de bonkig geslapte bas die zo laag is gestemd dat je de tonen nauwelijks nog herkent, staan mysterieuze en catchy gitaarpartijen en verrassend sterke zanglijnen: hyper en met een grote toonomvang. Maar één nummer op hun commercieel succesvolste album Follow The Leader is wel heel beroerd. Luister naar All in the Family, waarin zanger Jonathan Davis en Fred Durst van Limp Bizkit elkaar afkraken in krukkige raps. Je eventuele herwaardering voor het vaak bespotte nu-metalgenre is meteen weer verdwenen. Sinds Spotify er is, is de skip-knop zo ongeveer de grootste angst van muzikanten. Pas als een nummer langer dan dertig seconden is beluisterd, wordt er een fractie van een cent uitgekeerd. Dat principe heeft de muziek aantoonbaar veranderd. Weg zijn de lange intro’s. Zangers komen snel ter zake, de hook moet er meteen zijn. Veel van de nummers van Bob Dylan voldoen bepaald niet aan die nieuwe wetten. Dat je bij Spotify ook direct kunt zien hoe lang een nummer duurt, kan ook wat clicks kosten voor een nummer als Lily, Rosemary and the Jack of Hearts (van het album Blood on the Tracks). Alleen wie zich zonder te gniffelen door de mondharmonicasolo van de Nobelprijswinnaar weet te worstelen, is een echte fan. Tot begin jaren tachtig was het niet ongebruikelijk om een instrumentaal nummer op een album te zetten. Denk bijvoorbeeld aan Bella Donna op Skunk van Doe Maar (goedgekeurd, geen doorspoelnummer) of Let’s Go Away for Awhile op Pet Sounds van The Beach Boys (iets te gekunsteld: zeker doorspoelen). Lang niet iedereen zat op die instrumentals te wachten. De plaatsing van zo’n doorspoel-instrumental kon dramatische gevolgen hebben, ondervond Mark Moorman, chef kunst van de Volkskrant. Steeds als hij Stevie Wonders Songs in the Key of Life draaide – toch een van de algemeen erkende hoogtepunten uit de muziekgeschiedenis – haalde hij de naald van de plaat voor de jazzrocker Contusion (track 4) begon, om de lp vervolgens om te draaien. Gevolg was dat hij er pas jaren later achter kwam hoe goed Sir Duke was (track 5). Natuurlijk: het ligt niet aan de artiesten die zonder ons even te consulteren bagatellen tussen hun kunstwerkjes stopten. Het ligt aan onze smaak, ons humeur, onze hang naar bevestiging of de wil om verrast te worden. Het kan ook dat een nummer een vervelende lading heeft gekregen: je associeert het met een uitvaart of met je ex. Ook de bezongen onderwerpen kunnen een reden zijn om door te spoelen. Tori Amos wilde dat we naar haar luisterden toen ze in Me and a Gun over een verkrachting zong, maar voor velen is het nummer te ongemakkelijk. Dat ze het a capella zingt, maakt het extra direct – er is geen ontkomen aan. En als we dat nummer dan overslaan, voelen we ons alsnog slecht omdat we zelfs te zwak zijn om haar verhaal aan te horen. Ja, albums zonder doorspoelnummers komen voor, maar ze zijn behoorlijk zeldzaam en bijna allemaal gemaakt door Prince. The Beatles maakten er wat mij betreft maar één: A Hard Day’s Night. En toch: ook op een meesterwerk is er één liedje het minst geniaal, in dit geval I Should Have Known Better. Je hoeft ’m niet te skippen, maar hé, het kan! Toch moeten we de niemendalletjes koesteren. En niet zo’n beetje ook. Door de opkomst van streamingdiensten zijn we meer naar afspeellijsten gaan luisteren. Ze sporen ons aan om van de ene hit naar de andere te klikken. Maar een nummer als Girl van The Beatles wordt er alleen maar beter van als je daarvoor Ringo hebt gehoord met What Goes On. Het pianootje van Ray Manzarek van The Doors in Moonlight Drive komt veel beter tot zijn recht na Jim Morrisons Horse Latitudes (spoken word onder een bedje van achteruit afgespeelde instrumenten), dan na het nummer dat daarvoor komt (Unhappy Girl). En of je nou van Freddie Mercury houdt of niet: na Roger Taylor te hebben aangehoord, kun je alleen maar voor hem juichen. De matige nummers herinneren ons eraan dat we dankbaar moeten zijn voor wat we wél heel goed vinden. En dat meesterwerken niet vanzelfsprekend zijn.||https://www.volkskrant.nl/cultuur-media/ook-op-goede-albums-staan-liedjes-waarnaar-niemand-graag-luistert-wat-maakt-een-doorspoelnummer~b5764e7b/
2022-07-24||Het 17 meter lange dodenboek van Qenna is voor het eerst in zijn geheel te zien||Het ‘dodenboek’ van Qenna is een drieduizend jaar oude verzameling spreuken die werd gevonden in een graftombe in de heuvels van Luxor. De Egyptische papyrusrol van 17 meter lag opgevouwen over het gemummificeerd lichaam van de Griekse handelaar Qenna. Sinds het object in 1835 werd aangeschaft door het Rijksmuseum van Oudheden in Leiden, is de papyrus meermaals in delen te bewonderen geweest. Nooit eerder was het ‘dodenboek’ (in het Oudegyptisch: ‘de spreuken voor het uitgaan bij dag’) helemaal te zien. ‘Nu alles achter elkaar in een lange vitrine ligt, krijg je pas echt een beeld bij de bedoeling van dit object’, zegt conservator Daniel Soliman enthousiast. ‘Deze rol verbeeldt de reis van Qenna, met als einddoel zijn meedraaien in de kosmische orde van de goden. Onderweg komt hij voor verschillende rechtbanken en beproevingen te staan. De spreuken moeten hem helpen bij een positieve uitkomst.’ Voordat de 38 delen van de papyrusrol samen een plek konden krijgen achter glas, werd drie jaar lang aan de restauratie gewerkt. Met hulp van de Vereniging Rembrandt kon het museum drie papierrestauratoren aanstellen. Zij moesten onder meer veel van de 19de-eeuwse ingrepen terugdraaien. ‘De hele achterkant was met dik papier beplakt’, legt restaurator Eliza Jacobi uit. ‘Ongetwijfeld met de beste intenties, maar de papyrus trok er krom door.’ Overtollige lijmlagen werden opgelost en pigmenten werden met infrarood en ultraviolet licht geanalyseerd. Reparaties werden uitgevoerd met dun, vrijwel doorzichtig Japans papier, een methode die in het Westen pas enkele decennia in zwang is. ‘Mijn hele kamer lag vol’, zegt Jakobi, doelend op de stapels prints van de afzonderlijke delen die ze voor haar onderzoek gebruikte. Naast de studie die ze maakte van de materialiteit van de papyrus, onderzocht ze aan de hand van de schade hoe de rol ooit moet zijn opgevouwen. Om dat puzzelen te vergemakkelijken, maakte ze een handzame versie van het dodenboek. ‘Ongeveer elke 2,6 meter komt er een opvallende schade terug. Deze schade is symmetrisch, waardoor we de conclusie kunnen trekken dat dit het punt is waarop de vellen in elk geval gevouwen zijn geweest. We weten dat er bij begrafenissen als die van Qenna harsen over het lijk of de kist werden gegoten, die aan de papyrus bleven plakken. Daardoor weten we dat het meest beschadigde deel onderop lag.’ In de expositie wekken animaties de rol tot leven. Zo is op een van de schermen de handelaar Qenna te zien, nadat hij onder invloed van een spreuk de gedaante heeft aangenomen van een vogel met een mensenhoofd. In de animatie klappert hij met zijn pas ontvangen vleugels. De bewegende beelden tonen bovendien hoe de makers van de papyrus de muren van Qenna’s graftombe trachtten af te beelden. Vanwege de manier van perspectieftekenen van de oude Egyptenaren helpt het om delen van de papyrus als een verpakkingsdoos in elkaar te zien worden gevouwen. Ook vullen de animaties door schade ontstane lacunes in het dodenboek op. Al sinds de 19de eeuw wilde het museum de originele staat van de papyrus voor een breed publiek inzichtelijk maken. Met dat doel gaf het museum al in 1882 een boek met lithografieën uit. ‘Je moet je bedenken dat lithografie in die tijd de nieuwste, modernste technologie was’, aldus Jacobi. ‘Door de animaties op de afbeeldingen uit die uitgave te baseren, zet het museum als het ware de historische lijn voort.’ De duizenden jaren oude afbeeldingen van monsters met krokodillenhoofden en hiërogliefen in rode en zwarte inkt spreken met hun filmische zeggingskracht ontegenzeggelijk tot de verbeelding. Maar volgens Soliman ligt de waarde van de papyrus vooral in wat die zegt over een vooralsnog onveranderde, ogenschijnlijk universele wens: ‘Het gaat hier niet om een of andere obscure doodscultus. Bij de oude Egyptenaren stond het contact van de gestorvene met de nabestaanden juist centraal. In die zin zegt de papyrus vooral iets over een gedeeld menselijk verlangen naar leven.’||https://www.volkskrant.nl/cultuur-media/het-17-meter-lange-dodenboek-van-qenna-is-voor-het-eerst-in-zijn-geheel-te-zien~b87dfb47/
2022-07-24||India’s nieuwe president is een vrouw uit de adivasi-minderheid. Historisch, of vooral voor de bühne?||Sommigen vieren de installatie van president Draupadi Murmu maandag als een historische doorbraak. Nooit eerder werd een representant van de adivasi, de gemarginaliseerde oorspronkelijke bewoners van India, tot de functie van staatshoofd geroepen. En een vrouw bovendien, dat is ook maar eenmaal eerder gebeurd. Die enthousiastelingen vergeten dan even dat Murmu wel lid is van de BJP, de hindoenationalistische partij van premier Narendra Modi, die in India zowel op nationaal niveau als in de meeste deelstaten de lakens uitdeelt en niet bekendstaat om haar voorliefde voor inclusiviteit. De oppositionele Congrespartij noemde Murmu dan ook een ‘kandidaat voor de bühne’. Maar zoals BJP-voorzitter J.P. Nadda zei: ‘We hadden het gevoel dat de volgende president een tribale vrouw moest zijn.’ Murmu werd vorige week gekozen door de meer dan 4.800 leden van de nationale en deelstaatparlementen. Ze kreeg meer dan twee keer zoveel stemmen als haar naaste concurrent. ‘Haar recordzege is een compliment voor onze democratie‘, jubelde premier Modi donderdag op Twitter na de bekendmaking van de uitslag. Eerder had hij al gezegd dat Murmu een groot president wordt. ‘Miljoenen mensen, vooral zij die armoede kennen of met problemen kampen, ontlenen kracht aan het leven van Draupadi Murmu.’ Murmu zelf reageerde bescheiden op haar uitverkiezing. Zoals ze eerder zei in een interview: ‘Ik had als tribale vrouw uit het afgelegen district Mayurbhanj nooit verwacht voor deze topbaan in aanmerking te kunnen komen.’ Eenvoud en bescheidenheid zijn eigenschappen van Murmu. Na haar nominatie in juni kreeg ze direct verscherpte persoonsbeveiliging, maar zag men haar ook nog gewoon de vloer vegen in de Shivatempel in haar woonplaats Rairangpur (ze is een devoot vereerder van Heer Shiva). Draupadi Tudu wordt op 20 juni 1958 geboren in een adivasi-familie in het dorp Uparbeda in de oostelijke deelstaat Odisha. Haar vader is boer en dorpshoofd, net als zijn vader voor hem. De familie behoort tot de Santhal, een van de grootste van de zevenhonderd grondwettelijk erkende ‘scheduled tribes’, die net als de ‘scheduled castes’ (onder meer dalit) onderaan staan in het hindoeïstische kastenstelsel staan. De bijna 100 miljoen adivasi zijn vaak arm en staan bloot aan discriminatie. Draupadi studeert aan Rama Devi Women’s University in Bhabaneswar. Ze werkt als onderwijzer (en voert dan al actie voor rechten van oorspronkelijke bewoners) en is junior-assistent bij het departement voor Irrigatie. In 1983, inmiddels getrouwd met bankier Shyam Charan Murmu, stopt ze met werken om haar drie kinderen op te voeden. Later is ze onderzoeker aan een hindoeïstische onderwijsinstelling in Rajrangpur. De volgende stap voor de vrome Murmu is de hindoenationalistische politiek. Ze wordt in 1997 BJP-raadslid en later voorzitter van de panchayat (gemeenteraad) van Rairangpur, in 2000 lid van het deelstaatparlement van Odisha en minister van Handel en Transport en vanaf 2002 minister van Visserij en Veeteelt in de deelstaat. Het zijn vermoedelijk haar werkzaamheden binnen de BJP voor de belangen van de adivasi die Murmu in 2015 het gouverneurschap opleveren van Jharkhand. Ze wordt als eerste vrouw uit een gemarginaliseerde groep gouverneur in deze deelstaat, waar ruim een kwart van de inwoners tot de adivasi behoort. Ze blokkeert tijdens haar termijn (tot 2021) twee wetsvoorstellen over eigendom en commercieel gebruik van land van oorspronkelijke bewoners, na protesten van adivasi dat die wetten hun rechten zouden aantasten. In haar persoonlijk leven krijgt Murmu de nodige klappen te verwerken. In 2009 komt een zoon om bij een ongeluk, haar tweede zoon overlijdt in 2013. Het jaar daarop sterft haar echtgenoot Shyam. Murmu blijft achter met dochter Itishree, die werkzaam is bij een bank. Het verlies stort Murmu in een diepe depressie, waarover zij openlijk vertelt (een bijzonderheid in India). ‘Ik heb veel ups and downs meegemaakt in mijn leven’, zegt ze in een schaars interview. ‘Ik heb mijn zonen en mijn man verloren. Ik was volledig gebroken, maar God gaf me de kracht om door te gaan en het volk te blijven dienen.’ Velen hopen dat Murmu ook als president − hoewel de functie vooral ceremonieel is − verschil kan maken voor de adivasi en andere arme groepen. Ze streed als jonge vrouw al voor rechten van oorspronkelijke bewoners en riep als gouverneur in Jharkhand altijd haar topambtenaren op het matje als ergens de rechten van etnische minderheden of vrouwen waren geschonden. Sceptici wijzen erop dat Indiase presidenten uit achtergestelde minderheden vaak maar weinig doen voor hun achterban. Vertrekkend president Ram Nath Kovind is een goed voorbeeld. Hij was de tweede dalit-president van India, maar deed niets aan het toenemend geweld waaraan dalit blootstaan. Ook is hij verbonden met de RSS, een beruchte hindoenationalistische groep die ageert tegen moslims.||https://www.volkskrant.nl/nieuws-achtergrond/india-s-nieuwe-president-is-een-vrouw-uit-de-adivasi-minderheid-historisch-of-vooral-voor-de-buhne~b6290f4e/
2022-07-24||Lorena Wiebes verovert op de Champs-Élysées de eerste gele trui in de Tour de France Femmes||Ze versloeg Marianne Vos, die de sprint vroeg was aangegaan. De Belgische Lotte Kopecky werd derde. ‘Het is ongelooflijk dat het gelukt is. Met het hele team hebben we hier zo naar toe gewerkt’, vertelde de renster kort na de finish. Wiebes, die dit jaar al vijftien zeges op zak had, moest in de laatste honderden meters van ver komen, maar had voldoende kracht in de benen om Marianne Vos nog te passeren. ‘Het was een chaotische, lange sprint. Ik rekende er wel op dat Marianne de sprint vroeg zou inzetten. Het was ‘close’, maar gelukkig kon ik nog een keer versnellen en het tot de finish vasthouden.’ De Tour de France voor vrouwen werd voor het laatst in 1993 gehouden. De afgelopen jaren hadden de vrouwen wel een eigen eendaagse wedstrijd tijdens de Tour de France voor mannen. Onder meer dankzij een lobby van Vos besloot Tourorganisator ASO dat het tijd werd voor een serieus alternatief voor vrouwen. Dat begon zondag, op de dag dat de mannen in Parijs finishen. Maandag volgt opnieuw een vlakke rit. Er wordt gekoerst van Meaux naar Provins. Het zwaartepunt van de Tour de France Femmes ligt in het slotweekeinde, wanneer er in de Vogezen flink geklommen moet worden. De Tour voor vrouwen eindigt volgende week zondag met een zware bergrit. De Nederlandse rensters Annemiek van Vleuten en Demi Vollering gelden als favorieten voor de eindzege.||https://www.volkskrant.nl/sport/lorena-wiebes-verovert-op-de-champs-elysees-de-eerste-gele-trui-in-de-tour-de-france-femmes~b0bab4d18/
2022-07-24||‘Nog altijd zie ik de horrorbeelden van dat ongeluk voor me’||‘Het was een prachtige, zonnige ochtend. Ik zat met mijn begeleider – ik was nog niet zo lang bij de politie – aan de keukentafel bij een alleenstaande vrouw bij wie was ingebroken. We namen haar aangifte op toen een collega over de portofoon riep: ‘Ik wil alles wat beschikbaar is hier hebben!’ We hoorden paniek in zijn stem. ‘‘Sorry, dit gaat voor’, verontschuldigden we ons en reden met spoed naar die collega. Op een industrieterrein stond een vrachtwagen met knipperende alarmlichten. De chauffeur liep verdwaasd ijsberend rond met twee handen aan zijn hoofd, vloekend: ‘Godver, godver.’ ‘Onder het linkerachterwiel lag een scooter. En een geplette helm. En een incompleet lichaam. Ik schrok me rot, ik had nog nooit zoiets gezien. ‘Haal een deken’, zei mijn begeleider. ‘Dek het af’. Ik liep naar onze dienstauto, pakte een fleecedeken en een afzetlint uit de achterbak, want een ongeluk met een dode wordt een plaats delict, en probeerde bij het afdekken niet naar dat lichaam te kijken. ‘Mijn begeleider zat intussen bij het rechterachterwiel, samen met de agent die de melding had gedaan en nog een voorbijganger. Ze zaten geknield rond een tweede slachtoffer. Het meisje was overreden maar ze leefde nog. Een collega hield haar hand vast en zei: ‘Ambulances zijn onderweg.’ ‘Ik zette een ruime cirkel rond de vrachtwagen af met lint, sloeg daarna mijn arm om de schouder van de chauffeur en leidde hem weg. In het naastgelegen bedrijf kregen we koffie. De chauffeur was hevig geëmotioneerd. Ik vroeg hem wat er was gebeurd en schreef zijn antwoorden op. ‘Hij was het adres waar hij moest lossen voorbijgereden en moest een stukje terug. Toen hij stapvoets achteruit reed, riep een fietser: ‘Ho! Ho! Stop! Stop!’ De chauffeur trapte op z’n rem, stapte uit, ging kijken en zag die scooter liggen. Het meisje onder het rechterachterwiel vertelde later dat haar vriendin de scooter nog maar net had. Ze was er hartstikke trots op. Zo’n ding is niet wendbaar. Als je dan te dicht op een vrachtwagen staat die achteruit gaat rijden, wil je je trots beschermen en handel je verkeerd. Ze had hem moeten laten vallen en weglopen. De Dienst Verkeersongevallenanalyse oordeelde later dat die vrachtwagenchauffeur niets te verwijten viel, maar dat verandert natuurlijk niets aan de ellende. ‘Samen met een collega moest ik mijn eerste slechtnieuwsgesprek gaan doen. Met lood in onze schoenen belden we aan. Een puber deed open, de broer van het overleden meisje. ‘Ik heb slecht nieuws’, zei mijn collega zonder eromheen te draaien, ‘je zus is overleden’. ‘Die jongen begon te huilen – ik word er nog emotioneel van – en zei: ‘Ik ben alleen thuis.’ Omdat we hem daar niet konden achterlaten, lieten we collega’s zijn ouders van hun werk ophalen. Toen we met z’n allen in een huiskamer vol verdriet zaten, kwamen opa en opa ook nog onaangekondigd op bezoek. Sorry voor mijn tranen, maar ik zie het weer helemaal voor me. ‘Tijdens de debriefing op het bureau vroeg een teamleider van het Bedrijfsondersteuningsteam, het BOT: ‘Hoe gaat het met jou?’ ‘En met jou?’ Hij ging iedereen af: ‘En wat heb jij allemaal gezien?’ Ik vertelde over het toedekken met de deken en kreeg een kaartje met een telefoonnummer dat je kon bellen als je ergens mee bleef zitten. Nooit gebeld. ‘De ouders van het overleden meisje hadden alle betrokken collega’s uitgenodigd voor de uitvaart. Ik herinner me dat de kerk afgeladen vol was. Wij stonden helemaal achterin, toen ineens het tweede slachtoffer op een ziekenhuisbed werd binnengereden door ambulancemedewerkers. Hartverscheurend. Door die ambulanceuniformen zag ik de horrorbeelden van dat ongeval weer voor me en dat heb ik soms nog steeds. Ik ging daarna niet meer naar letselongevallen als daarbij een dode was gevallen. Ook kon ik heel lang niet naar kerkdiensten of begrafenissen. Zelfs niet die van mijn eigen familie. Het lukte me gewoon niet, ik voelde een fysieke weerstand. Het lukte pas in 2017 toen mijn moeder, bijna twintig jaar na dat ongeluk, overleed. ‘Een poos na dat verkeersongeval werd ik geconfronteerd met een dood kindje van 3 jaar. Ik heb hem in mijn handen gehad, het voelde heel koud aan. Ik had zelf een zoontje van 3 dat ’s nachts vaak tussen ons in kwam slapen, met zijn armpjes boven de dekens. Op een nacht draaide ik me om en voelde zijn ijskoude armpje tegen mijn lijf – mijn hart sprong uit mijn borstkas. Toen heb ik gezegd: ik stop met de noodhulp. Ik werk nu bij de milieurecherche. ‘Ik had destijds dat nummer van het BOT moeten bellen. Nog altijd zie ik dat ongeluk voor me als ik de naam van het overleden meisje hoor. Ik weet nu hoe belangrijk het is om iets goed te verwerken, om hulp te vragen, iets een plek te geven. Misschien ga ik dat alsnog doen.’||https://www.volkskrant.nl/mensen/nog-altijd-zie-ik-de-horrorbeelden-van-dat-ongeluk-voor-me~bfed4c84/
2022-07-24||Het weerbericht voor maandag 25 juli: weeromslag||Na een zomers warm tot lokaal tropisch weekend vindt maandag een weeromslag plaats. Eerst hebben we nog met zomers warme lucht te maken, want bij zonnige momenten stijgt de temperatuur al snel naar 23 tot 29 graden. De hoogste waarden komen voor in de oostelijke provincies. Van het westen uit trekken echter in de loop van de dag wolken met een paar buien over. Op de warmste plaatsen is bij een bui kans op een klap onweer. Nadat de wolken en buien zijn gepasseerd, blaast een stevige westelijke wind beduidend minder warme lucht over ons land. Langs de kust staat windkracht 6. Vooral in de avond is te merken dat we in een andere luchtsoort zijn terechtgekomen. In de nacht naar dinsdag daalt de temperatuur naar 15 of 16 graden. Dinsdag en woensdag is het licht veranderlijk zomerweer. Nu en dan zijn aaneengesloten wolken te zien. Een enkele bui kan overtrekken, maar een groot deel van de dag blijft het droog. Door een noordelijke wind is het met 19 tot 23 graden best aangenaam zomerweer. Vanaf donderdag warmt het geleidelijk weer iets op. Vrijdag en zaterdag kan het landinwaarts opnieuw zomers warm worden met maxima van 25 graden. Daarbij is de kans op een bui erg klein en de zon krijgt steeds meer ruimte.||https://www.volkskrant.nl/nieuws-achtergrond/het-weerbericht-voor-maandag-25-juli-weeromslag~b9847fe5/
2022-07-24||‘Het besef ‘ik heb de Tour de France uitgereden’ is geleidelijk gegaan’||‘Vooraf hadden renners me gewaarschuwd: de Tour de France is niet per se leuk. Het is me enorm meegevallen: de Tour is leuker dan ik dacht. Alleen in het begin, de drie dagen in Denemarken was dat niet zo. Althans de wedstrijd was niet leuk: 200 kilometer lang wringen voor een plaatsje en 200 kilometer niet van je plek kunnen komen zonder dat je een moment op je gemak zit. Ik dacht: als dit de hele Tour zo blijft, dan snap ik waarom die jongens liever de Giro rijden. Het Deense publiek was dan weer fantastisch, zoveel mensen: heel gaaf om mee te maken. En eenmaal in Frankrijk werd het rustiger omdat iedereen minder gestrest was. Dat kwam omdat ploegleiders en renners elkaar hadden opgenaaid vanwege de waaiers die het peloton uit elkaar zouden slaan, vooral op de lange brug aan het einde van de tweede etappe. Maar wat iedereen eigenlijk wel aanvoelde: die waaiers kwamen er helemaal niet. En er was ook stress voor de vijfde etappe, de Roubaix-rit. Je had echt het gevoel dat iedereen dacht: eerst die brug, dan die kasseien en daarna zien we wel weer verder. Rit vijf werd ook een chaos, maar daar heb ik niet zoveel van meegekregen, want ik zat in de ontsnapping. Als ik mijn kleinkinderen ga vertellen over mijn eerste Tour de France, dan komt die vijfde etappe naar Arenberg zeker ter sprake. Ik zal niet alleen over de sprint vertellen, waar ik de rit op een decimeter verloor, maar over de hele etappe. Want daarin ging alles goed en lukte het precies zoals ik het maanden ervoor had bedacht toen ik het hele parcours uitstippelde. Ik heb aangevallen waar ik wilde en daarna met de juiste medevluchters de tactiek kunnen volgen die ik vooraf had bedacht. Dat ik het net verloor, zal altijd wel een beetje pijnlijk zijn. Misschien totdat ik wel een etappe win in de Tour. Ik wil dat verlies een plekje geven, daarom is het voor mij belangrijk dat de oorzaak ervan vast staat. Het was geen fout van me, ik ben niet de sprint te vroeg of te laat aangegaan. Het kwam door een defect waardoor ik op ‘de twaalf’ zat in plaats van de zwaarste versnelling, ‘de elf’. Had die het gedaan, dan had ik gewonnen. Als het een fout van mezelf was geweest: ook prima. Zolang ik de oorzaak maar weet. Dat heb ik nodig. Alles in de Tour is nieuws, zelfs als onze bus kapot is. Ik merkte na die vijfde rit dat er meer belangstelling voor me was. Want mensen die het fietsen normaal niet zo volgen, krijgen nu opeens wel iets van mij mee. Het is ook logisch dat de Tour speciaal is, want ik fiets met de allerbeste renners van de wereld die bij de beste ploegen rijden en ze doen dat hier in hun absolute topvorm. Maar als ik op kop rij, zoals vrijdag toen ik in de ontsnapping zat, denk ik niet: ik fiets hier zomaar even vooraan in de belangrijkste wielerwedstrijd ter wereld. Ik denk vooral: oké, hoe ga ik proberen dit wedstrijdje te winnen? Dat ik vrijdag in die positie zat, verbaasde me wel, want in de bergen had ik het ontzettend zwaar en dacht ik het niet te gaan halen. Maar kennelijk kun je in zo’n ronde snel herstellen. Het besef ‘ik heb de Tour de France uitgereden’ is geleidelijk gegaan. Natuurlijk, als je de Champs-Élysées opdraait en met kippenvel op je armen naar die Arc de Triomphe fietst, denk je dat. Maar daarvoor had ik het besef ook al. Eigenlijk al op donderdag, de laatste bergrit. Ik was op tijd binnen en ik wist: ik rij hem uit, die Tour.’||https://www.volkskrant.nl/sport/het-besef-ik-heb-de-tour-de-france-uitgereden-is-geleidelijk-gegaan~b046c6c8/
2022-07-24||Ik was ervan overtuigd dat ze belde om me te vertellen dat we samen een zoon hebben||De dag begon met een verontrustend bericht van Henk Spaan. ‘Help me?’, stond in de notificatie op het startscherm van mijn telefoon. Henk en ik kennen elkaar, maar ook weer niet zo goed dat hij in nood uitgerekend mij om hulp zou vragen. Ik opende de app en het bleek dat hij reageerde op een bericht dat ik hem per ongeluk had gestuurd, een zogenaamd broekzakappje. Mijn telefoon had hem het contact van een vriend gestuurd. Die vriend staat in mijn telefoon als ‘Marvin’, maar zo heet hij helemaal niet. Ik bleek hetzelfde bericht ook naar drie andere contacten gestuurd te hebben, onder wie naar Marvin zelf, die dus niet zo heet. Dit soort dingen overkomt me de hele tijd. Doorgaans komt dat door mijn te dikke vingers, die een clownesk duo vormen met mijn drang alles zo snel mogelijk te doen. Maar regelmatig komt het ook door het boosaardige karakter van mijn telefoon, die in zijn vorige leven waarschijnlijk een minidisc is geweest en nu zijn minderwaardigheidscomplex op mij botviert. Niet lang geleden stond ik in de kleedkamer van de sportschool, deed mijn oortjes in en opeens had ik Teun de Nooijer aan de telefoon. Ik ken Teun de Nooijer niet eens. Ook stuurde ik per ongeluk een foto van mijn naakt spelende dochters naar een vriend. ‘Kon erger’, was zijn genadige antwoord, ‘zowel qua content als ontvanger.’ Het gebeurt ook andersom. Zo werd ik onlangs gebeld door een vrouw waar ik een jaar of twaalf geleden mee naar bed mee ben geweest. Ik was ervan overtuigd dat ze belde om me te vertellen dat we samen een zoon hebben, Nertsard. Maar ze bleek ‘de verkeerde Julien’ gebeld te hebben. Ik wens de andere Julien veel sterkte. Soms, heel soms, snapt mijn telefoon wat ik wil. Aan het eind van de middag zat ik in de auto. De spits was in volle gang en ik stond in de file. Mijn vriendin appte dat ze nog niets voor het eten had bedacht en nu geen tijd meer had om boodschappen te doen, omdat ze de kinderen nog moest ophalen. ‘Top’, antwoordde ik. Daarna wilde ik een langer, onaardiger antwoord sturen. Maar terwijl ik begon met typen kwam de file weer in beweging en moest ik mijn telefoon opzij leggen. Toen ik hem weer oppakte, bleek ik per abuis een whatsappsticker te hebben verstuurd. Het was een plaatje van een hand met een opgestoken duim. Alleen steekt uit de vuist geen duim omhoog, maar een stijve lul. Dat was niet helemaal wat ik wilde zeggen, maar het kon ermee door.||https://www.volkskrant.nl/columns-opinie/ik-was-ervan-overtuigd-dat-ze-belde-om-me-te-vertellen-dat-we-samen-een-zoon-hebben~b0ce9268/
2022-07-24||Tourzege Jumbo is in eerste plaats een prijs voor geduld||42 jaar nadat een Nederlandse wielerploeg voor de laatste keer de Tour de France won, is Jumbo-Visma er met de Deen Jonas Vingegaard voor het eerst in geslaagd de belangrijkste – en zwaarste – wielerwedstrijd van het jaar te winnen. De overwinning is in de eerste plaats een prijs voor geduld. Toen de Rabobank zich tien jaar geleden terugtrok uit het wielrennen vanwege alle dopingschandalen, leek het Nederlandse wielrennen ten dode opgeschreven. Onder een nieuwe leiding werd consistent gewerkt aan de wederopstanding. Grote teleurstellingen, zoals het op het laatste moment mislopen van zeges in de Giro d’Italia (2016) en de Tour de France (2020), werden rustig verwerkt. De ploeg is strak georganiseerd, maar geeft renners ook de ruimte zichzelf te zijn. Waar andere ploegen, geïnspireerd door de Britse wielerploeg Sky die de afgelopen tien jaar het wielrennen domineerde, hun renners onderwerpen aan een streng regime, krijgen ze bij Jumbo-Visma ook de ruimte zichzelf te ontdekken. De renners voelen zich zeer met elkaar verbonden. Toen kopman Primoz Roglic was gevallen, zette hij niet alleen zelf zijn arm weer in de kom, maar fietste nog honderden kilometers door waarbij elke trap naar eigen zeggen als een messteek in de rug voelde. Hij deed een uiterste krachtsinspanning om de grootste concurrent te slopen, zodat zijn ploegmaat en grote vriend Jonas Vingegaard uiteindelijk een beslissende voorsprong kon nemen. Sport is op haar mooist als rolmodellen worden geboren en dapperheid werd beloond. De Belgische renner Wout van Aert, de onbetwiste smaakmaker van deze tour, trok bijna elke etappe onvervaard ten strijde en dat resulteerde in etappezeges, gele en groene truien. Hij smeet met krachten, offerde zich het ene moment op voor een ploegmaat, om het volgende moment voor eigen kansen te gaan. Hij deed dingen die volgens de gangbare wielerlogica helemaal niet zouden moeten kunnen. In thuisland België vinden sommigen dat Van Aert te groot is om zich op te moeten offeren voor het teambelang. Hij zou zelf de Tour de France moeten willen winnen. Het is te hopen dat Van Aert deze lokroep weet te weerstaan. Wie de Tour wil winnen, moet werkelijk elk grammetje overtollig vet eraf fietsen, mag geen kilojoule energie verspillen en moet dus zo lang mogelijk in andermans wiel blijven hangen. Hij moet zich volstrekt voorspelbaar gedragen, in plaats van te luisteren naar zijn eigen intuïtie. Dat zou een enorme achteruitgang zijn en een slecht voorbeeld ook. Mensen met een mentaliteit als Van Aert zijn schaars, mensen die willen winnen ten koste van alles, zijn er genoeg.||https://www.volkskrant.nl/columns-opinie/tourzege-jumbo-is-in-eerste-plaats-een-prijs-voor-geduld~be068272/
2022-07-24||Handje noten lijkt bedoeld voor mensen die niet weten wat een handje is, of wat noten zijn ||Bedenkers van nieuw eten hebben er een handje van te veinzen dat ze iets superhandigs hebben uitgevonden. Dat geldt zeker voor degene die bij Albert Heijn ‘handje noten’ introduceerde, een doos met daarin vier handjes noten: vier in plastic verpakte porties van ieder 35 gram. Er zijn vijf soorten, en de noten in je handje laten zich altijd vergezellen door een niet-noot. Walnoot heeft bijvoorbeeld banaan en pure chocorozijnen, en pinda plus amandel komen met gezouten gecoate doperwtjes. Handje noten lijkt bedoeld voor mensen die ergens hebben gelezen dat een handje noten per dag gezond is, maar geen idee hebben hoe ze aan dat handje noten moeten komen. Of wat een handje is. Of wat noten zijn. Logisch dus, die waarschuwing op de verpakking: ‘Kleine kinderen kunnen zich in noten verslikken.’ Tegen deze mensen zeggen wij: beter een hand vol dan een zak (ongezouten noten van 200 gram, voor 10 cent meer) vol. Maar dan omgekeerd. Cijfer: 3||https://www.volkskrant.nl/beter-leven/handje-noten-lijkt-bedoeld-voor-mensen-die-niet-weten-wat-een-handje-is-of-wat-noten-zijn~b94b77ae/
2022-07-24||De Volkskrant tv-selectie voor maandag 25 juli||Net 5, 20.30 uur (Drama, Emile Ardolino, 1987) Meisje wordt tijdens haar vakantie verliefd op dansleraar, of: hoe een berg clichés toch een aanstekelijke film oplevert. Jennifer Grey is de 17-jarige danseres, de in 2009 overleden Patrick Swayze werd een tieneridool door zijn rol als viriele docent. Grey speelde na Dirty Dancing geen gedenkwaardige rollen meer; regisseur Ardolino maakte nog Sister Act (1992), waarna hij in 1993 op 50-jarige leeftijd overleed aan de gevolgen van aids. Het vervolg uit 2004 (met een bijrolletje voor Swayze) en een recente tv-remake (2017) kunnen niet tippen aan dit origineel. SBS 9, 20.30 uur / 22.30 uur (Komedie, Hugh Wilson, 1984/ Jerry Paris, 1985) Het succes van de kolderieke avonturen van een stel klunzen op de politieschool moet worden geschaard, zoals een krant schreef, onder de wonderen van de jaren tachtig. Een periode waarin de grootste rotzooi zomaar een gigantisch succes kon worden. En toch, het is allemaal zo flauw dat je een glimlach niet kunt onderdrukken. Uitgangspunt van de film (het succes, en de vervolgen) is dat geslacht, gewicht, lengte en intelligentie geen criterium meer mogen zijn om leerlingen te weren van de politieschool. Dat zullen ze weten. NPO 1, 21.27 uur In juni 2020 overleed Aad van den Heuvel. De journalist en televisiepionier kwam in 1959 in dienst van de KRO en werd al snel het gezicht van actualiteitenrubriek Brandpunt, waarvoor hij de hele wereld over reisde. Later werd hij ook populair als presentator van De ver van mijn bed show en consumentenprogramma Ook dat nog. De kinderen van Van den Heuvel, Mark en Caroline, zijn ook beiden journalist geworden. Met Dit was Aad, goedenavond maken ze een monument voor hun vader, waarin ze op zoek gaan naar zijn sporen in Hilversum en daarbuiten. Canvas, 22.05 uur César is 5 jaar en lijdt aan Fanconi anemie, een erfelijke ziekte die zijn levensverwachting verkort tot een jaar of zeventien. Een stamceldonatie of beenmergtransplantatie zou die duur kunnen verdubbelen, maar een geschikte donor is niet te vinden. Césars ouders besluiten daarom nog een kind te krijgen via ivf en laten een embryo selecteren dat niet aan de ziekte lijdt. Stamcellen uit de navelstreng kunnen César redden. A Baby for Hope gebruikt Césars verhaal voor een reflectie op de ethische kanten van dit soort geavanceerde medische technieken. NPO 2, 22.09 uur De pandemie heeft veel familiebedrijven parten gespeeld, blijkt deze week in Boven water. Kermisfamilies Vallentgoed en Verwijk zagen hun inkomsten verdampen toen kermissen door de coronamaatregelen in heel het land werden afgelast. Ook het zwaar-transportbedrijf van de familie Lafeber kende moeilijke tijden. In de wereld van aanbestedingen kiezen overheden steeds vaker voor de laagste prijs, wat leidt tot een moordende concurrentie tussen bedrijven. Daarnaast heeft de firma Lafeber last van de toestroom van onderbetaalde buitenlandse chauffeurs. NPO 3, 22.28 uur Elk jaar vinden in Nederland meer dan honderd gevallen van moord en doodslag plaats. Al deze gevallen hebben een verhaal en een dader. In de serie Ik heb iemand gedood portretteert Filemon Wesselink Nederlanders die zijn veroordeeld wegens moord of doodslag. Hij wil weten hoe zij op het punt zijn gekomen waarop ze hun misdaad pleegden, wat eraan voorafging en hoe hun leven naderhand is veranderd. In deze verhalen blijft het slachtoffer anoniem en komen naast de dader ook diens familie, vrienden, collega’s en andere betrokkenen aan het woord. BBC 2, 00.15 uur (Drama, Sam Mendes, 2008) Aan het begin van dit messcherpe relatiedrama leren de twee hoofdpersonages elkaar kennen op een feestje; na dat romantische begin lijkt de toekomst voor hen open te liggen. De gelukkige jaren die April en Frank vervolgens als koppel hebben, worden resoluut overgeslagen: in de volgende scènes zitten ze tierend in de auto. Hoe konden die twee in dit verbitterde echtpaar veranderen? Regisseur Mendes zet Richard Yates’ roman (1961) voortreffelijk naar zijn hand: hij maakt het interieur van het typische buitenwijkhuis van de Wheelers stiekem steeds kaler, de belichting harder en ongenadiger. Sterker en intenser had de reünie van Titanic-sterren Leonardo DiCaprio en Kate Winslet niet kunnen zijn.||https://www.volkskrant.nl/cultuur-media/de-volkskrant-tv-selectie-voor-maandag-25-juli~b8422309/
2022-07-24||Met eerste openbare executie in twee jaar zegt Iran tegen eigen bevolking: stop met demonstreren||De eerste openbare executie in twee jaar tijd valt samen met het jaarlijks congres van Iraniërs in ballingschap, dat dit weekeinde wordt gehouden en dat precies over deze ‘middeleeuwse’ kant van het Iraanse beleid gaat. Zabzikar werd publiekelijk opgehangen met de bedoeling het Iraanse volk te intimideren zodat het ophoud met demonstreren. In Iran wordt al maandenlang gedemonstreerd tegen de almaar stijgende voedselprijzen en de krankzinnige inflatie. Die bedroeg in juni 52,2 procent, en in mei 39,3 procent ten opzichte van dezelfde maanden van het vorig jaar. De voedselprijzen schoten 82 procent omhoog nadat de regering in mei de importsubsidies had afgeschaft. Volgens demonstranten gaan de protesten niet meer zoals vroeger tegen de politiek, maar tegen de honger. De regering maakt dat onderscheid niet en beantwoordt alle demonstraties met een keiharde campagne van willekeurige arrestaties en veroordelingen. De hervatting van de executies als afschrikwekkend schouwspel is volgens critici duidelijk een onderdeel van deze politiek. De eerste openbare ophanging in Shiraz is maar een van de honderden executies die Iran de afgelopen jaren binnen de gevangenismuren heeft uitgevoerd. Het land stond daarmee al bovenaan de ‘executielijsten’ van Amnesty International, maar dit jaar heeft het zijn totale aantal executies nog eens ruim verdubbeld. De eerste helft van 2022 werden volgens mensenrechtenorganisaties minstens 251 veroordeelden ter dood gebracht: dat is al meer dan in heel 2020, toen Iran volgens Amnesty 246 mensen werden geëxecuteerd. Arrestaties zijn een andere kant van dezelfde medaille. Sinds een paar weken worden steeds meer vooraanstaande Iraniërs opgepakt. Onder hen de ex-minister Mostafa Tajzadeh, die eerder al zeven jaar gevangen zat vanwege zijn felle kritiek op Irans hoogste geestelijk leider Ayatollah Ali Khamenei. Onder de arrestanten zijn ook de vooraanstaande filmregisseurs Jafar Panahi en Mohammad Rasoulof. Zij wonnen beiden een Gouden Beer, de hoofdprijs van het filmfestival van Berlijn: Panahi met Taxi (in 2015) en Rasoulof met De duivel bestaat niet  (in 2020). Jafar Panahi werd gearresteerd toen hij bij het Openbaar Ministerie ging informeren naar Rasoulof en werd meteen opgesloten. Panahi was in 2010 wegens ‘anti-regeringspropaganda’ al tot zes jaar gevangenisstraf veroordeeld, maar toen werd hij na twee maanden voorwaardelijk vrijgelaten. Nu moet hij zijn zes jaar alsnog uitzitten. Rasoulof en Panahi protesteerden in mei samen in een open brief tegen de arrestatie van een aantal collega’s. De publiek geëxecuteerde Iman Zabzikar was ter dood veroordeeld omdat hij schuldig was bevonden aan de moord op een politieman. Zeker vier anderen wacht, volgens de in Noorwegen gevestigde organisatie Iran Human Rights, nu eenzelfde lot.||https://www.volkskrant.nl/nieuws-achtergrond/met-eerste-openbare-executie-in-twee-jaar-zegt-iran-tegen-eigen-bevolking-stop-met-demonstreren~b6383dba/
2022-07-24||Met verkiezingen op komst profileert Erdogan zich als staatsman van internationale allure||Als er één persoon is die een goed weekend heeft gehad, nadat vrijdag in Istanbul het Russisch-Oekraïense graanakkoord was gesloten, dan wel Recep Tayyip Erdogan. De Turkse president had kunnen gloriëren in zijn favoriete rol: die van de staatsman die een woordje meespreekt op het wereldtoneel. En wat er verder ook van de man kan worden gezegd, hem moet worden nagegeven dat hij dat in dit geval inderdaad heeft gedaan. Het herstellen van de export van Oekraïens en Russisch graan via de Zwarte Zee is een diplomatiek doorbraakje in een oorlog waarin praten tot nu geen zin had. Bovenal betekent het een broodnodige verlichting van de humanitaire nood in met name Afrika. Waar in dit epos ‘Erdogan’ staat, moet eigenlijk ook Mevlüt Çavüsoglu staan, de Engels-, Duits- en Japanssprekende minister van Buitenlandse Zaken die met vakmanschap uitvoering geeft aan de politieke koers die wordt uitgezet door de onbetwiste baas van circus-Erdogan. In datzelfde circus is het onvermijdelijk dat de president alle lof en aandacht aan zich trekt. Dat is precies wat hij om binnenlandspolitieke redenen nodig heeft. Volgend jaar juni vinden in Turkije parlements- en presidentsverkiezingen plaats. In de peilingen voor de eerste staat Erdogans AK-partij er beroerd voor en ook zijn herverkiezing als president is allesbehalve zeker. Dat is vooral toe te schrijven aan de stand van de Turkse economie. De inflatie is gestegen naar 80 procent, de koopkracht van de bevolking is gekelderd. Die staat verder onder druk, vinden veel Turken, door de aanwezigheid van 4 miljoen Syriërs. Het geklaag daarover keert zich tegen de regering. Aan de Turkse economie valt dus electoraal gezien weinig eer te behalen, het hozen van lekwater laat Erdogan liever over aan zijn kabinet. Het buitenland geeft hem de kans zijn statuur te verhogen. De afgelopen tijd mengde Turkije zich in een reeks conflicten in de regio (of het creëerde zelf conflicten). Vervolgens werd de nadruk verlegd naar wervende diplomatie. Erdogan reist zich suf langs landen om banden te herstellen dan wel hechter te maken en de handelscontacten te verstevigen. Dit jaar alleen al bezocht hij elf landen, waaronder Saoedi-Arabië. Hierin past de unieke positie die Turkije heeft gekozen in de Oekraïne-oorlog: die van betrokken, semi-neutrale buitenstaander. Ankara heeft als goed Navo-lid de Russische invasie veroordeeld en heeft – op commerciële basis – drones geleverd aan Oekraïne. Maar het doet niet mee aan de economische sancties tegen Rusland en heeft zich van meet af aan aangeboden als bemiddelaar. Dat is mogelijk dankzij de merkwaardige, tweeslachtige relatie die Turkije heeft met Moskou. Turkije en Rusland staan of stonden tegenover elkaar in een reeks conflicten (Libië, Nagorno-Karabach, Syrië). Tegelijkertijd kocht Turkije het Russisch luchtafweersysteem S400 en laat het de Russen een kerncentrale bouwen. Tussen Erdogan en Poetin, allebei autoritaire mannetjesputters, bestaat een zielsverwantschap. ‘Compartimentalisering’ van de betrekkingen, wordt dat genoemd. ‘In het Westen kennen we vrienden en vijanden’, zegt Turkijewatcher Asli Aydintasbas tegen de Financial Times. ‘We zijn niet gewend aan zulke non-binaire relaties, waarin je samenwerkt op sommige gebieden en strijd levert op andere.’ Waarbij wel aangetekend moet worden dat Turkije Rusland harder nodig heeft dan Rusland Turkije. Uiteraard zijn er grenzen aan wat de Turkse bemiddeling vermag. De twee oorlogvoerende landen bepalen of er iets te bemiddelen valt, niet de Turkse regering of de VN. Na het eerste aanbod daartoe van Ankara bij het begin van de oorlog konden Çavüsoglu’s diplomaten aanvankelijk vijf maanden lang thuisblijven. Ook is het de vraag wat Erdogan over elf maanden, wanneer de Turken naar de stembus gaan, nog aan zijn huidige succesje zal hebben. De glans zal er straks al een beetje af zijn. Hij heeft dan misschien meer aan het zwaard van Damocles dat hij boven de lidmaatschapsaanvraag van Zweden en Finland voor de Navo laat hangen. Die troef kan hij nog maandenlang uitspelen. Dat bleek zaterdag maar weer eens. De Zweedse ambassadeur werd in Ankara op het matje geroepen omdat Koerden in Stockholm hadden mogen protesteren tegen het akkoord dat Zweden en Finland vorige maand met Turkije hebben gesloten.||https://www.volkskrant.nl/nieuws-achtergrond/met-verkiezingen-op-komst-profileert-erdogan-zich-als-staatsman-van-internationale-allure~b4c0ac71/
2022-07-24||Problemen bij Dover verhevigen Brits-Franse burenruzie, vakantiegangers de dupe||Na twee coronazomers hadden ze zich er zo op verheugd: een vakantie op het vasteland. De schoolvakanties waren nog niet begonnen of tienduizenden Britten probeerden het eiland te verlaten om bij Dover en Folkestone vast te lopen in eindeloze files. Wachttijden liepen afgelopen dagen op tot zeven uur, sommige vakantiegangers besloten onder het mom it’s all Dover ommekeer te maken. Een ouder echtpaar vertelde The Daily Mail maar in de eigen achtertuin te gaan zitten, om met een glas Pimms bij de hand naar Andre Rieu te luisteren. Tot ontsteltenis van de Britse havenautoriteiten bleek dat het merendeel van de Franse douanepoortjes op vrijdagochtend, de drukste dag van het jaar, onbemand was gebleven. Pas in de loop van de ochtend kwamen douaniers opdagen, maar toen was de haven en de autoweg erheen al veranderd in een parkeerterrein. Volgens de Fransen lag de vertraagde komst aan een technische storing tijdens de oversteek, wat door de directie van de Kanaaltunnel naar het rijk der fabelen werd verwezen. Havenmeester Doug Bannister toonde zich nogal teleurgesteld in de Franse houding, omdat aan de Britse kant alles goed was voorbereid. Voor zover mogelijk dan, want de Britse regering heeft afgelopen jaren amper geld gestoken in het moderniseren van de toegangspoort tot Europa. Van de gevraagde dertig miljoen pond was maar een honderdste naar Dover gekomen. De krapbehuisde haven lijkt niet te zijn toegerust op het extra werk dat het vertrek uit de EU met zich meebrengt, zowel voor het vracht- als het personenverkeer. Terwijl de kandidaten voor het premierschap Rishi Sunak en minister van Buitenlandse Zaken Liz Truss de schuld bij de Fransen autoriteiten legden, weet Parijs de verkeerschaos te wijten is aan de Brexit. Immers, nu de Britten niet meer bij de EU horen, zijn er extra paspoortcontroles nodig, bekroond met een stempel. Lidstaten hebben de vrijheid om zelf in te vullen hoe ze reizigers uit het Verenigd Koninkrijk controleren. Zo heeft Portugal bepaald dat de Britten gebruik kunnen maken van e-poortjes. EU-burgers kunnen het Verenigd Koninkrijk als vanouds betreden. Met Portugal bezit het VK een uitstekende relatie, anders dan met Frankrijk. Parijs heeft zich altijd op het standpunt gesteld dat de Britten schade moeten gaan ondervinden van hun besluit de Europese club te verlaten. Dat is onder meer gebleken uit een naar de pers gelekte brief van oud-premier Jean Castex aan commissievoorzitter Ursula von der Leyen. Afgelopen week nog herhaalde president Emmanuel Macron zijn eis voor een zo hard mogelijke lijn van Brussel bij het conflict met Londen over het Noord-Ierse protocol. Brexit heeft ertoe geleid dat de Brits-Franse relatie is verslechterd. Dat heeft zich geuit bij het meningsverschil over de Kanaalmigratie, waarbij de Britten de Fransen ervan betichten te weinig te doen om te voorkomen dat bootjes met migranten de zee op gaan. In het voorjaar van 2021 brak bijna een watergevecht uit toen Franse vissers uit protest tegen het Britse vergunningenbeleid de haven van Saint Helier hadden bezet, de hoofdstad van Jersey. De Britse marine moest eraan te pas komen om een einde te maken aan het protest. Rond dezelfde tijd zette Macron zijn vraagtekens bij de werkzaamheid van het in Oxford ontwikkelde AstraZeneca-vaccin. Een half jaar later melddeThe Independent dat Macron rond dezelfde tijd heeft weten te voorkomen dat vijf miljoen in Nederland geproduceerde Astra-vaccins in het VK terechtkwamen. Meer recentelijk beweerde de Franse minister van Binnenlandse Zaken Gerald Darmanin dat Engelse voetbalfans ongeregeldheden hadden veroorzaakt bij de Champions League-finale in Parijs, een verwijt dat pertinent onjuist bleek. Maar het voornaamste strijdtoneel is en blijft Dover, de Britse achilleshiel. In de donkere dagen voor Kerstmis 2020 liep het daar ook al vast door een combinatie van Franse stakingen en paniek over de naderende Brexit-deadline. Toen waren de vrachtwagenchauffeurs het slachtoffer. Nu zijn de vakantiegangers aan de beurt. Voor reislustige Britten is dit pas het begin van de ellende, want de EU wil vanaf komend najaar, tegen betaling, vingerafdrukken of irisscans afnemen van reizigers uit derde landen. Een gevolg van Brexit is dat vakantie in eigen land een aantrekkelijke optie gaat worden voor de Britten.||https://www.volkskrant.nl/nieuws-achtergrond/problemen-bij-dover-verhevigen-brits-franse-burenruzie-vakantiegangers-de-dupe~bbe8dcf5/
2022-07-24||Buitenzwemmen? Check het water, want dat is in Nederland lang niet altijd fris||In Oostenrijk, Griekenland en Kroatië is het goed toeven voor zwemmers, de zwemwaterkwaliteit is er vrijwel overal zeer hoog. In Nederland is dat slechts in driekwart van de gecontroleerde buitenzwemlocaties het geval, het laagst van alle West-Europese landen. Van die locaties krijgt 4,6 procent het stempel ‘slecht’, een stuk hoger dan het Europees gemiddelde van 1,5 procent. Dit blijkt uit onderzoek van het European Environment Agency (EEA) over de waterkwaliteit en aanwezigheid van bacteriën in 22 duizend Europese zwemwateren in 2021. Dat in Nederland de kwaliteit relatief laag is komt deels doordat Nederland veel binnenlandse zwemlocaties telt, zoals meren en rivieren. Aan de kust is het water vaak schoner. Meren, rivieren en afgravingen zijn vaak vervuild door nabije bebouwing en industrie. Het slechtst scoort Polen, waar minder dan de helft van de zwemplekken is van ‘zeer goede’ kwaliteit is. Dat komt mede doordat daar bij ruim eenderde van wateren niet voldoende is gemonitord voor een beoordeling. Meerdere waterschappen in Nederland waarschuwen voor blauwalg. Deze bacterie gedijt goed bij de stijgende temperaturen en kan leiden tot hoofdpijn en maag- en darmklachten bij zwemmers. In het zwemseizoen, dat duurt van 1 mei tot 1 oktober, worden ruim 900 Nederlandse zwemlocaties geregeld gecontroleerd. Rijkswaterstaat, de waterschappen en de provincies maken de waarschuwingen en adviezen bekend op de website zwemwater.nl. Voor ruim 100 locaties geldt op dit moment een waarschuwing of negatief zwemadvies. Blauwalg is niet het enige obstakel voor zwemmers. Het waterschap Vechtstromen waarschuwt voor de ziekte van Weill, die wordt verspreid door urine van ratten. Een veelvoorkomend symptoom van de ziekte is plotselinge hoge koorts.||https://www.volkskrant.nl/nieuws-achtergrond/buitenzwemmen-check-het-water-want-dat-is-in-nederland-lang-niet-altijd-fris~b2e1bbe15/
2022-07-24||Tour de France voor vrouwen na 13 jaar eindelijk weer van start: ‘Annemiek van Vleuten is in topvorm’||‘Het was lastig. Het begon ooit in 1984. De opbrengst van de reclamekaravaan voor mannen begon af te nemen, dus de directie zocht naar een nieuwe markt. Maar na een paar jaar, in 1989, trokken ze hun handen ervan af. Een Tour de France voor vrouwen vonden ze financieel niet rendabel. ‘Sindsdien probeerden andere organisaties het opnieuw op te zetten. Maar uiteindelijk werd de stekker er definitief uitgetrokken in 2009. Het aantal etappes nam af, de wedstrijd kreeg steeds minder aanzien. ‘In 2013 heeft Marianne Vos samen met een paar andere renners een pleidooi gehouden voor een nieuwe Tour. Daaruit is toen La Course ontstaan, een wedstrijd van een of twee dagen tijdens de Tour de France voor mannen. Het was een soort bijprogramma, maar het was tenminste iets.’ ‘Het is in ieder geval geen zoethoudertje meer zoals La Course. Dit jaar zijn er in plaats van een of twee acht etappes, maar menigeen in het peloton vindt dat het best nog wat langer mag duren. De Italiaanse Giro Donne duurt bijvoorbeeld tien dagen, dat kan het peloton prima aan.’ ‘De kans is groot dat dit het begin is van een langere traditie. Teams als Jumbo-Visma, Movistar en Trek-Segafredo hebben echt geïnvesteerd om een vrouwelijke tak op te richten. De lonen zijn verbeterd. Er worden nu ook al vrouwenkoersen georganiseerd van klassiekers als de Ronde van Vlaanderen of Parijs-Roubaix. Een volwassen Tour past in dit patroon.’ ‘Er is voor elk wat wils. Na de vlakke etappe in Parijs gaan we langzaamaan naar het noordoosten van Frankrijk. Er zijn nog wat sprintetappes, etappes met korte steile klimmetjes en aankomend weekend zijn er nog twee echte bergetappes. Er is zelfs een rit met gravelstroken waar ze 13 kilometer onverhard gaan rijden, die is voor de avonturiers, de durfals die er vol overheen durven gaan. ‘Maar het zwaartepunt van de koers zit in de laatste twee dagen. In principe wordt de winnaar van de Tour daar bepaald. In de Vogezen rijden de renners onder meer over de Grand Ballon, een serieuze klim. En op de laatste dag doen ze zelfs de beroemde La Planche des Belles Filles aan waar ze, net als de mannen, op het laatste stukje een stijgingspercentage van 24 procent voor de kiezen krijgen.’ ‘Annemiek van Vleuten is zonder twijfel de grootste kanshebber om in het geel te eindigen. Ze is bezig aan haar een-na-laatste jaar en heeft al zo’n beetje alles gewonnen. Nu kruist deze ronde haar pad en zal ze er alles aan doen om deze overwinning ook te pakken. Ze is in topvorm: vorige maand won ze nog de Giro Donne. Ze is optimaal voorbereid. ‘Een belangrijke concurrent is ook een Nederlandse: Demi Vollering. Ze rijdt in een hele sterke ploeg en heeft juist de Giro Donne overgeslagen om zich helemaal op de Tour te richten. Zelf houdt ze de verwachtingen laag, maar ze is een uitstekende renner en heeft eerder dit jaar nog een moeilijke koers in het Baskenland gewonnen. ‘We moeten Marianne Vos natuurlijk niet vergeten. Zij is toch de pleitbezorger van deze Tour. Ze draait al lang mee, heeft een enorme erelijst, maar ze is nog altijd goed. Ze zal niet meedoen voor het klassement, maar ik zie haar best ritten winnen. Hetzelfde geldt voor Lorena Wiebes, het sprintkanon van team DSM. Die is godsgruwelijk snel.’ ‘De laatste dag op La Planche des Belles Filles kan fantastisch zijn als de Tour dan nog niet is beslist. Maar ik verheug me eigenlijk ook op de etappe van vandaag, in Parijs. Wie wordt op de Champs-Élysées de eerste vrouw in het geel? ‘Bovendien zien we daar de twee rondes, die voor mannen en die voor vrouwen, samenkomen. De vrouwen finishen als de mannen zo’n beetje Parijs binnenrijden. Dat wordt hoe dan ook een bijzonder moment voor het wielrennen.’||https://www.volkskrant.nl/sport/tour-de-france-voor-vrouwen-na-13-jaar-eindelijk-weer-van-start-annemiek-van-vleuten-is-in-topvorm~bfa8891f/
2022-07-24||‘Is het belangrijk dat vrouwentepels op televisie komen?’, vroeg mijn geliefde ||Mijn geliefde wilde graag augurken tekenen, augurken in een pot. ‘En dan met iets erop’, zei hij. ‘Net als bij dat hert dat ik laatst tekende. Met dat gewei met ogen.’ We zaten op een terras, we waren er in alle vroegte heen gelopen om te vieren dat we eindelijk weer tijd hadden om op een terras te zitten, ook al zat mijn geliefde liever achter zijn tekentafel, maar als ik liever wilde dat hij met mij op een terras zat, deed hij dat. ‘Augurken met ogen’, zei ik. ‘Ja, alleen niet met ogen, want die had ik al bij het gewei.’ ‘Monden, neuzen?’ ‘Het is wel handig als ze rond zijn’, zei hij, trommelend op het tafelblad met de vingers van zijn tekenhand. ‘Tepels misschien?’, opperde ik, want ik had die ochtend op de radio een interview gehoord over de onthulling van de tepelvaas in Design Museum Den Bosch. Een vrouw had mensen gevraagd hun tepel in gips te laten afdrukken, in een tent in de hal van het museum die ze de Tepeltent noemde, en met die afdrukken had ze de buitenkant van een vaas bekleed. Er waren veel mensen op haar oproep afgekomen, na een tijdje moest er zelfs een tepelafdrukstop worden afgekondigd omdat de rij te lang werd. Jong en oud, man en vrouw en trans en non waren graag bereid de vorm van hun tepels te laten vereeuwigen. De vrouw had ontdekt dat tepels veel verschillende vormen konden hebben. Ook bleken achter veel tepels verhalen te schuilen, van borsten die groter of kleiner waren gemaakt, of zelfs helemaal verwijderd omdat er een tumor in zat of dreigde te komen, of omdat de eigenaar ervan liever als persoon zonder borsten door het leven ging. Daarmee had het project een lading gekregen waar ze van tevoren niet bij had stilgestaan, want meestal gebruikte ze alleen haar eigen lichaamsdelen of die van vrienden voor haar kunst, en daarvan kende ze de verhalen al. De vaas was een commentaar op de krampachtigheid waarmee met tepels wordt omgegaan. Vooral met vrouwentepels, die niet op televisie mogen en gecensureerd worden op sociale media, terwijl ontblote mannentepels voor niemand een probleem lijken te zijn. ‘Is het belangrijk dat vrouwentepels op televisie komen?’, vroeg mijn geliefde, terwijl hij zijn schetsboekje voor onderweg uit zijn tas pakte. ‘Zou jij je tepels graag op televisie willen laten zien?’ ‘Het gaat om het verschil’, antwoordde ik, en ik wenkte een serveerster om af te rekenen. ‘En wat gaat er met de vaas gebeuren straks?’, had de interviewster op de radio nog gevraagd. ‘Komen er bloemen in?’ De maakster reageerde lacherig, misschien licht beledigd, en legde uit dat de vaas een kunstobject was, dat niet elke vaas bedoeld was als gebruiksvoorwerp. Deze in elk geval niet. Wie weet, als in de toekomst alle taboes doorbroken zijn, zullen mensen van alle geslachten zonder bovenkleding aan op televisie augurken eten uit de tepelvaas.||https://www.volkskrant.nl/columns-opinie/is-het-belangrijk-dat-vrouwentepels-op-televisie-komen-vroeg-mijn-geliefde~b0859d44/
2022-07-24||Poetin wil deal sluiten met Iran, boze bevolking roept op: stop het onderhandelen met de moellahs||Op de foto staan twee watermeloenen, twee gewone meloenen en een bakje bramen. ‘Dit kon ik kopen na twee dagen werken’, schrijft Bijan, de 36-jarige man die het plaatje gestuurd heeft. ‘De bramen heb ik overigens zelf geplukt.’ De Iraanse gemeenschap in ballingschap houdt elk jaar een congres waar de internationale gemeenschap wordt opgeroepen om de strijd voor een ‘vrij Iran’ te steunen, en behalve bekende politici als Stephen Harper (oud-premier van Canada) of Guy Verhofstadt (oud-premier van België) schuiven dit weekeinde ook Iraanse burgers als Bijan digitaal aan voor het congres in Albanië – met gevaar voor eigen leven. Hoe serieus dat gevaar is, werd deze maand nog eens onderstreept door de deal die België met Iran sloot over de uitruil van gevangenen. Om onschuldige Belgen uit de Iraanse cel te krijgen, wil Teheran Assadollah Assadi als wisselgeld zien: een terrorist die in 2018 geprobeerd heeft om deze bijeenkomst op te blazen, en daarvoor in België 20 jaar gevangenisstraf uitzit. Het regime voert al decennia een verbeten strijd tegen de linkse verzetsgroep MEK (de Iraanse Volksmujahedin) – de club die het jaarlijkse congres organiseert. In 1988 werden in Iran zelf duizenden mensen geëxecuteerd die aan deze organisatie waren verbonden. Een van de vier leden van de zogeheten doodscommissie die hiertoe opdracht gaf, is de huidige president Ebrahim Raisi. Bijan (niet zijn echte naam) moet dus op een veilige plek een internetverbinding zien te krijgen en bidden dat hij niet door de veiligheidsdiensten wordt gelokaliseerd. ‘Ik ben doodsbang’, zegt hij aan de telefoon, ‘zeker omdat ik kinderen heb voor wie ik moet zorgen. Maar ik wil ook dat die kinderen een goed leven krijgen, en geloof niet dat dit regime daarvoor zal zorgen.’ Een van de problemen waar Bijan dagelijks mee worstelt, is de gierende inflatie. Vlees en kip heeft hij allang van het menu geschrapt, veel groente en fruit is onbetaalbaar. Deze week krijgen zijn kinderen watermeloen en eieren te eten. Vandaar die foto. Bijan wilde laten zien wat hij kan betalen. Sinds begin maart is de rial, de nationale munt van het land, een kwart in waarde gedaald. In mei besloot de regering ook nog eens het mes te zetten in subsidies op voedsel. Dat komt allemaal boven op de economische sancties en de gevolgen van de coronapandemie, die de bevolking toch al murw had geslagen. De bevolking gaat al maanden de straat op om te demonstreren. Het zijn geen aanhoudende massaprotesten zoals in 2019, toen de brandstofprijzen werden verhoogd (waarop het regime snoeihard ingreep, en zeker 161 doden vielen), maar constant oplaaiende vuurtjes. Telkens zijn het weer andere groepen die in verschillende steden de straat op gaan. De studenten. De onderwijzers. De vrouwen. De winkeliers. De gepensioneerden. ‘Vaak doen we kleine dingen’, vertelt Bijan, die zelf ook heeft geprotesteerd. ‘We verbranden foto’s van onze leiders, bekladden monumenten, of zetten slogans van MEK op de muren.’ Het is niet alleen frustratie over de gestegen prijzen die mensen de straat op drijft, zij protesteren ook tegen corruptieschandalen. Een van de pijnlijkste kwam aan het licht toen een gebouw van tien verdiepingen in de stad Abadan, in het zuidwesten van het land, instortte. Op 23 mei viel een lawine van puin op tientallen mensen neer. Omdat de hulpdiensten zo traag op gang kwamen, moesten burgers hun geliefden met blote handen proberen uit te graven. In totaal kwamen er zeker 43 mensen om het leven. Toen berichten naar buiten kwamen dat de gemeente een belang in het pand had, en dat de bouw ervan was doorgegaan ondanks waarschuwingen van ingenieurs, werd de ramp een symbool voor de falende autoriteiten. Deze grijpen echter hard in bij de protesten, met traangas, stokslagen en arrestaties. Toen een groep filmmakers de veiligheidsdiensten in een brief opriep om ‘de wapens neer te leggen’, werden twee van hen gearresteerd. Een derde filmmaker, Jafar Panahi, in 2015 winnaar van de Gouden Beer op het filmfestival in Berlijn, informeerde deze week op het kantoor van de aanklager hoe het met hen ging, en werd prompt ook opgepakt. Dinsdag kreeg hij te horen dat hij zes jaar in de cel mag blijven. ‘De repressie is gruwelijk’, zegt Moshgan (45) uit Shiraz aan de telefoon. ‘De afgelopen maanden is alles ongeveer vijf keer zo duur geworden, het brood, de melk, de medicijnen voor mijn moeder. Maar als we ons hierover uitspreken, vallen er klappen. Of erger.’ ‘Ooit hadden wij de illusie dat er alleen tijd overheen moest gaan en dat er op een gegeven moment wel hervormingen zouden worden doorgevoerd’, zegt haar echtgenoot Meysam (45). ‘Nu weten we dat er met dit regime nooit iets zal veranderen.’ Dat is dan ook de boodschap die het echtpaar dit weekeinde op het congres zal uitdragen: stop met onderhandelen met de moellahs, en sluit zeker geen verdragen met hen – niet over gevangenenruil en niet over het verrijken van uranium. Deze week moesten zij weer met lede ogen aanzien hoe de Russische president Poetin met de ayatollahs sprak over olie en graan en de gezamenlijke belangen in Syrië. Volgens Moshgan en Meysam (niet hun echte namen) zal de bevolking nooit profiteren van welke overeenkomst ook. ‘Ik wil niet bang zijn’, zegt Moshgan huilend aan de telefoon, ‘want ons land wordt vernield, alle welvaart wordt opgeofferd en burgers verliezen hun kinderen bij protesten.’ Ze haalt even adem, en zegt dan fel dat deze mensen nu zelf in naam van hun kinderen de straat op gaan. ‘Maar op een dag zullen deze regendruppels leiden tot een rivier die het regime zal wegspoelen.’||https://www.volkskrant.nl/nieuws-achtergrond/poetin-wil-deal-sluiten-met-iran-boze-bevolking-roept-op-stop-het-onderhandelen-met-de-moellahs~b294b5a3/
2022-07-24||Hulp van een gezin in de buurt kan effectiever zijn dan Jeugdzorg, met zijn lange wachtlijst||‘Ik ben er!’ In de deuropening van de verbouwde boerderij in Ermelo spreidt Lucas (3) zijn armen uit. Op zijn hoofd heeft hij een rieten zonnehoedje en in zijn hand een speelgoedgitaar. Zijn ouders staan een beetje beschroomd glimlachend achter hem. Weg is de landerige zaterdagochtendstilte van een huis met pubers. De peuter drukt zijn gitaar in de handen van vrouw des huizes Anja, en rent naar de hoek van de huiskamer, waar het speelgoed van de zolder is uitgestald. ‘Kom een molen bouwen, Albert!’ En hij begint de doos Kapla leeg te schudden, rent vervolgens naar de deur: ‘Kippen eten geven?’ Eén keer in de twee weken vangen ict’er Albert en gewichtsconsulent Anja Leeflang, die zelf drie tieners hebben, Lucas een hele zaterdag op. ‘Echt gezellig’, vinden ze, ‘al waren we vergeten hoeveel aandacht zo’n kleintje vraagt.’ Lucas’ moeder revalideert van een hersenvliesontsteking en krijgt zo een beetje lucht als haar man weekenddienst heeft bij de politie. De stellen kenden elkaar tot voor kort niet, maar werden gekoppeld door Buurtgezinnen. Dezelfde organisatie ‘regelde’ voor Antoinette (15) uit Rhenen een jong gezin met een baby. ‘Een baby’tje zien opgroeien is het mooiste dat er is’, vindt Antoinette die de afgelopen jaren zo somber was dat ze overal ‘dood’ op kalkte en zichzelf pijn deed. Ze kwam niet meer buiten en was volgens haar moeder tot niets meer te bewegen. Directe aanleiding was de dood van een buurvrouw voor wie ze zorgde en bij wie ze haar hart kon luchten; de diepere oorzaak was de getroebleerde verhouding met haar vader, die net als Antoinette autistisch is en die ze niet meer ziet. Antoinette woont alleen met haar moeder. ‘Ik wilde graag voor iemand zorgen, iets hebben dat het leven zin gaf’, legt ze uit. ‘Als ik bij het gezin met de baby ben, kan ik me weer een beetje gewoon kind voelen. Even geen zorgen hebben.’ Daarnaast gaat ze op dinsdag na school naar een ouder echtpaar waar ze mee-eet, een beetje in de tuin helpt en een spelletje doet als haar moeder avonddienst heeft. ‘Ze hebben geen kinderen, maar wel katten, precies zoals ik graag wilde’, zegt ze. Enig nadeel: alles piept en kraakt in het oude landhuis - ‘en daar kan ik met mijn autisme natuurlijk helemaal niet tegen. Maar mijn insectenangst heb ik in de tuin overwonnen.’ Haar moeder kent haar dochter niet meer terug: Antoinette is ondernemend, en komt weer buiten. Buurtgezinnen koppelt ‘vraaggezinnen’, families die wel wat hulp kunnen gebruiken, aan ‘steungezinnen’ die ongeveer een halve dag in de week een kind willen opvangen. De kinderen worden aangemeld via school, het Centrum voor Jeugd en Gezin, de wijkagent of het ziekenhuis. Een enkel gezin vindt zelf de weg naar de website. Inmiddels zit Buurtgezinnen in bijna honderd gemeenten in Nederland en zal dit jaar naar schatting zo’n twaalfhonderd ‘connecties’ maken. Bedenker en oprichter is Leontine Bibo. Jarenlang was ze pleegmoeder in de crisisopvang, maar op een gegeven moment vroeg ze zich af: wat voor systeem houd ik eigenlijk in stand? ‘Je denkt dat je iets goeds doet voor een ander, maar dan blijkt dat die kinderen helemaal niet bij jou willen zijn en dat hun ouders dat al helemaal niet willen.’ Daar kwam bij dat op het moment dat ze de ouders leerde kennen en hun verhalen hoorde, ze steeds vaker dacht: als die mensen in een eerder stadium een beetje meer steun hadden gekregen, hadden de kinderen gewoon thuis kunnen blijven wonen. ‘Vaak zijn de problemen klein begonnen.’ Ze vond dat het anders moest. ‘Iets als ‘gezinnen voor gezinnen’ en meer gericht op preventie.’ Ieder jaar worden duizenden kinderen uit huis geplaatst. In 2021 werden 23.093 kinderen opgevangen in een pleeggezin, blijkt uit cijfers die het CBS in juni publiceerde. Een verdrievoudiging in twintig jaar, terwijl dat aantal na de invoering van de nieuwe Jeugdwet in 2015, flink had moeten dalen. Doel van die wet was dat gezinnen eerder en gemakkelijker hulp zouden krijgen, om te voorkomen dat problemen verergeren. Alleen: terwijl steeds meer kinderen lichte vormen van hulp, zoals omgaan met stress of examenvrees, krijgen, belanden kinderen met ‘een hoogcomplexe hulpvraag’, zoals eetstoornissen en suïcide, vaker op een wachtlijst. Waar in 1997 nog 1 op de 27 kinderen gebruikmaakte van jeugdhulp, is dat nu 1 op de 7. En dus moet het roer opnieuw om bij Jeugdzorg, schreef staatssecretaris Maarten van Ooijen in mei aan de Tweede Kamer. Er moet volgens hem veel meer gekeken worden naar ‘wat er in de eigen omgeving van het kind al aan oplossingen mogelijk is.’ Kunnen organisaties als Buurtgezinnen een rol spelen bij die hervorming van de Jeugdzorg? Want Bibo’s organisatie is niet de enige die inmiddels dit soort steun aanbiedt, zegt Elize Lam, zelfstandig onderzoeker en tot voor kort verbonden aan een lectoraat van de Christelijke Hogeschool Ede. Organisaties als Steunouder, Samen Oplopen, Home Start en GezinsBuddy bieden soortgelijke steun aan met - al dan niet getrainde - leken. Met succes. Uit onderzoek blijkt dat informele steun kan voorkomen dat problemen escaleren en dat het de kans op uithuisplaatsingen verkleint. Daarnaast neemt de kans op kindermishandeling af, aldus studies waarin interventies met elkaar worden vergeleken. Ook bij zingevingsproblemen - waar veel jongeren zoals Antoinette mee kampen - kan het een oplossing zijn, zegt Lam. ‘Als je iets vindt wat het leven weer de moeite waard maakt, heeft dat vaak meer impact dan af en toe een gesprek met een hulpverlener.’ Juist het niet-professionele karakter is de kracht is van dit soort hulp, stelt Bibo. ‘Dat iemand naar je omkijkt, zich om je bekommert en dat je gezien wordt. Niet omdat het zijn werk is, maar omdat iemand dat voor jou wil doen.’ Vraaggezinnen vinden de hulp niet bedreigend, omdat die niet van een instantie komt, het aansluit bij het gewone leven en niemand zorgjargon gebruikt, blijkt uit een onderzoek dat Lam in 2020 en 2021 uitvoerde onder bijna honderd betrokkenen bij Buurtgezinnen en GezinsBuddy, een vergelijkbare organisatie. ‘Er worden geen dossiers bijgehouden waardoor mensen opener zijn over hun problemen’, zegt Lam. En als steungezinnen bepaalde problemen te complex vinden, kunnen ze aankloppen bij een coördinator van Buurtgezinnen of een vertrouwenspersoon die professionele hulp kan inschakelen. Want beide gezinnen ondertekenen vooraf een contract waarin staat dat ze ernstige misstanden, zoals huiselijk geweld, altijd zullen melden. Maar ondanks dat schept deze vorm van hulp volgens Lam een gevoel van gelijkwaardigheid ‘terwijl het dat natuurlijk niet is, want het ene gezin geeft steun en het andere ontvangt steun. Maar dat is wel hoe mensen het voelen: wij zijn een gezin en zij zijn een gezin, terwijl ze bij hulpverleners nogal eens het gevoel krijgen: ik kan het blijkbaar niet.’ De ouders van Lucas vonden het om die reden lastig hulp te vragen. ‘Ik schaamde me een beetje’, zegt Laura (die om die reden liever niet met haar achternaam in de krant wil). ‘We zijn zo gewend om op sociale media te doen alsof het goed met ons gaat.’ Remco: ‘Het voelde toch als falen. Mijn moeder heeft vier jongens opgevoed, hoezo konden wij dat niet ook gewoon?’ En dus weigerden ze de gezinsbegeleiding die de maatschappelijk werkster van het ziekenhuis voorstelde. Totdat het na anderhalf jaar allemaal toch te veel werd. Remco is een geduldig persoon, maar kreeg een kort lontje. En Laura keek aan het eind van de dag ieder half uur naar de klok of Remco al uit zijn werk kwam, omdat ze het alleen met Lucas niet meer volhield. ‘Ik ben een paar keer zo boos geworden omdat Lucas ’s middags niet wilde slapen. Ik had zélf dat dutje nodig. Gelukkig heb ik hem nooit geslagen en dat zal ik ook nooit doen, maar ik werd wel onredelijk kwaad.’ Via Facebook kwam ze bij Buurtgezinnen. ‘Hier heb ik die schaamte helemaal niet. Het is alsof ik Lucas gewoon even bij de buren breng. Ik zit ook niet meteen in een systeem van een hulpinstantie waar ik nooit meer uitkom.’ Buiten drentelt Lucas inmiddels samen met Albert en Anja tussen de Lakenveldse kippen en de twee schapen. Hij voert ze graankorrels of biks – net hoe het uitkomt. Als hij even later de keuken weer in rent, zitten daar zoon Jens en zijn logé bij een boterham slaperig door hun telefoon te scrollen. Met lichte tegenzin laten de jongens zich door Lucas meevoeren naar de speelhoek om een treinbaan te bouwen. Bij formele hulp gaat het volgens Bibo meestal over de problemen in een gezin, terwijl informele steun het leven van gezinnen juist normaliseert. Om het effect daarvan te onderzoeken, organiseerde onderzoeker Lam in elf steden sessies met hulpverleners, familie, het steun- en vraaggezin en een onafhankelijke hulpverlener. Bij een meerderheid van de vraaggezinnen bleek dat formele hulp voorkomen, afgeschaald of beëindigd was. In sommige gevallen waren waarschijnlijk zelfs uithuisplaatsingen voorkomen, vertelden de ondervraagde hulpverleners. Geschatte bespaarde kosten varieerden van ruim 4.000 tot meer dan 50 duizend euro per gezin, al blijft dit volgens Lam indicatief: de onderzoeksgroep was te klein en de families waren te verschillend om hier harde conclusies aan te verbinden. Kinderombudsman Margrite Kalverboer, die als bijzonder hoogleraar aan de Rijksuniversiteit Groningen ook onderzoek doet naar opvoeding en omgeving, denkt dat Buurtgezinnen iets vervangt wat in haar jeugd heel gewoon was: ‘Dat je samen opvoedt. Ik woonde in een flat, en als een moeder er even doorheen zat, nam de buurvrouw een zwerm kinderen onder haar hoede. Opvoeding werd besproken en gedeeld. Het was nog niet zo’n prestigeproject als nu. Het is taboe om toe te geven dat het even niet zo lekker loopt.’ Volgens Kalverboer is Buurtgezinnen een manier om die ‘eigen omgeving’ weer te mobiliseren. Vooral preventief kan deze vorm van hulp wel veel betekenen, denkt ze. ‘We weten uit onderzoek dat hoe meer risicofactoren er in een gezin aanwezig zijn - denk aan verslaving, schulden of geen sociaal vangnet - des te groter de kans dat het misgaat. En we weten ook dat als je het aantal factoren kunt terugbrengen van drie naar twee bijvoorbeeld, dat mishandeling voorkomt. Buurtgezinnen biedt zo’n sociaal vangnet.’ De vangnetten in de nabije omgeving zijn voor veel mensen verdwenen, stelt Bibo. Simpelweg ook omdat bijvoorbeeld families niet meer vlak bij elkaar wonen. ‘Iedereen woont verspreid over het land of zelfs over de wereld’, zegt Bibo. 10 procent van de vraaggezinnen heeft bijvoorbeeld een vluchtelingenachtergrond: die hebben helemaal geen familie in Nederland en sowieso vaak een klein netwerk. Bijna geen enkel vluchtelingengezin komt bij een Nederlands gezin over de vloer, is Bibo’s ervaring. Ook dat probleem probeert Buurtgezinnen te tackelen. Al lukt dat in de ene regio makkelijker dan in de andere. ‘Er zijn een paar gemeenten waar we niet expliciet op de website vermelden dat het om kinderen van statushouders gaat omdat we dan negatieve reacties krijgen.’ In Assendelft – een dorp onder de rook van Amsterdam – komt Zian met zoon Ano (11) op Tweede Pinksterdag even langs bij Saskia Kortekaas, officemanager en moeder van twee dochters van 13 en 20. De uit Irak gevluchte Koerdische Zian heeft een eigen kapsalon in Amsterdam en werkt zich zes dagen per week een slag in de rondte. Prettig dus dat haar zoon op zaterdag met voetbalfan Saskia naar zijn voetbalwedstrijden kan. Maar belangrijker voor Zian is dat haar kinderen zo beter de Nederlandse cultuur leren kennen. ‘En ik wilde ook zoiets voor míjn kinderen’, zegt Saskia: ‘die zitten op een witte school, wonen in een dorp – door Ano krijgen we ook nog wat andere culturele ideeën en gewoonten mee.’ Ano komt al een jaar of vier bij de familie Kortekaas – ‘toen vonden we je nog schattig’, plaagt ze hem. En hoewel Buurtgezinnen om kinderen draait, is het vaak ook voor de rest van de gezinnen een verrijking, merkt Bibo. In Assendelft bijvoorbeeld sporten de moeders regelmatig samen. ‘Dan hebben ze hun meidenavondje’, zegt Ano wijsneuzerig. Hij duikt de voorraadkast in op zoek naar een koekje voor hond Bruno en kletst over zijn favoriete voetbalclub Ajax, een liefde die hij niet alleen deelt met Saskia, maar ook met haar schoonvader. Ook dat is volgens Zian een voordeel: Ano’s grootouders wonen ver weg, ‘maar hij is echt een familiemens’. Buurtgezinnen steekt de Afrikaanse uitspraak ‘it takes a village to raise a child’ in een moderne jas, stelt Lam. Het is volgens haar niet de vraag óf dit soort organisaties een rol kunnen spelen in de hervorming van de Jeugdzorg die staatssecretaris Van Ooijen aankondigde, maar hoe. ‘Die hervorming is zelfs gewoon onmogelijk zonder dit soort informele steunorganisaties.’ De staatssecretaris laat desgevraagd inderdaad weten een belangrijke rol te zien voor deze vorm van informele steun, en ook de Tweede Kamer nam onlangs een motie aan waarin gevraagd werd voor meer steun voor dit soort organisaties. Lam vindt dat ‘we als als samenleving te veel zijn gaan geloven dat problemen opgelost moeten worden door hulpverleners die ervoor hebben doorgeleerd. Daarmee diskwalificeren we ons eigen ‘steunpotentieel’. Door het opnieuw te organiseren kunnen we ervaren dat we daar als gewone burgers prima toe in staat zijn.’ En misschien houden we dan ook eens op met ‘overdiagnosticeren’, voegt Bibo toe. Op alles wat maar een beetje afwijkt, moet een label met de bijbehorende karrevracht aan hulp. ‘Ben je een beetje verlegen, hup een weerbaarheidstraining. Daardoor raakt de jeugdzorg ook verstopt.’ Depressie, verdriet, angst, te veel blowen en soms uit de bocht vliegen zijn dingen die bij de levensfase van een adolescent horen, vindt ook gezinstherapeut en arts Flip Jan van Oenen. Maar, stelt hij, we kunnen dat als samenleving nauwelijks nog verdragen en willen dat vaak direct rechtbreien. ‘We denken ook dat de hulpverlening dat kan. Wat niet zo is.’ Hij schreef er twee jaar geleden een boek over, De mythe van de psychotherapie. Therapie helpt slechts bij de helft van de mensen, blijkt uit wetenschappelijk onderzoek, ‘en dan laten we buiten beschouwing dat bij eenderde van de mensen de klachten ook vanzelf over gaan.’ En áls het werkt, werkt het maar een beetje: ‘Het lijden wordt voor zo’n eenzevende verlicht. Bij jongeren met complexe problemen of depressie zijn de effecten van interventies zo goed als nul.’ Wat volgens hem natuurlijk niet betekent dat je die kinderen aan hun lot moet overlaten. ‘Je moet ze helpen bij het leren verdragen, maar niet de illusie wekken dat je het kunt oplossen.’ Als je Buurtgezinnen zou kunnen inzetten om met je problemen te leven, zou dat volgens Van Oenen geweldig zijn. ‘Ik kan me voorstellen dat als je vroegtijdig leert je veerkracht te mobiliseren, je erger kunt voorkomen. En dus voorkomen dat iemand in de jeugdzorg terechtkomt.’ Het is bijna half acht als Kick (21) zoals vaak op vrijdagavond naar zijn Amsterdamse ‘steunopa en -oma’ Fred en José Teunen fietst in Nieuw-West. Vijf jaar geleden verloor hij zijn moeder. Toen zijn vader een jaar geleden kanker kreeg, wees een kennis hun op Buurtgezinnen. ‘Ik zou er eigenlijk al niet meer geweest zijn’, heeft Kicks vader zojuist aan de keukentafel verteld. Diens vrienden bieden hem veel steun ‘en Kick is hartstikke zelfstandig en zorgzaam’, maar hij zocht toch een soort vaste ankerplaats voor zijn zoon. ‘Weg van hem’, verduidelijkt Kick grijnzend. ‘Vroeger kenden we veel mensen in de buurt; hadden we elkaars sleutel’, legt zijn vader uit. ‘Maar nu zijn alle huizen in dit rijtje op één na verkamerd, verhuurd aan arbeidsmigranten. Die mensen moeten ook ergens wonen, maar je spreekt elkaars taal niet, ze wonen er tijdelijk, er is weinig contact.’ Twintig minuten later nestelt Kick zich languit op de gele bank van de familie Teunen, terwijl José tompoucen van de banketbakker op een schaaltje legt en Kick honderduit vertelt over de afgelopen week: zijn werk bij de woningbouwvereniging, het voetbaltoernooi in Haarlem met afsluitende barbecue voor spelers met een beperking – ‘Ik heb zowat een hele boerderij opgegeten – en één biertje gedronken, een écht biertje, als je het wil weten.’ ‘Joh, al had je er drie gedronken, dat mag toch wel eens een keertje?’ Soms helpt Kick ze met klusjes, zoals een boom die gesnoeid moet worden. Meestal keuvelen ze wat, kijken tv zoals nu en hebben het een enkele keer ook over echt serieuze zaken, zoals die keer dat Kick een stervende vriendin van de familie in een hospice had bezocht. ‘Iedere stap dat ik dichterbij kwam, voelde ik me zwaarder. De laatste keer dat ik me zo had gevoeld was toen mijn moeder overleed.’ Vóór Kick was José gekoppeld aan een jonge alleenstaande moeder met baby. ‘Maar daar ben ik na een halfjaar mee gestopt omdat we allebei andere verwachtingen hadden: zij ging op die momenten bijvoorbeeld leuke dingen doen, terwijl ik liever wilde oppassen als het echt noodzakelijk was.’ Met Kick voelt dat totaal anders. Binnenkort gaan Fred en José verhuizen naar Almere, maar Kick heeft al uitgezocht hoe je er komt met het openbaar vervoer. Fred helpt hem bovendien met zijn rijexamen. Na een paar vergeefse pogingen om zijn theorie te halen, heeft Fred een adres gevonden waar Kick één op één theorie-examen mag doen. ‘Nu nog oefenen!’, zegt José streng. ‘Zelf durft ze helemaal geen auto meer te rijden, hoor’, lacht Kick. ‘Als jij belooft dat je gaat oefenen, ga ik een klein autootje kopen en weer rijden.’ ‘En dan mag ik die lenen!’ ‘Deal!’||https://www.volkskrant.nl/nieuws-achtergrond/hulp-van-een-gezin-in-de-buurt-kan-effectiever-zijn-dan-jeugdzorg-met-zijn-lange-wachtlijst~b79c42de/
2022-07-24||De Rotterdamse zangeres Sophia is er eentje van de generatie van verandering, ziet fotograaf Zahra Reijs ||Een magneet, dat is de grote, internationale stad Rotterdam voor een hele generatie jongeren, die soms uit benauwde dorpen komen en er een beetje anders dan gemiddeld uitzien. Ze voelen zich juist in Rotterdam snel thuis. Daar worden ze geaccepteerd zoals ze zijn. Kunnen ze ademen en zich ontplooien. In die sfeer van vrijheid kan klaarblijkelijk ook de 20-jarige zangeres Sophia rustig werken aan haar imago: hoe ze zich wil kleden, hoe ze zich wil presenteren, wie ze wil zijn als een artiest die zich manifesteert onder de naam Shootmeinurdreams. ‘Ik ontmoette haar in maart, toen heb ik haar geportretteerd op een feestje waar ze optrad. Ze zingt en ze is producent, jong en beginnend, echt een talent’, zegt de Rotterdamse fotograaf Zahra Reijs (29). Het is Reijs’ professie, jongeren opsporen wier eigenheid en identiteit tot uitdrukking komt in hun manier van kleden, hun piercings, tatoeages, accessoires, haardracht en make-up, en ze vervolgens portretteren. In het najaar resulteert dat in het boek Dear Future, waarin Reijs honderd jongeren afbeeldt. Sophia is een van hen. ‘Voor Volkskrant Magazine besloot ik haar langer te gaan volgen.’ En dus trok de fotograaf in mei met Sophia en haar vrienden op bij hun dagelijkse activiteiten: kletsen, gamen, muziek maken, hangen in het park, uitgaan, feestjes bezoeken. Sophia is een representant van de generatie van verandering, zegt Reijs. ‘Alles kan en alles mag. Vroeger werd iedereen in een hokje gestopt, maar dat is bij deze jongeren echt voorbij.’ De invloed van sociale media speelt daarin een rol, denkt Reijs, maar óók de gevolgen van de coronamaatregelen. ‘De afgelopen twee jaar zijn heel lastig geweest en veel jongeren hebben erge moeite gehad met de lockdowns, bijvoorbeeld doordat ze door een depressie werden getroffen. Maar het heeft ook tot een intensivering geleid van het gebruik van sociale media. Jongeren hebben over de hele wereld contacten, ze krijgen veel dingen mee, hebben overal vrienden en krijgen zo meer erkenning voor wie ze zijn.’ Fluïde – het woord viel al eerder in verband met deze serie over jongeren, zomer en de steden. Ook Reijs gebruikt dat woord om de jongste generatie volwassenen te typeren. Wat niet wil zeggen dat ze zweverig zijn. ‘Sophia is heel vrij. Tegelijk staat ze met beide benen op de grond. Ze leeft niet in een droomwaan, ze is juist heel nuchter.’||https://www.volkskrant.nl/foto/de-rotterdamse-zangeres-sophia-is-er-eentje-van-de-generatie-van-verandering-ziet-fotograaf-zahra-reijs~baa38f6c/
2022-07-24||Worden China’s leningen aan opkomende landen een molensteen?||Een tweede Singapore met drukke havens, ronkende snelwegen en een televisietoren in de vorm van een ontluikende bloemknop: aan het einde van een slepende burgeroorlog in 2009 maakte Sri Lanka zich op voor een rooskleurige toekomst. Het was zaak veel en indrukwekkend te bouwen, en dat deden de Chinese investeerders en bouwbedrijven. In ijltempo zetten ze een extra haven, wegen en een tweede internationaal vliegveld neer. Ook kwamen er congrescentra, cricketstadions en andere bouwsels om de ijdelheid te strelen van de Rajapaksa-familie, die sinds een halve eeuw de dienst uitmaakt in de politiek op het eiland en goede banden met Beijing heeft. Dertien jaar later is Sri Lanka bankroet, terwijl er dit jaar 6,9 miljard dollar aan buitenlandse schulden moet worden afgelost. Op het eerste gezicht lijkt het Zuid-Aziatische eiland het zoveelste ontwikkelingsland dat in de Chinese schuldenval is gelopen. Volgens deze westerse lezing verleidt China argeloze landen opzettelijk met gigantische leningen tot projecten van twijfelachtig economisch nut, zodat het die bij wanbetaling kan inpikken. In de Sri Lankaanse schuldencrisis wordt China opnieuw als gewetenloze bankier afgeschilderd, omdat Beijing niet warmloopt om leningen aan Colombo af te schrijven. Er is echter iets anders aan de hand. China is tegenwoordig de grootste bankier ter wereld voor opkomende economieën, onder meer door met het Belt and Road Initiatief (BRI) wereldwijd de infrastructuur ter waarde van 838 miljard dollar te financieren. De terugbetaling loopt echter steeds moeilijker. Volgens de Engelse zakenkrant Financial Times moest daarom over zestien procent van die leningen de afgelopen twee jaar opnieuw worden onderhandeld. Vandaar dat overal ter wereld landen met schulden aan China met argusogen toekijken hoe Beijing als nieuwe internationale superbankier de schuldencrisis in Sri Lanka hanteert. ‘Op het gebied van multilaterale schuldenverlichting is Beijing een nieuwkomer. De situatie in Sri Lanka dwingt China al doende te leren hoe dat werkt. Maar tot ze dat spel doorzien maskeren ze hun onzekerheid over hun onervarenheid, door beslissingen uit te stellen. Dat is voor Sri Lanka zeer nadelig,’ zegt Chulanee Attanayake, een Sri Lankaanse China-specialist aan de Nationale Universiteit van Singapore. Sri Lanka is dan financieel afhankelijk geworden van China, maar de acute financiële nood bij het aflossen van schulden is (nog) niet aan China te wijten. Het grootste deel van de Sri Lankaanse schuldenberg komt van leningen tegen markttarief op de internationale kapitaalmarkt, die tussen 2019 en 2022 moeten worden terugbetaald. Die commerciële leningen zijn goed voor bijna veertig procent van de buitenlandse schuld. Voor de aflossing daarvan heeft Sri Lanka geen geld, net zo min als voor het afbetalen van leningen afkomstig van India en Japan, belangrijke buitenlandse financiers voordat overdadige Chinese geldstromen de Sri Lankaanse leenmarkt domineerden. Tot 2000 kwam slechts één procent van alle buitenlandse leningen uit China. De eerste grote Chinese lening van 72 miljoen dollar voor een olieterminal dateert uit 2001. Daarna ging het hard. Tussen 2008 en 2012 was Beijing al goed voor zo’n zestig procent van alle buitenlandse leningen en na 2013 kwamen daar BRI-leningen bij. Volgens Sri Lankaanse economen zijn Chinese leningen met gemiddeld 3,3 procent rente aanzienlijk duurder dan bijvoorbeeld die van Japanse bankiers, die slechts 0,3 procent rente rekenen. Japan geeft Sri Lanka 34 jaar de tijd voor de aflossing, tegen 18 jaar van Chinese staatsbanken. Dat weerhield de Rajapaksa's er echter niet van de wederopbouw aan China te gunnen, met 1,4 miljard dollar aan projecten, vooral in de geboortestreek van de Rajapaksa-clan. Die projecten werden, zoals haalbaarheidsstudies al aangaven, geen succes. De internationale luchthaven Mattala Rajapaksa (kosten 191 miljoen dollar) wordt nauwelijks gebruikt. Een tweede nieuwe haven met een industriegebied ter waarde van 373 miljoen dollar kwakkelt, ondanks een strategische ligging bij drukke scheepvaartroutes. Andere Chinese investeringen, zoals snelwegen en een nieuw zakencentrum in de buurt van de haven van Colombo, boeken volgens Attanayake meer succes. Toen de bodem van de schatkist in 2017 in zicht kwam, werd de noodlijdende haven van Hambantota voor 99 jaar aan een Chinees staatsbedrijf verhuurd, zodat Sri Lanka met die inkomsten schulden kon betalen. Terwijl een Chinees bedrijf de vruchten van de door China gebouwde haven plukt, moet Sri Lanka straks het van China geleende geld voor Hambantota wel gewoon terugbetalen. In 2018 was Sri Lanka weer bijna blut en sprong China bij met een lening van een miljard dollar. Sindsdien doet Colombo vrijwel jaarlijks voor honderden miljoenen dollars een beroep op de China Development Bank, ter aanvulling van de schrale buitenlandse reserves waarmee leningen worden afgelost. Al kijkt Colombo opnieuw naar Beijing – ditmaal voor een noodlening van vier miljard dollar – het Chinese aandeel in de Sri Lankaanse staatsschuld aan het buitenland is nu nog bescheiden. Dat is slechts tien procent, al loopt het volgens berekeningen van plaatselijke denktanks op tot twintig procent als de schulden die zijn overgeheveld naar Sri Lankaanse staatsbedrijven worden meegeteld. Sri Lanka houdt niet als enige de hand op bij Beijing. Door BRI werd China binnen tien jaar de grootste crediteur ter wereld, maar door de wereldwijde economische misère als gevolg van de pandemie is daar een nieuwe rol bijgekomen, als financiële reddingsboei voor BRI-landen die in hun schulden dreigen te verzuipen. Volgens het data-onderzoeksbureau AidData van het Amerikaanse William en Mary College verstrekte China tientallen miljarden dollars aan noodkredieten om een tiental BRI-partners zoals Pakistan, Argentinië, Egypte, Belarus, Oekraïne, Nigeria en Turkije overeind te houden. Dat ging zonder ruchtbaarheid, net als het herstructureren van 52 miljard dollar aan BRI-leningen de afgelopen twee jaar. Net zoals China zonder al te veel transparantie bilateraal uitleent, regelt het financiële noodhulp liever één op één met de wanbetaler dan via het Internationaal Monetair Fonds (IMF). Tot frustratie van internationale schuldhulpverleners stribbelde China lang tegen bij het zoeken naar een oplossing voor de schuldenlast van Zambia, een Afrikaans BRI-land dat zich tot de nek in de Chinese schulden heeft gestoken en vorig jaar failliet ging. Dat Beijing als grootste schuldeiser nu bij onderhandelingen over Zambia aanschuift is al heel wat, want Chinese bankiers zijn geen liefhebbers van de zogenaamde haircut, waarbij het verlies over alle schuldeisers wordt verdeeld. China is ook geen lid van de Club van Londen waar regeringen die veel uitlenen onderhandelen over schuldvermindering. Bovendien denken Chinese economen anders; terwijl door het westen gedomineerde instellingen zoals het IMF hulp afhankelijk maken van voorwaarden, zoals financiële discipline, is er in Chinese ogen maar één manier om landen uit de armoede te halen en dat is het geld flink te laten rollen. Ondanks deze hindernissen is het belang van medewerking aan een IMF-hulppakket voor Sri Lanka zo groot dat China zich niet lang afzijdig kan houden, verwacht Attanayake. ‘Beijing mag nu niet de grootste schuldeiser van Sri Lanka zijn, maar wel de belangrijkste geldschieter en in de toekomst de grootste crediteur. Alleen daarom al moet China een grotere rol spelen in deze crisis, anders komen dezelfde problemen terug als de aflossing van de bulk van de Chinese leningen in beeld komt.’ Tot dusver biedt Beijing Sri Lanka maar één uitweg uit de schuldencrisis: een nieuwe lening van 2,5 miljard dollar, waarvan een miljard dollar als aflossing terugvloeit naar Chinese banken. ‘Beijing zit in een lastig parket’, zegt Attanayake. ‘Werken de Chinezen niet mee met het IMF, dan zijn ze hun strategische investeringen van de afgelopen twintig jaar in Sri Lanka kwijt. Dan wordt dit een schoolvoorbeeld van wat er mis gaat als je van China leent. Werken ze mee, dan poetsen ze hun internationale reputatie op, maar de keerzijde is dat andere BRI-landen dan ook meer financiële hulp van Beijing verwachten.’ China, dat zelf ook kampt met tegenvallende groei, als wereldwijde schuldhulpverlener: op die rol zit Beijing op dit moment niet te wachten.||https://www.volkskrant.nl/economie/worden-china-s-leningen-aan-opkomende-landen-een-molensteen~bbac4708/
2022-07-24||Hoe Inuit leren omgaan met het dunnere ijs door een combinatie van technologie en traditionele kennis||Je moet ze in vliegende vaart nemen, de scheuren in het zee-ijs. Calvin, de bestuurder van de sneeuwscooter, neemt een aanloop, geeft gas en sleept de qamutik, de traditionele houten Inuit-slede, vrijwel zonder schokken over de metersbrede breuk in het ijs van Pond Inlet, een zeearm in het noorden van Baffin Island, in het Canadese hoge noorden. Onder ons vangen we een glimp op van het inktzwarte water. We bevinden ons – gezien de vele sporen in de sneeuw – op een snelweg over het ijs. Tientallen sneeuwscooters en qamutiks zijn ons hier begin juni al voorgegaan. Aan weerszijden rijzen besneeuwde bergen en gletsjers hoog op, voor ons strekt zich een onafzienbare ijsvlakte uit, doorsneden door verraderlijke scheuren en wakken. Te water raken betekent hier een wisse dood, maar Inuit zoals Calvin weten precies wat ze doen. Zekerheden verdwijnen echter voor de oorspronkelijke bewoners van de Canadese Arctic. De klimaatcrisis zet snel door. Het zee-ijs dat hier nog driekwart van het jaar ligt, wordt dunner, het vormt zich later (niet begin oktober maar begin november) en breekt eerder op (begin juni in plaats van begin juli). Scheuren verschijnen vaker en op andere plekken dan voorheen, ijsvlaktes die altijd betrouwbaar waren zijn nu riskant en zich verleggende stromingen veranderen de bevroren zee elk jaar. Dat heeft grote gevolgen voor de vijftienhonderd inwoners van Pond Inlet (Mittimatalik), die nog net als hun voorouders afhankelijk zijn van het ijs: ze reizen erop om op zeehonden en narwals te jagen en contact te houden met andere nederzettingen in dit lege land. Dat wordt moeilijker naarmate het ijsseizoen korter wordt en de condities onvoorspelbaarder. Steeds vaker gebeuren er ongelukken en soms komt een jager niet terug. Zie daar SmartICE: een project met als doel om de inwoners van Pond Inlet en andere arctische gemeenschappen naast hun eigen knowhow een extra middel te geven om veilig over het ijs te reizen. En wel door het combineren van de in duizenden jaren opgebouwde Inuit Qaujimajatuqangit (IQ, ‘Inuit traditionele kennis en waarden’) en moderne technologie, zoals remote sensing en satellietbeelden. Zodat die laatste, verzameld voor de scheepvaart, nu ook ten goede komen aan de Inuit. En dat is ook echt nodig, zegt Andrew Arreak (37), hoofd SmartICE in Noord-Baffin en vader van vijf. ‘Het jachtseizoen is door de opwarming twee maanden korter dan vroeger. Dat heeft directe gevolgen voor onze gemeenschap, die voor haar voedsel en inkomen nog steeds sterk afhankelijk is van de jacht. Het beïnvloedt ook ons welzijn. Mensen krijgen in het voorjaar, als het jachtseizoen begint, een enorm verlangen naar country food. Ze voelen zich ziek als ze niet op tijd hun makta krijgen (rauwe narwalhuid), ik ook. Alles wat helpt om langer veilig het ijs op te kunnen is van levensbelang.’ Concreet draait SmartICE om het opstellen van actuele landkaarten, of beter zee-ijskaarten, en het delen ervan via een onlineplatform, Siku. Medewerkers voeren data in op basis van eigen metingen, weerprognoses en satellietbeelden. Gebruikers kunnen bijna realtime checken hoe goed het ijs is op hun traject (smartphones zijn sinds een jaar of vijf alomtegenwoordig in Pond Inlet) en ook zelf gegevens uploaden, zoals foto’s van nieuwe scheuren in het ijs. Prints van de kaarten worden ook opgehangen in het dorp. Tijdens een tocht over het zee-ijs laat Arreak zien hoe het werkt. We denderen vooruit op zijn skidoo, een sneeuwscooter, de zon brandt op het ijs en in de verte lonken de besneeuwde bergen van Bylot Island, 30 kilometer ver, maar op het oog kun je ze bijna aanraken. Achter Arreaks skidoo hangt de SmartQamutik, een houten slede met een mobiele sensor die ijs- en sneeuwdiktes registreert, die Arreak afleest op een schermpje op zijn stuur. Hij rijdt zo in het seizoen een- tot tweemaal per week veelgebruikte reisroutes af (en in het verraderlijke voorjaar zoveel mogelijk) en laadt de metingen daarna op de app. Na een halfuurtje (we moeten even zoeken met de gps) stoppen we ergens op de ijsvlakte. Bijna onzichtbaar steekt een dubbele buis enkele decimeters uit boven het ijs. Het is een SmartBuoy: een stationaire sensor, het complement van de SmartQamutik, een pvc-gevaarte van 3,5 tot 5 meter dat op strategische plekken in het ijs kan worden geplaatst en daar naast de ijsdikte ook de temperatuur van lucht, sneeuw, ijs en water registreert, en die data tweemaal daags verzendt naar een satelliet. Arreak klopt op het instrument, waar weinig aan te zien is. ‘We hebben de sensor hier op verzoek van de gemeenschap geplaatst, omdat het ijs in dit deel van de Inlet in het voorjaar sneller gevaarlijk wordt dan het omringende ijs.’ Het ijs is hier nu 1,8 meter dik, wat geen probleem is. ‘Je kunt vanaf 45 centimeter ijsdikte reizen met de sneeuwscooter. Is het minder, dan ga je te voet en gebruik je een harpoen om het ijs te peilen, net zoals vroeger.’ Het zee-ijs is voor de Inuit een deel van wie ze zijn, zegt Arreak, als we de intense stilte even op ons laten inwerken. ‘Ik voel een diepe liefde en respect voor het ijs. Er is niets wat ermee te vergelijken is. Het is heilzaam om op het ijs te zijn, te werken of te jagen. Weg uit de gemeenschap, buiten bereik van je telefoon, zien en ervaren wat mijn voorouders lang geleden zagen en ervoeren. Ons leven en onze gemeenschap zijn veranderd, op allerlei manieren, maar dit ijslandschap is nog steeds hetzelfde.’ Het idee voor SmartICE werd in 2010 geboren in Nain, Labrador, na een voorjaar met extreem gevaarlijke ijscondities. Onder leiding van Trevor Bell, fysisch geograaf aan Memorial University in Saint John’s (Newfoundland), werden technieken ontwikkeld die vanaf 2017 werden uitgerold over de hele Canadese Arctic. SmartICE is nu als een ‘social enterprise’ actief in meer dan dertig Arctische gemeenschappen en heeft 25 medewerkers in vaste dienst, plus meer dan honderd oproepkrachten in het ijsseizoen. Een geweldig initiatief, zeggen een paar jagers die in het haventje van Pond Inlet aan hun sneeuwscooters sleutelen. In de verte blaffen de werkloze sledehonden van het dorp op het ijs. Michael Inuarak is net terug van een jachttrip en laadt de buit van zijn skidoo. De twintiger was met zijn familie op het ijs bij Lancaster Sound, waar veel narwals en beluga’s te vinden zijn. Achter hem tegen het huis staat een opgespannen ijsberenhuid. Inuarak gebruikt de app, maar niet uitsluitend. ‘Ik kijk toch vooral zelf naar het ijs en het weer’, zegt hij. ‘Bij zware bewolking ziet de satelliet het ijs niet.’ Het SmartICE-project is behalve een technologische aanpassing aan een veranderend klimaat ook een middel om de lokale Inuitcultuur te versterken door de traditionele kennis over het zee-ijs in leven te houden en over te dragen op jonge generaties. De sensoren worden ook door jonge Inuit gemaakt (in Labrador, ‘built for and by aboriginals’). De gemeenschap staat in alles voorop. Arreak overlegt geregeld met een adviescommissie waarin dorpsoudsten, jongeren, jagers en lokale bestuurders zitten. Samen beslissen zij waar de sensors worden neergezet. Onlangs gaven ze Arreak opdracht een mobiel weerstation te plaatsen aan de kust bij de ingang van Pond Inlet. Want dat levert betere voorspellingen op dan die van het weerstation op het vliegveld. Die inclusiviteit is cruciaal, zegt antropoloog Shelly Elverum, die met haar initiatief Ikaarvik (Brug) tracht westerse wetenschap en technologie en Inuit-perspectieven bijeen te brengen. ‘Lang was er wederzijds onbegrip. Wetenschap was gebaseerd op westerse criteria, en Inuit-kennis werd afgedaan als anekdotisch. Ten onrechte. Het is bewezen kennis voor het dagelijks leven, het product van een oeroud peer-reviewed proces op leven en dood. Voor de Inuit draait alles om overleving.’ Vroeger moesten we weinig van die wetenschappers uit het zuiden hebben, zegt ook Arreak. ‘Die kwamen hier voor hun persoonlijke ambitie en gewin. Ze huurden hooguit een gids, kok of ijsberenwacht in. Wij hielpen ze met hun onderzoek, maar kregen er nooit iets voor terug.’ SmartICE wilde in die koloniale situatie verandering brengen, voortaan moesten de Inuit ook baat hebben bij het onderzoek. ‘Nu werken onderzoekers en gemeenschap meer samen. En krijg ik e-mails van wetenschappers die me vragen aan welk soort onderzoek wíj behoefte hebben.’ Arreak is trots op wat is bereikt. SmartICE breidt uit, ook internationaal, en krijgt erkenning, zoals met de United Nations Climate Solution Award in 2017. Hij kreeg zelf ook de nodige prijzen. En journalisten reizen de wereld over om zijn verhaal te horen. Maar het gaat niet om hem, zegt hij, het gaat om de gemeenschap. ‘Sommigen noemen het een onemanshow, maar het is een communityshow: iedereen draagt bij.’ Een paar dagen later vertelt Arreak hoe hij de vorige avond bij het licht van de middernachtzon naar de kop van de Inlet is gegaan om er het door de commissie gewenste weerstation op te stellen. Het gaat hard met het ijs, zegt hij, de scheuren zijn op veel plaatsen al meters breed en het is zoeken naar veilige ijsbruggen. ‘Het ijs zal snel opbreken. Maar je kunt de cracks nog steeds met de sneeuwscooter de baas. Als je weet hoe.’ Nou, dat weet Calvin. Hij loodst ons vandaag na een blik op de ijs-app met zijn sneeuwscooter zonder problemen 65 kilometer over de scheuren in het ijs naar de floe edge, de rand van het zee-ijs bij de ingang van de Inlet. Een overgangsgebied tussen ijs en zee dat ’s zomers dankzij zonlicht en opwellend voedselrijk water wemelt van plankton, vis en ander zeeleven, en het favoriete jachtterrein is van ijsberen en Inuit. We passeren een vastgelopen ijsberg en twee jagers die een net geschoten zeehond villen, en staan dan ineens bij de rand van het ijs. In de verte duiken Groenlandse walvissen op, hun ademhaling hoorbaar tussen het gekrijs van de meeuwen door. Later is het stil en hoor je alleen nog het werken van het ijs. Het breekt bijna. Over een paar weken zal het weg zijn. En zien de Inuit weer reikhalzend uit naar de herfst.||https://www.volkskrant.nl/wetenschap/hoe-inuit-leren-omgaan-met-het-dunnere-ijs-door-een-combinatie-van-technologie-en-traditionele-kennis~b9712687b/
2022-07-24||Geen WK-medaille voor Sifan Hassan op de 5000 meter: zesde; teleurstelling bij estafetteploegen||Dat ze niet de sterkste zou zijn, was geen verrassing. Maar in de laatste ronden van de 5.000 meter leek Sifan Hassan wel de slimste. En toch was dat niet voldoende voor de wereldtitel. Vijf concurrentes schoven haar in de laatste 100 meter voorbij. Voorop finishte de Ethiopische Gudaf Tsegay, die 14.46,29 klokte, daarachter volgden Beatrice Chebet (14.46,75) uit Kenia en de Ethiopische Dawit Seyaum (14.47,36). ‘Het is wat het is’, zei Hassan na afloop. Ze berustte in haar verlies. ‘Zij waren beter dan ik.’ De hele wedstrijd was Hassan zuinig met haar krachten omgesprongen. Ze zocht na het startsignaal haar lievelingsplekje in het pelotonnetje op: achteraan. Als er aan kop iemand versnelde, dan liet ze zonder in paniek te raken een klein gaatje vallen. Ze bleef haar eigen tempo lopen en overbrugde de achterstand steeds kalmpjes. Naarmate de lopers dichter bij de bel voor de laatste ronde kwamen, schoof de sluwe 29-jarige Hassan op. Ze kan als geen ander door de kleine ruimtes sluipen die in het groepje ontstaan. ‘Ik ben klein’, zei ze eerder deze week. Met iets meer dan een halve ronde voor de finish plaatste ze haar meesterzet. Door een ogenschijnlijk niet bestaand gaatje floepte ze aan de binnenkant van de baan van de vierde positie naar de leiding. ‘Tot 100 meter voor de finish was ik aan het winnen’, zei ze na afloop van de finale met een glimlach. Maar ze wist toen ook wel dat ze het niet vol zou houden. Ja, haar benen waren beter dan op de 10.000 meter, waar ze vierde werd, maar ook weer niet zo goed dat ze echt kon spurten aan het einde. Na de Spelen van Tokio was Hassan uitgeblust, fysiek en mentaal. Als er dit jaar geen WK in Amerika was geweest, in de bakermat van haar sponsor Nike, dan had ze dit atletiekseizoen wellicht helemaal overgeslagen. Dat deed ze niet, maar ze arriveerde in Eugene wel met een flinke trainingsachterstand op haar concurrenten. Ze koesterde niet te veel hoop op succes. Alleen als haar tegenstanders net als zij de teugels hadden laten vieren in de afgelopen maanden had ze een kans gehad. Dat was niet het geval, maar dat deerde Hassan niet. Ze werd tweevoudig wereldkampioen in Doha (op de 1.500 en 10.000 meter) en dubbel olympisch kampioen (5.000 en 10.000 meter). Dan mag het ook wel eens een jaartje minder zijn. Volgend jaar zal het anders zijn. Ze gaat geen gas meer terugnemen in haar campagne, die haar uiteindelijk in 2024 in Parijs naar olympische titelprolongatie moet brengen. ‘Ik heb mijn lesje geleerd: ik moet harder trainen. Want alleen op talent red je het niet.’||https://www.volkskrant.nl/nieuws-achtergrond/geen-wk-medaille-voor-sifan-hassan-op-de-5000-meter-zesde-teleurstelling-bij-estafetteploegen~b5a4bc34/
2022-07-24||Britse media: Sunak en Truss willen als premier allebei omstreden immigratiedeal met Rwanda uitbreiden||Volgens The Guardian zal de voormalig minister van Financiën van het Verenigd Koninkrijk beloven dat hij als premier illegale immigratie zal aanpakken en de controle over de Britse grenzen zal terugnemen. Ook zal Sunak beloven ‘koste wat het kost’ een succes te maken van het Rwanda-plan. De Britse overheid heeft met Rwanda afgesproken dat het asielzoekers uit het Verenigd Koninkrijk opneemt in ruil voor 120 miljoen pond (139 miljoen euro), om zo de immigratie in te perken. Het plan leidde echter tot veel kritiek en het Europees Hof voor de Rechten van de Mens (EHRM) besloot vorige maand er een streep door te zetten. De Britse regering verzet zich tegen dit besluit. Sunak neemt het in de strijd om de opvolging van Johnson op tegen Truss. Zij belooft in de Britse tabloid Mail on Sunday eveneens de Rwanda-deal uit te breiden. Daarnaast wil ze het aantal Britse grensmedewerkers uitbreiden van 9000 tot 10.800. De Conservatieve Partij wil op 5 september bekendmaken wie Johnson opvolgt. De omstreden premier treedt na drie jaar af omdat bewindslieden van zijn regering massaal opstapten uit onvrede over zijn leiderschap, dat gebukt ging onder allerlei schandalen.||https://www.volkskrant.nl/nieuws-achtergrond/britse-media-sunak-en-truss-willen-als-premier-allebei-omstreden-immigratiedeal-met-rwanda-uitbreiden~bd382ae7/
2022-07-24||Rusland wil regering Oekraïne omverwerpen, aldus Sergej Lavrov • 183 religieuze plaatsen in Oekraïne verwoest||Dit liveblog is afgesloten. Volg het laatste nieuws over de oorlog in Oekraïne in ons liveblog van maandag 25 juli.||https://www.volkskrant.nl/nieuws-achtergrond/rusland-wil-regering-oekraine-omverwerpen-aldus-sergej-lavrov-183-religieuze-plaatsen-in-oekraine-verwoest~bc74c591/
