2022-07-18||De Volkskeuken: garnalen zoals in het restaurant||Wie schrijft die blijft en wie geïnteresseerde vragen stelt wordt goed bediend. Het is een wijsheid van de Britse culinaire schrijver Elizabeth David waarmee ik al jaren mijn voordeel doe. Want sinds ik mijn slager met veel interesse over zijn ambacht ben gaan bevragen, handelt hij mijn bestellingen inderdaad hoogstpersoonlijk af. En in restaurants heb ik nog nooit een chef ontmoet die het niet leuk vindt als je wat komt vragen over een gerecht. En zie, de volgende keer krijg je als vanzelf die mooie tafel aan het raam. Mocht u enthousiast raken, dan is het goed om te weten dat het soms een aanpak van de lange adem is. Bij een Rotterdamse Italiaan, een grote industriële zaak, bestelde ik na een zeer bloemrijke beschrijving van de ober een voorgerecht buiten de kaart. Alleen wat de vergezellende saus was had ik even gemist. Ik vroeg het aan voorbijsnellende ober nummer twee. ‘Garnalensaus’, zei die verrassend beknopt. Garnalen? Los van de oranje kleur haalde ik dat er bij mijn eerste hap niet uit. Ik vroeg het ober drie. ‘Saus met rode vermout’, zei die weer geheimzinnig. Ja jongens, ik stel hier een serieuze vraag hoor. Ik proefde nogmaals. Iets hartigs, iets zurigs, wat alcohol… Hèhè, volgens mij was dit gewoon een variant cocktailsaus. De volgende keer vraag ik om een plek aan de bar waar de voorgerechten worden gemaakt. Dan word ik ongetwijfeld vrienden met de kok die erachter staat. Tot die tijd maak ik dit heerlijke voorgerecht gewoon zelf. 1 courgette, in halve maantjes van ½ cm dik 200 g (diepvries)-erwtjes Blaadjes van 5 takjes munt Klein bosje dille theel. rode wijnazijn 3 eetl. mayonaise 1 theel. tomatenpuree 2 eetl. vermout (rood of wit) 100 g grote (gekookte) garnalen Verwarm de oven (hetelucht) op 200 graden. Hussel de courgetteplakjes door wat olijfolie en rooster ze 25-35 minuten, tot de stukjes bruingeblakerde randjes hebben. Kook de erwtjes een minuut of wat en giet af. Laat beide groenten afkoelen. Houd enkele munt- en dilletakjes apart en snijd de rest van de kruiden fijn. Meng courgette en erwtjes in een slakom en maak aan met de wijnazijn en wat olijfolie. Schep de kruiden erdoor en proef op zout en peper. Roer mayonaise, tomatenpuree en vermout door elkaar tot een saus. Schep een rondje saus op borden en schep in het midden daarvan een bergje salade. Garneer met de garnalen, de overgebleven kruiden en een sliertje olijfolie.||https://www.volkskrant.nl/beter-leven/de-volkskeuken-garnalen-zoals-in-het-restaurant~b1274f6b/
2022-07-18||De Volkskrant tv-selectie voor dinsdag 19 juli||[Er werden geen dubbelgangers gebruikt voor de strippende acteurs in Magic Mike. Iedereen, van Channing Tatum tot Matthew McConaughey, leverde zelf de stripscènes.] Canvas, 19.05 uur Jack Nicholson voldoet niet direct aan de uiterlijke idealen van de Hollywoodster, maar is toch al ruim een halve eeuw enorm in trek. Hij werkte samen met de grootste filmmakers van de afgelopen vijftig jaar, zoals Stanley Kubrick, Martin Scorsese en Roman Polanski, en won drie Oscars. In de documentaire Dr. Jack and Mr. Nicholson verkent Emmanuelle Nobécourt de vele gezichten van de acteur en zijn blijvende aantrekkingskracht. Ze schetst een beeld van een volledig onafhankelijk man, die zich niets aantrekt van conventies, collega’s of critici. NPO 1, 20.33 uur Hopelijk zijn de veertigduizend deelnemers aan de Vierdaagse in coronatijd blijven trainen, want de komende drie dagen (de eerste dag wordt geschrapt vanwege de hitte) staat hun een pittige wandeltocht te wachten. Zoals altijd doet Fons de Poel weer verslag van het grootste wandelevenement ter wereld, en dit jaar wordt hij bijgestaan door Sosha Duysker en Tim Hogenbosch. Dagelijks berichten zij over de sfeer in Nijmegen en omstreken. Voor Duysker wordt het een eerste kennismaking met de Vierdaagse, maar Hogenbosch, bekend als Boswachter Tim, is net als De Poel een geboren en getogen Nijmegenaar. NPO 3, 21.48 uur Door internet is het voor jongeren heel makkelijk geworden om porno te vinden. Hierdoor is porno voor veel tieners een belangrijke bron van kennis over seks geworden. In Naakt voor de klas met de sekszusjes vragen Krista en Marcelle Arriëns zich af welke positieve en negatieve kanten dat heeft. Het plaatje dat porno schetst lijkt namelijk nauwelijks op de seks die de meeste mensen in de praktijk hebben. Om een realistischer beeld te creëren laten de zusjes twee pornoacteurs hun eigen sekservaring verbeelden, inclusief intimiteit en al het gestuntel. NPO 3, 22.43 uur Na haar tweede miskraam voelde de Australische filmmaker Tahyna MacManus zich boos, wanhopig en alleen. Ze was geschokt toen ze ontdekte dat veel vrouwen, zijzelf inbegrepen, nauwelijks kennis hebben over miskramen, terwijl één op de vier ermee te maken krijgt. Met haar film Misverstanden over miskramen hoopt ze daar wat aan te doen. In de documentaire spreekt ze met moedige en veerkrachtige lotgenoten over de gevoelens van verdriet en schaamte die veel vrouwen voelen na een miskraam. Ook staan ze stil bij de blijvende hoop op een gezond kind. Veronica, 22.35 uur (Actie, Chuck Russell, 1996) Arnold Schwarzenegger speelt een geheim agent die het oude bestaan van kroongetuigen wist en helpt met het opbouwen van nieuwe levens. Regisseur Chuck Russel, die twee jaar eerder met The Mask bijdroeg aan de definitieve doorbraak van Jim Carrey, maakte een film die vooral dankzij één gadget in de herinnering is blijven hangen - een geavanceerd geweer waarmee de gebruiker dwars door muren kijkt én schiet. Aangenaam grotesk, voor de liefhebber tenminste, waardoor Eraser nét meer biedt dan de doorsneeactiefilm. SBS 9, 23.05 uur (Drama, Peter Segal, 2013) Twee boksrivalen op leeftijd – vertolkt door Sylvester Stallone en Robert De Niro – dagen elkaar nog één keer uit voor een wedstrijd in Grudge Match, een gimmickfilm die zich laat kijken als een langgerekte serie verwijzingen naar eerdere legendarische boksrollen van beide acteurs, in respectievelijk Rocky en Raging Bull. Een slecht idee, ben je wellicht geneigd te denken, al is de film niet zo slecht als gevreesd. De hoofdrolspelers storten zich goedmoedig in het avontuur en doen wat ze kunnen. BBC 1, 00.25 uur (Komedie, Steven Soderbergh, 2012) De mannen in Magic Mike zijn meelijwekkende strippers: elke avond vullen ze hun onderbroek rijkelijk met dollarbiljetten, maar een zelfstandig bestaan zit er niet in. Zo moet een van hen voortdurend door zijn zus worden gered uit kansloze situaties. Regisseur Soderbergh (Ocean’s Eleven, Out of Sight) mag graag een dubbele bodem leggen, maar in Magic Mike overtreft hij zichzelf. Stripper Mike wordt gespeeld door Channing Tatum, in het echte leven ook ooit stripper. Bovenal worden werkelijk alle sekse-vooroordelen omgegooid, al gaat die omkering wel wat ten koste van het empathische doch sombere portret van een doelloze generatie dat Magic Mike óók wil zijn.||https://www.volkskrant.nl/cultuur-media/de-volkskrant-tv-selectie-voor-dinsdag-19-juli~b6323f41/
2022-07-18||Aanhangers Bolsonaro mogen Lula niet meer associëren met fascisme, nazisme en twintig jaar oude moord||Die beslissing is genomen door Alexandre de Moraes, een belangrijke rechter in het Braziliaanse Hooggerechtshof. De Arbeiderspartij (PT) van Lula, die eerder president was van 2003 tot 2010, had een verzoek hiertoe ingediend, nadat de laatste tijd veel nepnieuws over de politicus op social media rondging. Het hardnekkigste gerucht onderschreef Bolsonaro vorige week in een videoboodschap. Zijn uitdager zou in 2002 ‘het brein achter de moord op Celso Daniel’ zijn geweest, een voormalig burgemeester van São Paulo die nota bene lid was van de PT en gekozen was om Lula’s eerste presidentiële campagne te leiden. Die beschuldiging is onzin, reageerde Lula’s team vorige week, en komt van een president ‘die wereldwijd bekend staat als een leugenaar’. Toch vreest de PT dat de Braziliaanse bevolking wel degelijk gevoelig kan zijn voor dit soort berichten. Zeker omdat Bolsonaro de kanalen van een zittende president tot zijn beschikking heeft, kan nepnieuws ‘het evenwicht in de verkiezingscampagne ernstig schaden’, schreef de partij aan de hoogste juridische macht in het land. Moraes, waarnemend voorzitter van het Hooggerechtshof, volgt die redenering. In het besluit schreef hij dat ‘sensatiezucht en de zinloze verspreiding van onjuiste inhoud’ een gevaar zijn voor een eerlijk verkiezingsproces. ‘De vrijheid van meningsuiting staat de verspreiding van haatzaaiende uitlatingen en ideeën die in strijd zijn met de constitutionele orde en de rechtsstaat niet toe’. De beslissing verplicht enkele nieuwskanalen en senatoren in het Braziliaanse parlement, onder wie Bolsonaro’s zoon Flávio, om per direct informatie van hun online kanalen te verwijderen. Anders moeten zij een boete betalen die dagelijks met 10 duizend Braziliaanse real (omgerekend zo’n 1.870 euro) oploopt. De berispte Carla Zambelli, lid van het Braziliaanse Huis van Afgevaardigen, reageerde tegenover CNN Brasil furieus op het besluit. Ze suggereerde dat juist het team van Lula de concurrent met nazisme en fascisme in verband brengt. ‘Zij mogen alles, begrijp ik? En wij mogen dan niet de waarheid zeggen? Het wordt wel onmogelijk, hè?’ Ondanks het oordeel van de rechter zal het laatste woord over de moord op Celso Daniel nog niet gezegd zijn. Twintig jaar na dato is de moord nog altijd niet opgelost. In eerste instantie werd de aanslag op hem als een ‘reguliere misdaad’ beoordeeld, maar recent kwam een rapport naar buiten waaruit blijkt dat het Braziliaanse Openbaar Ministerie aan die lezing twijfelt. Zeven personen die betrokken waren bij de moord, zouden later zijn gestorven onder ‘mysterieuze omstandigheden’. Met zijn besluit treedt opperrechter Moraes op als een soort scheidsrechter in de nu al verhitte Braziliaanse presidentsverkiezingen, waarvan de campagne officieel pas volgende maand begint. Op 2 oktober gaat Brazilië naar de stembus. Lula is op dit moment de favoriet in de peilingen.||https://www.volkskrant.nl/nieuws-achtergrond/aanhangers-bolsonaro-mogen-lula-niet-meer-associeren-met-fascisme-nazisme-en-twintig-jaar-oude-moord~bdd22b33/
2022-07-18||DNB: bedrijfsleven moet eigen broek ophouden tijdens energiecrisis||De Nederlandsche Bank (DNB) heeft een vrij optimistische inschatting gemaakt van de gevolgen van de energiecrisis, blijkt uit een maandag gepubliceerde prognose. In het basisscenario, waarin gasprijzen met 61 procent stijgen ten opzichte van eind 2021, neemt het aantal verlieslijdende bedrijven maar enigszins toe. In dat geval stijgt dat percentage van ruim 22 procent in 2020 naar 25,5 procent. In het donkerste scenario, waarbij gasprijzen met 180 procent stijgen, gaat dat percentage naar 28 procent. Zelfs dan blijft de schade van de energiecrisis onvergelijkbaar met die van de kredietcrisis in 2009, merkt de centrale bank op. Destijds was 35 procent van de bedrijven verlieslijdend. Toch raakt de energiecrisis een aantal sectoren hard. Het gaat logischerwijs om bedrijfstakken die veel energie gebruiken zoals de chemie- en staalindustrie, maar ook producenten van papier, glas en voedingsmiddelen. In het zwarte scenario zal meer dan 50 procent van deze bedrijven verlies lijden. Dat is een groot contrast met de periode voor de energiecrisis: dat bedroeg destijds zo’n 20 procent. Daarbij hoort wel een kanttekening. De energie-intensieve bedrijven vormen volgens DNB slechts een klein deel van de economie: 3,3 procent van de werkzame Nederlanders heeft een baan in een van deze vijf sectoren. Hoewel het kabinet de energiebelasting dit jaar tijdelijk heeft verlaagd, vraagt het bedrijfsleven al langer om meer overheidssteun om de opgelopen kosten te dempen. Dat raadt DNB af. Gezien de recordwinsten van het bedrijfsleven in 2021 en het eerste kwartaal van dit jaar, kunnen veel ondernemingen zichzelf bedruipen. Gezonde bedrijven die toch in liquiditeitsproblemen komen, zullen worden gestut door private investeerders, is de verwachting. ‘In principe zijn financiële markten in staat om in te schatten in hoeverre geraakte ondernemingen in de toekomst levensvatbaar zijn en welke investeringen zich terugverdienen.’ Ook de sectoren die heviger worden geraakt, verdienen niet automatisch een helpende hand. Het zijn volgens DNB ‘vaak bedrijven die toch al toe zijn aan een strategische heroriëntatie vanwege hun bijdrage aan de klimaatverandering’. Als de hoge energieprijzen aanhouden, zullen zij ‘niet langer winstgevend zijn’. Deze bedrijven zullen daarom hun bedrijfsmodel moeten aanpassen, en staatssteun zou zulke ‘verduurzamingsprocessen kunnen vertragen’. Als de overheid zich toch geroepen voelt om het bedrijfsleven de hand toe te reiken, dan moet het dat volgens DNB doen in de vorm van garantstellingen op leningen. Hoogleraar Machiel Mulder (Rijksuniversiteit Groningen) is net als DNB geen voorstander van staatssteun. ‘We blijven die hoge energieprijzen nog wel even houden, dus er zijn langetermijnaanpassingen nodig. Een ondernemer in de glastuinbouw moet denken: de gasrekening is hoog, dus ik ga misschien minder tomaten en paprika’s in de winter verbouwen. Maar zodra je bedrijven gaat compenseren, schakel je dat aanpassingsvermogen uit. Dat maakt zo’n onderneming op de lange termijn niet levensvatbaar.’ Een van de sectoren die volgens DNB extra hevig geraakt zou worden, wordt gevormd door de meelfabrikanten. De analyse schetst een schrikbarend beeld waarin zo’n 80 procent van alle ondernemingen rode cijfers zouden noteren. Bauke Wierda, manager bij de firma Royal Koopmans, heeft grote twijfels bij die bewering. ‘Ik weet vrij zeker dat dat niet het geval is.’ Ook zijn meelfabriek in Leeuwarden heeft veel stroom nodig om tarwe te vermalen tot meel en bloem. Van staatssteun moet hij echter niets weten. ‘Wij berekenen de gestegen kosten door aan bijvoorbeeld bakkerijen. Dat vind ik het meest prettig. Linksom of rechtsom komt het trouwens toch wel bij de burger terecht.’ De vraag is hoelang dat nog kan, vraagt Hans Grünfeld zich af. Hij is directeur van VEMW, de belangenvereniging van grote energieverbruikers. ‘De conclusie van DNB dat de schade beperkt zal blijven, is voorbarig. We zitten nog midden in de crisis, het ergste staat ons mogelijk nog te wachten. Dankzij langlopende contracten hebben veel bedrijven de pijn nog niet gevoeld.’ Hij noemt het ‘simplistisch’ om te stellen dat de markt dit uiteindelijk zal oplossen. ‘Doorberekenen naar de klant kan ook niet eeuwig: steeds minder mensen kunnen dan de producten betalen.’ Als de energiecrisis verergert, vindt Grünfeld dat de overheid bereid moet zijn om de industrie te steunen. Of die steun er te zijner tijd zal komen is zeer de vraag, een woordvoerder van het ministerie van Economische Zaken benadrukt maandag dat er geen plannen zijn voor dergelijke steunmaatregelen.||https://www.volkskrant.nl/nieuws-achtergrond/dnb-bedrijfsleven-moet-eigen-broek-ophouden-tijdens-energiecrisis~bc9d65d8/
2022-07-18||Veiligheidsregio’s: vanaf 1 oktober gaat het Rijk weer over de asielopvang||Hubert Bruls stelt dat de rijksoverheid veel beter in staat is om meer opvangplekken te creëren dan gemeenten. De 25 veiligheidsregio’s waarin de Nederlandse gemeenten worden gevat, zijn bedoeld voor het aanpakken van crises en rampen. Bijvoorbeeld wat betreft de brandveiligheid of in het bestrijden van de coronacrisis. Toch zijn de veiligheidsregio’s in groeiende mate betrokken geraakt bij de opvang van asielzoekers, op aandringen van het kabinet. De veiligheidsregio’s en het Rijk zijn eerder overeengekomen dat vanaf 1 juli 5.625 opvangplekken beschikbaar zouden zijn, maar dat waren er afgelopen vrijdag nog maar 3.000. De gevolgen zijn direct zichtbaar, met name bij de noodopvang in Ter Apel. Daar sliepen zondagnacht nog zo’n driehonderd asielzoekers buiten op de grond voor de opvang, iets wat de afgelopen weken vaker gebeurde. ‘Tenhemelschreiend’, aldus Bruls. ‘Dit zijn beelden die ik alleen in Frankrijk en Hongarije dacht te zien.’ Dat gemeenten de schuld krijgen van de taferelen die zich al weken afspelen in de crisisopvang noemt hij ‘apart’, aangezien de structurele oplossingen in Den Haag liggen. Naast het opzetten van grootschaliger opvangplekken pleit Bruls ook voor het weren van asielzoekers die geen recht hebben en krijgen op een verblijfsstatus omdat ze bijvoorbeeld uit zogeheten veilige landen komen. Dat kan niet, zegt het kabinet. Wel worden de ‘veiligelanders’ versneld door de asielprocedure geloosd, zodat ze eerder uitgezet kunnen worden. Het is onbekend welk percentage van de huidige asielzoekers veiligelanders zijn.||https://www.volkskrant.nl/nieuws-achtergrond/veiligheidsregio-s-vanaf-1-oktober-gaat-het-rijk-weer-over-de-asielopvang~b6ba4526/
2022-07-18||Ryan Crouser lost belofte eindelijk in, oermens uit Oregon stoot de kogel als verste weg||Twee meter lang is Ryan Crouser, 144 kilogram zwaar. Een oermens, die een kogel verder kan stoten dan wie dan ook. Bij de WK in Eugene is hij de lokale held. Crouser werd geboren in Portland en groeide op in Boring, een dorp aan de rand van de hoofdstad van Oregon. Dat is twee uur rijden van Eugene vandaan, naar Amerikaanse begrippen om de hoek. Dat de 29-jarige Crouser de beste kogelstoter ter wereld is, twijfelt niemand over. Hij werd olympisch kampioen in 2016 en prolongeerde die titel in 2021. Bij de olympische kwalificatiewedstrijden van vorig jaar verbrak hij in Eugene het wereldrecord dat met 23,12 al meer dan dertig jaar op naam van zijn landgenoot Randy Barnes stond. Crouser ging er ruim overheen: 23,37. Misschien nog wel een groter bewijs van zijn kunnen: voor de WK stonden van de vijftig beste stoten ooit er 25 op zijn naam. Wereldkampioen werd hij nooit. Zijn trainingsmaten en tegenstanders plaagden hem ermee. ‘Ze zeiden dat ik vervloekt was.’ Nieuw-Zeelander Tomas Walsh won in 2017, Amerikaan Joe Kovacs hield hem in 2019 in Doha van de wereldtitel af. En ook in Eugene lukte het Kovacs bijna om Crousers droom te verstieren. Met 22,89 in zijn vijfde poging zette de tweevoudig wereldkampioen de publiekslieveling onder druk. Het was ver voorbij de 22,71 die Crouser eerder stootte. Crouser, de grote vriendelijke reus met rossige baard, ijsbeerde rond de kogelstootring. Hij moest lang wachten voordat hij Kovacs weerwoord mocht geven. De start van de 110 meter horden kreeg voorrang in het stadion. De Amerikaan is van nature een kalme kerel. Van wedstrijdspanning voorafgaand aan de WK had hij ook geen last, ging daags voor het toernooi rustig op forel vissen. Hij kent de goede plekjes in de buurt. En als hij eenmaal weer mag stoot hij doodgemoedereerd 22,94 meter, de winnende afstand. Dat Crouser in de atletiek zou belanden was bijna een genetisch gegeven. De familie Crouser geldt als ‘track and field nobility’, atletiekadel. Zijn vader Mitch was discuswerper, mocht als reserve mee naar de Olympische Spelen van 1984 in Los Angeles en is zijn coach. Zijn oom Brian nam tweemaal als speerwerper deel aan de Spelen, in 1988 en 1992. In dezelfde discipline kwam zijn neef Sam in 2016 in Rio uit. Maar zo succesvol als Ryan, die na Parijs 2024 zichzelf wil omkatten tot discuswerper, was niemand in de familie. Als 11-jarige probeerde hij kogelstoten voor het eerst, in de achtertuin van opa Larry, die daar van een berg zand een geïmproviseerde ring had gemaakt. Crouser zou er nog jaren lang zijn techniek bijschaven tot zijn kogel door het dak van zijn grootvaders schuur knalde. Anders dan zijn familieleden studeerde Crouser niet aan de University of Oregon in Eugene. Hij had zijn zinnen gezet op een ingenieursopleiding en die bieden ze in het atletiekstadje niet aan. Hij koos voor een studie in Texas. Desalniettemin voelt Hayward Field vertrouwd. ‘Ik kom hier al 17 jaar.’ Het publiek brult en juicht als duidelijk is dat Crouser gewonnen heeft. De atleet geniet ervan. ‘Zo’n atmosfeer heb ik bij het kogelstoten nog nooit meegemaakt’, zegt hij later met de gouden medaille om zijn nek. ‘Het was het wachten waard om eindelijk wereldkampioen te worden, voor vrienden en familie, op een plek die voelt als thuis.’||https://www.volkskrant.nl/sport/ryan-crouser-lost-belofte-eindelijk-in-oermens-uit-oregon-stoot-de-kogel-als-verste-weg~b6aa4173/
2022-07-18||OM dwarsboomt slachtoffer dat succesvol hoger beroep afdwong||Het slachtoffer was tijdens de rechtszaak over de bedreigingen ten onrechte door de rechter in haar spreekrecht beperkt. Na vrijspraak van de verdachte wilde de aanklager, ondanks aandringen van de advocaat van het slachtoffer, niet in beroep gaan. De voorzieningenrechter oordeelde op 4 juli dat het slachtoffer geen eerlijk proces heeft gehad, en maande het OM in beroep te gaan ‘op de juiste gronden’. Dat was een opmerkelijke uitspraak: het was de eerste keer dat een slachtoffer, die geen procespartij is, via een kort geding toch een hoger beroep wist af te dwingen. Conform het vonnis tekende het OM beroep aan, maar wil dat ‘na heroverweging’ weer intrekken. Tijdens het tweede kort geding, maandag, eiste advocaat Selçuk Ikiz namens het slachtoffer onder meer een verbod op intrekking van het beroep. De voorzieningenrechter zei ‘niet op de stoel van het OM te kunnen gaan zitten’ en wees de eis af: ‘Mijn taak als civiele rechter houdt hier op.’ ‘Dat betekent dat een slachtoffer wiens rechten zijn geschonden, nergens terecht kan’, zegt advocaat Ikiz.’ En dat het OM het kennelijk belangrijker vindt dat een verdachte niet een tweede keer voor de rechter moet verschijnen, dan dat een geschonden slachtofferrecht wordt hersteld.’ Volgens hem had de strafrechter tot een ander oordeel kunnen komen in de zaak over de burenruzie, als het slachtoffer ‘onduidelijkheden’ tijdens de zitting had verduidelijkt. Ikiz heeft het OM verzocht het beroep over de strafzaak niet in de trekken totdat een hogere rechter zich erover heeft gebogen. Tegelijkertijd gaat hij tegen het vonnis van de kortgedingrechter in beroep bij het gerechtshof Den Haag.||https://www.volkskrant.nl/nieuws-achtergrond/om-dwarsboomt-slachtoffer-dat-succesvol-hoger-beroep-afdwong~bb90b24a/
2022-07-18||Hete zomers maken airco ongekend populair: een vloek en een zegen||‘Kwam ik om kwart over vijf met een bus vol mobiele airco’s aanrijden, stonden mensen op de parkeerplaats al in een rij te wachten. Het was gekkigheid’, herinnert Jeroen Pranger, gezeten op een stapel pallets, zich de zomer van twee jaar geleden. Zes weken van hoge temperaturen stuwden een deel van het land toen richting bedrijven als de zijne, Warmteservice Nieuwegein. Hoewel een rij op de parkeerplaats nu uitblijft, ziet manager Pranger de verkoopcijfers van mobiele airconditioners weer oplopen sinds afgelopen week de warmte werd voorspeld. ‘Plots gaan ze weer als warme broodjes.’ Installateurs in heel Nederland hebben het drukker dan ooit. Geholpen door warmere zomers en verplicht thuiswerken in coronatijd zag ondernemersvereniging Techniek Nederland de vraag naar vaste airco-installaties sinds 2019 verdrievoudigen. ‘Airconditioning wordt niet langer als luxe gezien, maar als noodzaak’, zegt een woordvoerder. In Nederland heeft een op de vijf huishoudens inmiddels zo'n vaste − ook wel split units genoemd, omdat een deel van de airco binnen en een deel buitenshuis hangt − of mobiele airco, zo blijkt uit cijfers van MilieuCentraal. Dat aantal zal alleen maar verder toenemen, verwacht de brancheverenging voor koeltechniek NVKL. Hoewel er door personeelstekorten en een gebrek aan chips wat leveringsproblemen zijn, verwacht de organisatie dat de verkoopcijfers uit 2021 (260 duizend verkochte airco’s) dit jaar opnieuw worden overtroffen. ‘Mits het een lange, hete zomer wordt.’ Ook buiten Nederland groeit de vraag. In 2050 zijn er volgens het Internationaal Energieagentschap (IEA) zo'n 4,5 miljard airco's wereldwijd, bijna 3 miljard meer dan in 2018. De verwachte toename wordt voornamelijk veroorzaakt door de hogere temperaturen door klimaatverandering, bevolkingsgroei en de economische groei in ontwikkelingslanden als India, waar tot nu toe slechts een klein deel van de bevolking de financiële middelen had om zichzelf te beschermen tegen de hitte. ‘Vooropstaat natuurlijk dat airco’s in warme landen essentieel zijn om te overleven’, stelt Andy van den Dobbelsteen, hoogleraar duurzame bouw verbonden aan de TU Delft. Maar dat neemt niet weg dat de airco's een negatieve impact zullen hebben op het klimaat. Zo blazen de airco’s de warmte die zij onttrekken naar buiten. ‘De omgeving wordt vervolgens warmer, waardoor de buren ook een airco aanschaffen. Het energieverbruik stijgt en daardoor warmt de aarde verder op.’ Naast het energieverbruik zijn ook de koelvloeistoffen (hfk’s) in de airco’s schadelijk voor het milieu. Deze fluorkoolwaterstoffen komen vrij wanneer de airconditioning lekt of niet volgens de regels wordt vernietigd. De schadelijke stoffen moeten volgens internationale afspraken uit 2016 langzaam worden uitgefaseerd. Op dit moment zitten echter volgens een schatting van het NVKL nog in 80 procent van alle airco’s hfk’s. Het Energieagentschap noemde de groeiende vraag naar airco’s in haar rapport uit 2018 al ‘een van de belangrijkste blinde vlekken’ binnen de energie-en klimaatproblematiek. In het slechtste scenario slurpen de apparaten in 2050 ruim 6.200 terrawattuur aan energie op per jaar, bijna acht keer zoveel als heel Afrika nu verbruikt. Consumenten kun je daar niet verantwoordelijk voor houden, vindt ook Madeleen Helmer van Klimaatverbond Nederland. ‘Het kopen van een airco is een logische reactie op hitte. Ik ken zelfs klimaatdeskundigen die er één aanschaffen.’ Maar nu de hitte alleen maar zal toenemen, is het volgens Helmer wel belangrijk dat de politiek de koelbehoefte erkent. ‘Het is een volledig ondergeschoven kindje.’ Door meer maatregelen te nemen, kan het aantal airco’s beperkt worden. ‘Zoals het subsidiëren van zonwering, een alternatief dat nu vanwege de kosten bij slechts een tiende van de corporatiewoningen wordt geplaatst.’ De brancheverenigingen vinden het slechte imago van de airco achterhaald. Zo worden volgens Techniek Nederland steeds vaker natuurlijke alternatieven als propaan gebruikt als koelmiddel in de airco’s. Ook hangt het energieverbruik af van het type airco en de andere maatregelen die consumenten in huis nemen. Pranger ziet in zijn winkel in Nieuwegein dat de duurdere vaste airco’s, die minder energie verbruiken dan mobiele airco’s, vooral aftrek vinden bij een jongere en milieubewuste groep. ‘Veel ouderen gooien thuis alleen de ramen open en gaan zitten zweten’, meent Pranger. Met alle ‘duurzame’ ontwikkelingen en de vele huishoudens die nog zonder airco door het leven gaan, is er volgens de brancheorganisaties dus geen reden voor paniek. ‘Veel nieuwe woningen worden bovendien al opgeleverd met warmtepomp, die de temperatuur ook een paar graden omlaag kan brengen.’ Aangezien de warmtepomp de warmte niet uitstoot, maar hergebruikt voor bijvoorbeeld warm water is het een minder schadelijk alternatief voor de airco. Toch is de hoogleraar duurzame bouw vooral voorstander van slimmer bouwen. ‘Het belangrijkste is dat we van buitenaf voorkomen dat gebouwen opwarmen. Bijvoorbeeld door minder glazen torens te bouwen, die per vierkante meter tot wel 1.000 watt aan warmte doorlaten. ‘In Nederland, waar het gemiddeld nog altijd maar 12 graden is, heb je met slim ontwerpen eigenlijk geen airco nodig.’ In de winkel in Nieuwegein staan de dozen vol airco’s vooralsnog gewoon opgestapeld in de winkel, waar het weinig verrassend vanwege een airco koel vertoeven is. ‘De eerste tropische dag van het jaar’ rolt als nieuwsheadline over een televisiescherm. Pranger merkt op: ‘Voor onze branche geldt: hoe heter, hoe beter.’ In een eerdere versie van dit artikel werd gesteld dat airco’s in het slechtste scenario ruim 6.200 megawattuur aan energie per jaar verbruiken. Dat is verbeterd in 6.200 terawattuur.||https://www.volkskrant.nl/economie/hete-zomers-maken-airco-ongekend-populair-een-vloek-en-een-zegen~b2975a0a/
2022-07-18||Zomers als deze zullen de regel worden, we kunnen alleen proberen om nog erger te voorkomen||Bosbranden, droogte en extreme hitte teisteren al weken het zuiden van Europa – dinsdag piekt de warmte ook in Nederland en de ons omringende landen, met records in het Verenigd Koninkrijk (in Londen wordt het 40 graden, en ’s nachts niet koeler dan 26 graden). Het nieuwe klimaat laat zich gelden. Natuurlijk zijn er nog steeds hardnekkige sceptici die elk geval van extreem weer afdoen als een geïsoleerd incident, maar de statistiek is meedogenloos. Gemiddelde temperaturen stijgen, extreem hoge temperaturen komen vaker voor, stormen en regenbuien worden heviger. Ja, in 1976 was het óók warm, maar dat was een uitzondering; nu is het bijna elk jaar prijs. Het is precies volgens het boekje. Dat CO2 de aarde warmer maakt werd al in 1896 als hypothese gepostuleerd door de Zweedse wetenschapper Svante Arrhenius, een theorie die daarna eindeloos bevestigd en verfijnd is. De vraag was steeds: hoeveel warmer gaat het precies worden, als de CO2-concentratie in de atmosfeer verdubbelt? Waar eindigen, als we niets doen? Tot dusver zitten we op 1 graad temperatuurstijging, sinds 1850. De opwarming blijkt de stijging van de CO2-concentratie goed te volgen. Als we zo doorgaan zitten we in 2050 op 2 graden. Dit is nog maar het begin. Natuurlijk zijn er sinds de jaren negentig pogingen tot klimaatbeleid gedaan. Maar in de internationale praktijk is daar weinig tot niets van te zien. De CO2-concentratrie loopt sinds halverwege vorige eeuw, onverstoorbaar lineair omhoog, naar de hoogste broeikasconcentratie in de afgelopen 3,6 miljoen jaar nu. Die gassen hopen zich voor jaren op; het duurt zeker vijftig, zestig jaar voor de CO2-uitstoot van een bepaald jaar is gehalveerd. In die zin is de hitte nu het resultaat van de afgelopen decennia onvoldoende klimaatbeleid. Dit hebben we aan onszelf te wijten. En ‘we’, dat is ook het overgrote merendeel van de ontwikkelde wereld. Ook in Nederland is nooit een democratische meerderheid bereid gebleken de rigoureuze stappen te zetten om deze opwarming te voorkomen, hoe voorspelbaar die ook was. In zekere zin hebben we (wederom: de meerderheid van ons) hier zelf voor gekozen. Zomers als deze zullen eerder regel dan uitzondering worden. Wel is het nog altijd mogelijk om nog erger te voorkomen – door de uitstoot van CO2 drastisch te verlagen en naar bijna nul af te bouwen in 2050. Of dat gaat lukken is de vraag, zeker nu in de VS, de belangrijkste broeikasgasuitstoter ter wereld, één fossiele senator het klimaatbeleid blijkt te kunnen dwarsbomen. Maar dat het de hoogste tijd is, is nu wel duidelijk.||https://www.volkskrant.nl/columns-opinie/zomers-als-deze-zullen-de-regel-worden-we-kunnen-alleen-proberen-om-nog-erger-te-voorkomen~b636df96/
2022-07-18||Praten over eten||‘Chinezen houden niet alleen van eten, maar ook van praten over eten. Urenlang kunnen ze erover doorgaan’, schreef China-correspondent Leen Vervaeke in een fraaie bijdrage over een hotpotrestaurant gespecialiseerd in wilde paddenstoelen. Bijna alle Italië-correspondenten van de laatste driekwart eeuw noteerden dat Italianen hele avonden over eten praten. Zelf was ik ooit Roemenië-correspondent en schreef dat Roemenen eindeloos over eten praten. Je kunt de theorie lanceren dat converseren over eten te maken heeft met een heden of verleden als dictatuur. Je kunt ook iets prozaïscher beweren: Nederlanders behoren, wellicht samen met de Denen, tot de weinige volkeren die de kunst hele avonden over eten vol te kletsen niet beheersen. Misschien heeft dat te maken met hun oorspronkelijke keukens.||https://www.volkskrant.nl/columns-opinie/praten-over-eten~bba51f7b/
2022-07-18||Hoe leeft de recordhitte bij de Britten? ‘De schizofrene opstelling van tabloids brengt mensen in paniek’||‘Het is behelpen. Wat ik vooral zie, is dat mensen binnenblijven. Bouwvakkers zijn al weken bezig voor mijn huis, maar vandaag kwamen ze niet opdagen. De postbode was er al om half 9, twee uur eerder dan normaal. Ik wilde een kopje koffie drinken in het park, maar je zag alleen maar lege tafels, op een paar Nederlandse en Duitse toeristen na. Het leek een beetje op de lockdown van een half jaar geleden.’ ‘Het is ook lastig om je voort te bewegen. Op sommige wegen smelten delen van het asfalt. Er rijden geen treinen meer. Het vliegveld van Luton is gesloten vanwege een smeltende landingsbaan. Het land is niet berekend op dit soort omstandigheden.’ ‘Ik zag een foto van een bewaker van het Koninklijk Paleis. Ook nu moet hij urenlang in de hitte staan, met een berenmuts op zijn hoofd. Ik had medelijden met hem. Gelukkig kreeg hij op de foto toch een beetje water toegediend.’ ‘Met name op sociale media is een strijd gaande tussen mensen die niet geloven in de menselijke invloed op klimaatverandering en zij die dat wel doen. Daarbij hoort een verwijt van alarmisme. Die eerste groep zegt: het is zomer, natúúrlijk is het lekker weer. Dan wijzen ze op eerdere droge, warme zomers, bijvoorbeeld de zomer van ‘76. Maar toen was het maar 36 graden. Morgen worden temperaturen van 43 graden verwacht.’ ‘Dat soort kranten grijpen alle gelegenheden aan om mooie koppen te maken. Als het in de winter -4 is, spreken ze al over een Siberische winter. Dus nu spreken ze over een apocalyptische zomer. ‘De tabloids willen kranten verkopen, dus zijn ze geneigd hun onderwerpen zwaarder aan te zetten. Zo is er een discussie geweest over weerkaarten. Vroeger gingen hoge temperaturen gepaard met vrolijke zonnetjes. Nu zie je ineens rode en donkerrode tekeningen. Volgens sommigen was dat veel te alarmistisch. Nu heeft zelfs het Britse KNMI gezegd dat die kaarten met donkerrode tekeningen te sterk zouden zijn aangezet. ‘De tabloids spelen een dubbele rol. In de Daily Mail is er vandaag enorm veel paniek op de nieuwspagina’s. Maar even verderop in de krant lees je in columns dat we ons allemaal niet zo moeten aanstellen. ‘De kranten stellen zich nogal schizofreen op. Dat zie je ook op andere onderwerpen. Bij rampen zijn ze heel erg op zoek naar een dader en vragen ze zich af waarom politici geen maatregelen hebben genomen. Vervolgens komen die maatregelen en presenteren diezelfde kranten ze als veel te veel betutteling.’ ‘Ik merk dat dat mensen in paniek brengt. In de coronacrisis lazen zij koppen over duizenden doden op de voorpagina, maar columnisten schreven even verderop dat het virus helemaal niet gevaarlijk was. Je hoeft niet eens de kranten te lezen om erdoor te worden beïnvloed, want je ziet ze overal liggen. Het draagt ook bij aan de risicomijdende cultuur van het Verenigd Koninkrijk.’ ‘Boris Johnson is verweten dat zijn regering veel te ambitieus was op klimaatgebied. Een commentator op het Amerikaanse Fox News zei zelfs dat Johnson ten val is gekomen omdat hij te veel op Greta Thunberg was gaan lijken. De groene ambities liggen onder vuur, nu steeds duidelijker wordt dat het allemaal niet gratis is. ‘Dat merk je ook bij de strijd om de nieuwe premier. Alle kandidaten zijn voor klimaatneutraliteit, maar zeggen direct erachteraan dat het niet ten koste mag gaan van de welvaart. Dat is lastig, want het is niet gratis. Premierskandidaat Penny Mordaunt zei laatst dat we zo snel mogelijk naar net zero moeten, maar pleitte vervolgens voor halvering van de benzineaccijnzen. Ook de politiek speelt dus een dubbele rol.’||https://www.volkskrant.nl/nieuws-achtergrond/hoe-leeft-de-recordhitte-bij-de-britten-de-schizofrene-opstelling-van-tabloids-brengt-mensen-in-paniek~b10cc3ca/
2022-07-18||PSV treft in Monaco zware opponent in derde voorronde Champions League ||PSV begint op 2 of 3 augustus met een uitwedstrijd in het Prinsendom. Een week later volgt de return in het Philips Stadion. Mocht PSV weten af te rekenen met de Monegasken, dan wacht in de play-offs nog een tweeluik richting de Champions League. PSV hoopt voor het eerst sinds 2018 het hoofdtoernooi van het hoogste Europese clubtoernooi te bereiken. PSV en Monaco, waar voormalig AZ-spits Myron Boadu onder contract staat, zijn geen onbekenden van elkaar. De clubs stonden vorig seizoen twee keer tegenover elkaar in de groepsfase van de Europa League, het tweede Europese toernooi. Op eigen veld ging PSV onderuit (1-2), terwijl de Eindhovenaren in Monaco niet verder kwamen dan een bloedeloos gelijkspel (0-0). Mocht PSV worden uitgeschakeld door Monaco dan is de ploeg van Van Nistelrooij opnieuw veroordeeld tot de Europa League. Het zou een forse tegenvaller zijn. De nieuwe algemeen directeur, Marcel Brands, zei dat de club als doel heeft om één keer in de twee jaar de Champions League te halen. Het is niet alleen sportief, maar ook financieel van groot belang. Alleen al met het bereiken van de groepsfase van de Champions League weet PSV zich verzekerd van minimaal 35 miljoen euro. Ter vergelijking: vorig seizoen voetbalde de club in de veel minder lucratieve Europa League in totaal ruim elf miljoen euro bij elkaar. ‘Monaco is een goede ploeg. Ze hebben goede, technisch vaardige, sterke en atletische spelers’, aldus Van Nistelrooij, die deze zomer de vertrokken Roger Schmidt opvolgde. Bij PSV onderkennen ze het belang van de cruciale wedstrijden in de voorronde van de Champions League. De club trok al acht nieuwe spelers aan en wist de selectie al vroeg zo goed als op orde te brengen. Onder meer Luuk de Jong, Guus Til, Xavi Simons en doelman Walter Benitez werden vastgelegd. Maar de eerste weken van de voorbereiding maakte ook duidelijk dat Van Nistelrooij tijd nodig heeft, die er nauwelijks is. De oud-spits van onder meer Manchester United en Real Madrid moet niet alleen een half elftal aan nieuwelingen zien in te passen, hij moet in een paar weken ook een heel nieuwe spelfilosofie zien in te slijpen. Waar Schmidt vooral dacht vanuit balbezit van de tegenstander en in de omschakeling de kortste weg naar het doel wilde zoeken, wil Van Nistelrooij tactisch een heel andere koers varen met PSV. Hij wenst vanuit balbezit en een zorgvuldige opbouw tot kansen te komen. Van Nistelrooij heeft nog twee weken om zijn ploeg klaar te stomen voor de wedstrijd waar de voorbereiding grotendeels op is ingericht. ‘We weten dat we op ons best moeten zijn.’||https://www.volkskrant.nl/sport/psv-treft-in-monaco-zware-opponent-in-derde-voorronde-champions-league~b2a42ba9/
2022-07-18||Diversiteit is de eerste winnaar bij strijd om Brits premierschap: enige witte man uitgeschakeld||‘Stem niet op me omdat ik een vrouw ben. Stem niet op me omdat ik bruin ben.’ Deze woorden werden tijdens de beginfase van de campagne geuit door Suella Braverman, de inmiddels afgevallen kandidaat wier Indiase ouders uit Kenia en Mauritius in de jaren zestig naar Engeland kwamen. Parlementair verslaggever Tom Stanley noemde het in The Daily Telegraph een overbodige mededeling. ‘Ik denk dat historici die in de toekomst zullen schrijven over deze verkiezing twee opmerkelijke zaken zullen belichten. Ten eerste dat het ongelooflijk divers was, ten tweede dat het niemand wat uitmaakte.’ Ras en sekse van de vier komen inderdaad amper ter sprake in de debatten. De achilleshiel van Rishi Sunak? Dat hij te rijk is, op een kostschool heeft gezeten en wordt gezien als een lid van de internationale elite. Penny Mordaunt? Zij krijgt vooral het verwijt dat ze incompetent zou zijn. Op haar beurt zou Liz Truss, lange tijd de favoriet, teveel haar best doet om op Margaret Thatcher te lijken. De in Nigeria opgegroeide Kemi Badenoch is er vanuit progressieve hoek van beticht de strijd tegen racisme te ondermijnen met haar conservatieve kritiek op wat zij de ‘kritische rassentheorie’ noemt. Een soortgelijk verwijt kreeg Thatcher, die in 1979 de eerste vrouwelijke hoofdbewoner werd van 10 Downing Street. Tijdens haar lange premierschap kreeg ze regelmatig te horen dat ze te weinig deed voor de feministische zaak. De beroemde foto waarop ze geflankeerd werd door tientallen mannelijke ministers en staatssecretarissen bevestigde die indruk. Thatcher heeft er altijd op gewezen dat ze door hard te werken naar de top is geklommen. Hetzelfde meritocratische argument klinkt nu ook, met name bij de drie vrouwen in de eindstrijd. Het intermezzo van de Old Etonians David Cameron en Boris Johnson is ten einde gekomen. De meritocratie is evenwel een handje geholpen door Cameron die in zijn elf jaar als partijleider, van 2005 tot het Brexit-referendum van 2016, actief heeft bijgedragen aan de huidige diversiteit. Bij zijn streven de Conservatieve Partij te moderniseren zette deze patriciër alles in het werk om vrouwen en leden van minderheidsgroepen te helpen aan zetels in het Lagerhuis. Het kabinet van Boris Johnson zou zeker wat huidskleur betreft het meest diverse landsbestuur van Europa worden. Tot de (oud-)ministers behoren zonen van vluchtelingen uit Irak, Oeganda en Sierra-Leone, alsmede zonen van gewone immigranten uit Ghana, India en Pakistan. In Brexitland heeft dit voor trots gezorgd, en tot bijbehorende plaagstoten richting het vasteland. ‘Brexit en Conservatief Brittannië kan de Europese Unie een paar dingen leren over diversiteit, glunderde de commentator Zoe Strimpel. Ze wees erop dat Groot-Brittannie sinds Brexit in het buitenland regelmatig is neergezet als een xenofoob land, onder meer door The New York Times, rapporteurs van de Verenigde Naties en Jean-Claude Juncker, de oud-voorzitter van de Europese Commissie. Strimpel merkte op dat het Europese parlement sinds het vertrek van de Britten, en vooral The Brexit Party, weer een stuk witter is geworden. Op dit gebied weerspiegelt de Britse politiek de rest van een open en competitieve samenleving. Daarin vervullen Britten van Aziatische, Afrikaanse en Afro-Caribische komaf, alsmede vrouwen, steeds meer prominente rollen, sport en media voorop en met enige vertraging ook het bedrijfsleven. Op scholen, zo is gebleken uit recente cijfers van de onderwijsinspectie, presteren kinderen van Chinese, Indiase en Afrikaanse komaf gemiddeld beter dan hun witte klasgenoten, met name die uit de lagere sociale klassen. De succesvolle diversiteit draagt ertoe bij dat Groot-Brittannië een geliefde bestemming voor migranten blijft. Sterker, na de stem voor Brexit, zes jaar geleden, is de immigratie van buiten de Europese Unie alleen maar toegenomen, tegen wil en dank van de kleurrijke regeringspartij.||https://www.volkskrant.nl/nieuws-achtergrond/diversiteit-is-de-eerste-winnaar-bij-strijd-om-brits-premierschap-enige-witte-man-uitgeschakeld~b251ca42/
2022-07-18||KNMI: code oranje vanwege hoge temperaturen, RIVM kondigt smogalarm af: luchtkwaliteit dinsdag zeer slecht||Door de warmere zomers van afgelopen jaren is het smogprobleem gedeeltelijk teruggekeerd. Door het terugdringen van vervuilende gassen daalde de concentratie van ozon, dat smog veroorzaakt, van 1990 tot en met 2009 behoorlijk, maar sinds 2014 lijkt er sprake van een nieuwe toename. Ozon beschermt boven in de atmosfeer tegen UV-straling, maar laag bij de grond wordt het ook wel smog genoemd en is het schadelijk. Het RIVM houdt er dinsdag rekening mee dat iedereen last kan krijgen van de luchtverontreiniging. Mensen met luchtwegklachten krijgen het advies om binnen te blijven en zware inspanning te vermijden. Ozon ontstaat door chemische reacties onder invloed van zonlicht, tussen natuurlijke gassen en luchtverontreinigende gassen. In jaren met veel zomerse dagen komen vaker hogere ozonconcentraties voor. Europese richtlijnen stellen voor dat de ozonconcentratie beter niet 8 uur lang meer dan 120 microgram per kubieke meter kan zijn. Als de concentratie (naar verwachting) boven de 180 uitkomt, wordt er een waarschuwing gegeven. Boven de 240, zoals voor morgen wordt verwacht, volgt een alarm. In 2010 sprak de EU af dat de dagelijkse richtwaarde niet vaker dan 25 keer per jaar mag worden overschreden. Voor controle wordt gekeken naar een driejaarlijks gemiddelde. In 2014 lag dit op 13, maar na een aantal warme zomers was dit in 2020 ruim verdubbeld naar 30. Vorig jaar zakte het gemiddelde weer terug naar de norm. Verdere uitstootreductie kan ozon verder terugdringen, ook bij meer warme dagen. Door de aanhoudende droogte in Europa is de stand van de Rijn bij Lobith, aan de grens met Duitsland, gezakt naar 7,10 meter boven NAP. Dat is bijna twee meter lager dan gemiddeld en 40 centimeter lager dan in 2018, toen eind oktober de laagste stand ooit werd gemeten, op 6,50 meter. Die stand is nu nog niet bereikt, maar doorgaans blijft het waterpeil van de rivier dalen tot begin november. Een nieuw dieptepunt is dus heel reëel. Ook de Maas staat zeer laag, maar die stand is al vaker voorgekomen in deze tijd van het jaar. Afgaand op het huidige neerslagtekort behoort 2022 tot de 5 procent droogste jaren sinds de metingen van het KNMI.||https://www.volkskrant.nl/nieuws-achtergrond/knmi-code-oranje-vanwege-hoge-temperaturen-rivm-kondigt-smogalarm-af-luchtkwaliteit-dinsdag-zeer-slecht~b458a864/
2022-07-18||Helpen collageendrankjes en -poeders tegen huidveroudering?||‘Bevordert een jeugdige uitstraling’, ‘verzorgt en verjongt de huid van binnenuit’, ‘helpt zichtbaar de huidrimpels te verminderen’: producenten van collageendrankjes en -poeders beloven gouden bergen aan wie naarstig op zoek is naar een remedie tegen rimpels. Voor zo’n flesje of potje betaal je al snel enkele tientjes. Is het zijn geld waard, of toch te mooi om waar te zijn? Collageen is geen wondermiddel dat is uitgevonden in een laboratorium, het zit van nature in ons lichaam. Het is een eiwit dat in de huid, samen met elastine, zorgt voor stevigheid en elasticiteit. Cellen genaamd fibroblasten maken collageen aan, waarna bepaalde eiwitten het weer afbreken. ‘Dat is een normaal proces, maar naarmate je ouder wordt, breekt het lichaam meer collageen af dan dat het aanmaakt. Dan zakt de huid in’, legt Armanda Onderdijk uit, dermatoloog in het Erasmus MC in Rotterdam. Met als resultaat de rimpels die sommigen zo vrezen. Collageensupplementen bevatten dierencollageen, meestal van runderen of vissen. Op sociale media vertellen jonge, strakke influencers lyrisch hoeveel verbetering ze zien sinds ze elke ochtend een schepje collageenpoeder door hun koffie, smoothie of yoghurt roeren. Zou het echt zo goed werken? Het idee dat een voedingssupplement effect kan hebben op huidcollageen is niet zo gek, vertelt Onderdijk. ‘We weten bijvoorbeeld dat collageen kan afnemen door een ongezond dieet met veel suiker. In theorie kan een collageensupplement de huid verbeteren, maar qua wetenschappelijk bewijs is het echt nog te vroeg om dat te kunnen zeggen.’ Het onderzoek staat nog iets te veel in de kinderschoenen, al zijn er wel een aantal studies die positieve effecten laten zien. Zo liet een Frans-Japans onderzoeksteam een groep vrouwen van 40 jaar en ouder een aantal maanden lang elke dag een collageendrankje slikken en een andere groep een placebo, waarbij niemand wist wie in welke groep zat. Ze constateerden dat de collageengroep een beter gehydrateerde huid met meer collageen had, zelfs 12 weken na het experiment nog. Dat klinkt goed, maar er is wel een disclaimer: de onderzoekers werken in laboratoria die dit soort supplementen maken en op de markt brengen. Het komt vaker voor dat collageenonderzoekers banden hebben met producenten, ze werken er bijvoorbeeld voor of worden gesponsord. Dat maakt die studies niet per definitie onbetrouwbaar, stelt Onderdijk, experimenteel zitten ze meestal goed in elkaar. ‘Maar het kan wel betekenen dat ze alleen studies met positieve resultaten publiceren en conclusies positiever presenteren, zonder kritische noot.’ Daarnaast is de vraag of zo’n verschil dat ze vinden een wezenlijk verschil is. Als een apparaat bijvoorbeeld verschil meet in de hoeveelheid fijne rimpeltjes of huiddikte, valt dat met het blote oog dan ook goed zien? Een ander probleem is dat studies vaak verschillende methoden en producten gebruiken, waardoor ze moeilijk te vergelijken zijn. Daardoor is nog veel onduidelijk, bijvoorbeeld over dosering en of het uitmaakt welk soort dierencollageen je gebruikt. Om grondig te onderzoeken hoe goed het werkt, zou je huidbiopten moeten nemen. Onderdijk: ‘Je snijdt dan dunne plakjes huid bij iemand weg en kijkt in het lab op celniveau naar de hoeveelheid collageen.’ Maar daarvoor heb je een grote groep vergelijkbare mensen nodig die een stukje huid wil doneren aan de wetenschap. Wie druk bezig is zijn huid te verbeteren, zit daar misschien niet om te springen. Het wetenschappelijk bewijs tot dusver matcht niet met het online enthousiasme, concludeerden ook onderzoekers uit Chicago vorig jaar. Zij bekeken YouTubefilmpjes en Instagramposts van medici, influencers, dermatologen en wetenschappers. De meeste influencers én een deel van de medici bleken financiële belangen te hebben, bijvoorbeeld via sponsoring. Bij de uitingen van dermatologen en wetenschappers op sociale media was dat veel minder vaak het geval. Wie financiële belangen had, raadde vaker collageenproducten aan dan wie onafhankelijk was. En influencers die niet gesponsord zijn, maar wel dolenthousiast? Daarbij kan volgens de onderzoekers een placebo-effect meespelen: je ziet wat je wilt geloven. Als je iets wilt doen dat sowieso goed is voor je huid, zegt Onderdijk, bescherm jezelf dan tegen de zon. ‘Mensen zijn vaak heel druk met huidcrèmes, maar vergeten intussen de invloed van de zon. Negentig procent van de rimpels wordt veroorzaakt door de zon. UVA-straling van de zon leidt ertoe dat collageen en elastine in de huid worden afgebroken.’ Goed insmeren dus, en kijk of de zonnebrandcrème een UVA-filter bevat – in Nederland verplicht, maar niet in alle landen. Smeer je toch graag iets extra’s op je huid? Van Vitamine-A-zuur, alleen op recept verkrijgbaar, is volgens Onderdijk het positieve effect op huidveroudering redelijk goed aangetoond. Daarnaast is er enig bewijs dat antioxidanten helpen, de verzamelnaam voor beschermende stoffen als vitamine C en E. ‘Maar dat komt vooral uit het lab. Het is onduidelijk of het effect standhoudt in de praktijk.’ Als je vitamine-A-zuur, antioxidanten en collageen op een rijtje zet, is volgens Onderdijk het bewijs voor collageen écht nog het magerst. Wat niet is, kan nog komen, maar intussen betaal je een flinke duit voor zo’n potje onzekerheid. ‘Ik zou zeggen: dat geld kun je beter aan zonnebrand besteden.’||https://www.volkskrant.nl/beter-leven/helpen-collageendrankjes-en-poeders-tegen-huidveroudering~bf03bedb/
2022-07-18||De vijf die Jonas Vingegaard aan het geel in Parijs moeten helpen||Er zijn renners die zelf een erelijst bij elkaar fietsen en er zijn renners die het gevoel van een overwinning hebben als ze daartoe anderen in staat stellen. Nathan Van Hooydonck, oomzegger van tweevoudig Ronde van Vlaanderen-winnaar Edwig Van Hooydonck, rijdt vooral in dienst van Wout van Aert. Vorig jaar deed hij dat in de klassieker Gent-Wevelgem zo goed dat winnaar Van Aert maar blééf zeggen: ‘Deze winst is van ons beiden.’ Deze Tour was de achtste etappe daarvan een kopie. Gemotiveerd door de ijzersterke Van Aert, werkte Van Hooydonck zich weer uit de naad en maakte zijn landgenoot dat werk af door in Lausanne in de groene trui de ritwinst te pakken. ‘Dat Wout hier wint, is mijn beloning. Daarvoor doe ik het.’ Onlangs tekende de volgens de ploegleiding ‘zeer gewaardeerde en sterke teamplayer’ bij. ‘Dit is de beste ploeg ter wereld. Hierin kan ik de beste versie van mezelf worden.’ Van Hooydonck is vooral voor de klassiekers naar de ploeg gekomen en naar zijn eerste Tour voor Van Aerts groenetrui-ambities. In de komende Pyreneeënritten luidt zijn taak: zo lang mogelijk voor de resterende vijf ploeggenoten uitrijden en ze zo ver mogelijk van de start afzetten voor de finale. Dat goed presteren in de voorjaarsklassiekers de kans op een Tourselectie vergroot, bewijst Christophe Laporte. De man uit La Seyne-sur-Mer was een van de laatsten die wist dat hij mee mocht voor zijn achtste Ronde van Frankrijk. Jumbo-Visma had veel gegadigden voor de, zoals ploegleider Merijn Zeeman zegt, ‘dure plekken waarvoor ze moeten knokken om te laten zien dat ze die plek waard zijn’. De nieuwe aanwinst van de ploeg reed nimmer andere grote ronden dan de Tour. Daarin was hij een paar keer dicht bij een etappezege. Altijd fietste hij voor Cofidis, maar Laporte zag in Jumbo-Visma kansen om tussen zijn hoofdtaak, Van Aert bijstaan, zelf eindelijk ook eens een grote wedstrijd te winnen. Bijvoorbeeld een koers waarvoor de grote man de neus ophaalde, of belangrijke klassiekers waarin Van Aert om wat voor reden dan ook, denk aan corona, niet kon komen winnen. Het lukte Laporte niet, maar nooit reed hij beter dan in het zwart-geel van Jumbo-Visma. En dat niet alleen in eendagskoersen. Ook toonde hij zich in kleine, 8-daagse ronden die als Tour-graadmeter gelden. Vooral in Parijs-Nice, in maart, liet Laporte zien van groot nut voor de klassementsmannen te zijn. Toen werkte hij voor Primoz Roglic, nu wordt dat Vingegaard, zodra Van Hooydonck uitstuurt. Tiesj Benoot uit Gent is de derde nieuwe aanwinst van Jumbo-Visma die is gehaald om Wout van Aert zeges in wielermonumenten te bezorgen en zich nu met die ‘klassiekerkern’ terugvindt in de ploeg die de grootste kans maakt de Ronde van Frankrijk te winnen. Het bevalt Benoot, afkomstig van DSM en daarvoor lang bij Lotto Soudal, goed bij ‘het beste team dat ik me kan wensen’. Hij tekende na een half jaartje Jumbo-Visma alweer bij tot 2025. Benoot rijdt zijn zesde Tour en werd eens nét tweede in een etappe in 2019. Hij zal naar verwachting in de bergen, liefst tot de een-na-laatste klim, in gezelschap van Wout van Aert en Sepp Kuss de gele trui uit de problemen moeten houden. Dat is vergelijkbaar met zijn rol in het voorjaar waarvoor hij op voorspraak van Van Aert zou zijn gehaald. Benoot heeft als taak in de klassiekers ‘tot diep in de finale’ mee te zitten. Net als Laporte beleefde hij een prima voorseizoen met een tweede plek in Dwars door Vlaanderen en een derde in de Amstel Gold Race. Benoot geldt als een van de beste Belgische renners. Ook het UAE van Pogacar zou belangstelling hebben gehad. Zelf zegt hij nimmer met een sterkere ploeg dan Jumbo-Visma aan een koersstart te hebben gestaan. Tot dusver was ik in staat ploeggenoten af te zetten bij de slotklim, vertelde Wout van Aert tijdens de laatste rustdag over de Pyreneeën-etappes van komende woensdag en donderdag. ‘Daarna kan ik ze niet meer volgen, daar ben ik toch te zwaar voor.’ Anderzijds: ‘Wat onmogelijk zou zijn – ik kan niet mee, want te veel kilo’s – zit slechts in het hoofd.’ In die gemoedstoestand gaat de feitelijk sterkste renner van deze Tour zich opofferen in de komende bergachtige midweek. ‘Daarna, in het weekend, komen mijn eigen ambities weer aan bod’, vertelde Van Aert over de tijdrit van zaterdag en de Champs-Elysées-sprint op zondag. Van Aert presteert inderdaad het onmogelijke: ritten winnen (twee), geel en groen pakken, dat laatste zo goed als definitief, en dan ook nog onmisbaar zijn bij het beperken van tijdverlies van kopmannen na pech en fouten. Van Aert is overal bij. In zijn vorige Ronde van Frankrijk liet het fenomeen uit Herentals dat ook al zien, met als surprise de ritwinst in toen de zwaarste bergetappe – twee keer de Mont Ventoux. Akkoord, die eindigde met een afdaling, maar het indiceert dat Van Aert straks misschien langer bij Vingegaard en Kuss kan blijven dan wat tijdens de rustdag nog in zijn hoofd zat. Ze hadden eigenlijk met zijn drieën moeten zijn: Sepp Kuss, Primoz Roglic en Steven Kruijswijk. Drie klimmers die steeds beter worden in de derde week van een grote ronde en die vóór de Tour de vorm van hun leven hadden. Het liep anders: Kuss is vermoedelijk de enige en laatste ploeggenoot die geletruidrager Jonas Vingegaard zal zien voordat de Deen er alleen vandoor moet om de zoveelste aanval van Pogacar te pareren. Kuss, uit Durango, Colorado een staat met prachtige beklimmingen, is een van de beste klimmers ter wereld en onmisbaar in belangrijke bergritten. Vorig jaar won hij er zelfs een – zijn belangrijkste resultaat tot nu toe – omdat hij door het wegvallen van alle kopmannen voor eigen kansen mocht gaan. De lichtgewicht hielp Roglic aan drie opeenvolgende Vuelta-zeges en bijna aan de Tourwinst in 2020. Even leek Kuss deze Tour nog niet zo goed in de bergen, maar hij haalde op Alpe d’Huez alsnog zijn eigen, hoge niveau. ‘Ik weet dat ik rond deze tijd van het jaar altijd goed ben’, zegt hij zelf. ‘Ik hoef niets te bewijzen, dus ik ervaar geen stress.’ Hij weet dat hij altijd goed is in de tweede helft van de Tour. ‘Ik hoef me dus ook geen zorgen te maken om op het juiste moment te pieken.’||https://www.volkskrant.nl/sport/de-vijf-die-jonas-vingegaard-aan-het-geel-in-parijs-moeten-helpen~b1958a02/
2022-07-18||Zelensky schorst hoofd veiligheidsdienst en procureur-generaal wegens twijfels over loyaliteit van hun werknemers||De geschorste topambtenaren waren prominente leden van Zelensky’s team. Hoofdaanklager Iryna Venediktova was de aanvoerder van juridische onderzoeken naar Russische oorlogsmisdaden. Ze was sinds het begin van de invasie veel te zien op de Oekraïense tv en reisde regelmatig naar Den Haag om een internationaal team op te zetten dat Oekraïne ondersteunt bij de onderzoeken. Veiligheidsdienstbaas Ivan Bakanov is een jeugdvriend van Zelensky. Hij leidde de televisiestudio waar Zelensky acteur was en behoorde tot de mensen uit de entertainmentwereld die door de Oekraïense president het centrum van de macht in zijn gekatapulteerd. Als directeur van de SBOe, met bijna 30 duizend werknemers een van de grootste veiligheidsdiensten van Europa, had Bakanov een zeer invloedrijke positie in Kyiv. Zelensky schorste de twee wegens twijfels over de loyaliteit van hun werknemers. De president zei in een toespraak dat er 651 zaken lopen naar aanleiding van verdenkingen van verraad en samenwerking met Rusland. Meer dan zestig werknemers van de openbaar aanklager en de SBOe zijn volgens hem ‘achtergebleven in bezet gebied en werken tegen onze staat’. De reeks onderzoeken werpt ‘zeer ernstige vragen op over de leidinggevenden’, zei Zelensky. Oekraïners zijn sinds het begin van de invasie zeer bevreesd voor Russische spionage door landgenoten. De SBOe is een bekend doelwit voor infiltratie door de Russische diensten, die net als de SBOe zijn voortgekomen uit de KGB. Daarnaast wonen er veel etnische Russen in Oekraïne. Het zware geweld van het Russische leger heeft mensen in Oekraïne weliswaar meer verenigd dan ooit te voren, toch bestaan er nog Kremlin-gezinde mensen in Oekraïne, vaak met nostalgische gevoelens over de Sovjet-Unie. Dat geldt vooral voor het Russischtalige oosten en zuiden van Oekraïne. De SBOe zei maandag een vrouw te hebben gearresteerd op verdenking van hoogverraad. De vrouw stuurde het Russische leger foto’s en locatiegegevens van potentiële doelwitten voor raketaanvallen in Kyiv, zo stelt de SBOe. Afgelopen zaterdag werd er een voormalige bevelhebber van een regionale afdeling van de SBOe aangehouden, omdat hij staatsgeheimen zou hebben doorgespeeld aan Rusland. Sinds februari zijn er in Oekraïne ruim achthonderd mensen opgepakt wegens soortgelijke beschuldigingen. Ze worden onder meer verdacht van de verspreiding van informatie over Oekraïense troepenverplaatsing en locaties van munitiedepots. Venediktova en Bakanov worden zelf niet verdacht van samenwerking met Rusland. Zelensky’s plaatsvervangend stafchef zei maandag dat hen een onderzoek wacht, maar hun terugkeer in het team van de president lijkt uitgesloten. Vertrouwelingen van Zelensky uitten al langer kritiek op de onervaren Bakanov, die weinig zou hebben gedaan om de stad Cherson te verdedigen tegen de Russen: werknemers van de SBOe ontvluchtten de stad terwijl ze opdracht hadden om te blijven. Hoofdaanklager Venediktova werd voor de invasie bekritiseerd wegens een slap anti-corruptiebeleid en moet zich nu onder meer gaan verantwoorden voor eigendommen die ze niet had gemeld. Ze worden voorlopig vervangen door hun adjuncten.||https://www.volkskrant.nl/nieuws-achtergrond/zelensky-schorst-hoofd-veiligheidsdienst-en-procureur-generaal-wegens-twijfels-over-loyaliteit-van-hun-werknemers~b1041e2b/
2022-07-18||Claes Oldenburg (1929-2022), popart-beeldhouwer die het alledaagse extreem uitvergrootte ||Het zijn de eenvoudigste voorwerpen die je maar kunt bedenken. Een wasknijper, tandenborstel, zaklamp, troffel of een bowlingbal plus bijbehorende kegels. Maar dan in afmetingen die je doen duizelen. Alsof je door een vergrootglas naar de wereld kijkt. Claes Oldenburg maakte ze allemaal, meters groot, als sculpturen op pleinen en in parken. Ze sieren menig stadsgezicht, ook in Nederland. De bedenker stierf maandag op 93-jarige leeftijd in zijn huis in Manhattan. Het begon allemaal met een grap. Diplomatenzoon Oldenburg, geboren in Stockholm, student kunstgeschiedenis, theater en literatuur aan twee academies in Chicago, uiteindelijk verhuisd naar New York, opende in 1961 in zijn atelier een winkel. Niet zomaar een winkel, maar eentje met lingerie en een vitrine vol taarten, hamburgers, hompen lasagne en vlees − van beschilderd gips. Het waren de vroege hoogtijdagen van de popart, de stroming die met name in de Verenigde Staten een enorme vlucht zou nemen. Begrijpelijk: het was een beweging die zich verzet tegen − of op zijn minst gebruikmaakt van − de uitwassen van de naoorlogse consumptiemaatschappij. Dankzij de toenemende welvaart en de opkomst van huishoudelijke apparaten, kant-en-klaarmaaltijden en nieuwe vrijetijdsbestedingen. Oldenburg voelde die tijd goed aan. Hoewel hij aanvankelijk in de Verenigde Staten traditionele landschapjes penseelde, zag hij om zich heen hoe de kunst aan het veranderen was. En hoezeer die zich meer en meer aansloot bij de maatschappelijke ontwikkelingen, zoals hij dat zag in het werk van Robert Rauschenberg, Andy Warhol, Jasper Johns en Roy Lichtenstein. Oldenburg vond er zijn onderwerpskeuze in, en zijn publiek. Omdat iedereen zich in zijn werk kon herkennen. Aanvankelijk wist Oldenburg eind jaren vijftig zijn draai niet te vinden. Hij experimenteerde met performances en happenings, theatervormen die sterk in opkomst waren. En hij begon te denken aan een serie ‘soft objects’ (die hij later zou uitvoeren): voorwerpen waaruit de lucht leek te zijn ontsnapt, zoals een in elkaar gezakt drumstel, een half opgeblazen toilet, lichtschakelaars en broodroosters die zijn ‘gesmolten’, een leeg gelopen typemachine. Pas met de grootschalige beelden, die tot de jaren zeventig grotendeels alleen op papier bestonden, nam zijn kunstenaarschap een enorme vlucht, wat gepaard ging met zijn imago van het lachebekje in de kunstwereld. Maar er zat zeker ook een serieuze ondertoon in zijn hi-hi-ha-ha-werk. ‘Ik adoreer humor’, zei Oldenburg in een van zijn vele interviews, toch was dat niet de enige drijfveer achter zijn oeuvre. Hij omhelsde het uitgangspunt dat kunst feitelijk helemaal niet in een museum hoort, maar buiten voor een groot publiek zichtbaar en toegankelijk moet zijn. In 1961 publiceerde hij over zijn ideeën zelfs een manifest, waarin hij zich uitsprak voor kunst die ‘politiek-erotisch-mystiek is’ en ‘iets anders doet dan in een museum op zijn reet zitten’. De soms gigantische proporties van zijn sculpturen maakten dat ze bij uitstek geschikt waren om er een architectonische variant van te maken. Zoals de ingang van het hoofdkwartier van reclamebureau Chiat/Day in Los Angeles, die de vorm heeft van een kloeke, 15 meter hoge, donkergrijze verrekijker. Vanaf de jaren zeventig vormde hij met zijn tweede, Nederlandse vrouw Coosje van Bruggen (overleden in 2009) een kunstenaarsduo. De verbintenis is ook de reden waarom in Nederland enkele van zijn beelden te zien zijn. Zoals de Troffel in de tuin van Museum Kröller Müller, de Schroefboog bij Museum Boijmans Van Beuningen of de ‘vliegende’ bowlingset aan de John F. Kennedylaan in Eindhoven.||https://www.volkskrant.nl/cultuur-media/claes-oldenburg-1929-2022-popart-beeldhouwer-die-het-alledaagse-extreem-uitvergrootte~b48083b1/
2022-07-18||Domweg gelukkig in de schaduw van de Pier: ‘Ik was gisteren al verbrand. Het maakt allemaal niet meer uit’||Terwijl haar vriend Zapata het zand glad stampt, rolt Patricia de Pauw (51) alvast haar handdoek uit op het strand van Scheveningen. In de schaduw van de Scheveningse Pier, maar wel precies op de grens, zodat manlief naast haar in de zon kan liggen. Zo zoeken ze altijd, ook als ze bijvoorbeeld een terrasje pakken, die combinatie van schaduw en zon. ‘Omdat ik sproeten heb, wil ik m’n huid zo veel mogelijk beschermen’, legt Patricia uit. ‘Ik ben mijn parasol vergeten, maar gelukkig biedt de Pier uitkomst.’ Zapata kan beter tegen de zon, zegt hij zelf. ‘Ik heb niet zo veel tijd en ik kleur gemakkelijk. Als ik hier een paar uur lig, denkt straks iedereen dat ik twee weken ben weggeweest.’ Patricia en Zapata zijn deze bloedhete maandag zeker niet de enige strandgangers die zich onder of half onder de Scheveningse Pier hebben genesteld met hun tentjes, koelboxen en zitkleden. Tussen de tientallen fel rood, geel, groen en blauw geschilderde pijlers is een hele nederzetting ontstaan onder de langgerekte promenade van het strand naar de zee. Uit de verte bezien heeft het wat weg van een groep verschoppelingen die schuilen onder een brug, maar dan met uitzicht op zee en een vrolijk draaiend reuzenrad. Zoals elke mooie dag is het strand van Scheveningen een etalage van in de zon bakkende lijven. Maar met tropische temperaturen van 30 tot 35 graden is het daar eigenlijk te heet voor, geven sommige badgasten toe. Het Nationale Hitteplan om kwetsbaren te waarschuwen is van kracht. Voor dinsdag, wanneer het kwik de 40 graden Celsius kan naderen, heeft het KNMI code oranje afgekondigd. De meegebrachte parasolletjes bieden zulke dagen onvoldoende bescherming. Tegen deze zonkracht is nauwelijks op te smeren, is te zien op het Scheveningse strand, waar veel ruggen en benen in de loop van de dag een tintje roder kleuren. Niet gek ook dat op zulke dagen veel strandgangers dankbaar gebruik maken van de langgerekte schaduwstrook die de Scheveningse Pier biedt. Neem de rossige Wiechert Beijeman (65) uit Deventer die met een zonnehoed op tegen een rode pijler aan zit. Hij gunt zijn kleindochter Haidi (6) een dagje strand, maar moest er niet aan denken om in de zon te zitten. ‘Thuis had ik al bedacht: dan gaan we naar Scheveningen, dan kunnen we onder de Pier zitten.’ Ingrid Geboers (58) uit Tilburg noemt nog een ander voordeel van deze plek: ‘De kinderen weten je altijd terug te vinden.’ Al iets na achten in de ochtend heeft zij zich er met haar familie geïnstalleerd met een campingtafel, stoelen en twee grote koelboxen. Zo doen ze het al jaren. En zij ziet het alleen maar drukker worden op deze schaduwplek. Het bewustzijn groeit dat te veel zon niet gezond is. Daarbij kent Nederland steeds meer tropische dagen. ‘Zonder klimaatverandering zouden dit soort temperaturen zeer uitzonderlijk zijn geweest in Nederland’, zegt KNMI-klimaatwetenschapper Karin van der Wiel. ‘Op dit moment komt een temperatuur van 35 graden in De Bilt, zoals dinsdag waarschijnlijk het geval is, gemiddeld eens per vijf jaar voor.’ Onder de Pier zitten opvallend veel strandgangers met wortels in warme landen waar men al gewend is de schaduw op te zoeken: onder wie een echtpaar van Indiase afkomst, een grote Duitse familie met Filipijnse roots en Nederlanders met een Marokkaanse of Surinaamse achtergrond. De zussen Reshmi (29) en Jshakti (24) Sital uit Leidschendam hebben zich met aanhang en kinderen al tegen negen uur ’s ochtends genesteld op de scheidslijn van schaduw en zon onder de pier. ‘We dachten: met deze hitte komen we vroeg,en dan taaien we rond het middaguur af’, zegt Reshmi. ‘Maar zo half in de schaduw is het goed te doen. Het is ook beter voor de kinderen om niet de hele tijd in de volle zon te zitten.’ Jaliyah (2) drinkt ondertussen grote slokken uit het flesje water dat ze krijgt van moeder Jshakti. Daarna hobbelt ze weer met een van de oudere kinderen richting zee. De zussen zien het tevreden aan. ‘Dat is het voordeel van met een grote groep gaan, dat de grote kinderen de kleintjes op sleeptouw nemen.’ Aan Linda (39) uit Doetinchem is de schaduw niet besteed. In een laag uitgesneden zwarte jurk ligt ze languit in het ondiepe water in de felle zon. Haar bovenrug, armen en onderbenen kleuren alarmerend rood, maar zorgen over eventuele schade aan haar huid maakt ze zich niet: ‘Ik was gisteren al verbrand op het strand van Katwijk’, zegt ze. ‘Het maakt allemaal niet meer uit.’||https://www.volkskrant.nl/nieuws-achtergrond/domweg-gelukkig-in-de-schaduw-van-de-pier-ik-was-gisteren-al-verbrand-het-maakt-allemaal-niet-meer-uit~b8157196/
2022-07-18||De multimiljardair die de rechten van het Belgische voetbal wil kopen (en wereldwijd streamen)||De man die géén vriend van Vladimir Poetin mag worden genoemd, zetelt in Londen in een huis dat tot de verbeelding spreekt, niet in de laatste plaats vanwege de ligging. Schuin aan de overkant, in Kensington Palace, woonden onder meer koningin Victoria en prinses Diana. De Russische ambassade ligt om de hoek. De Joodse zakenman, investeerder, weldoener en multimiljardair Sir Leonard Valentinovitsj Blavatnik (65), Len voor intimi en géén oligarch, kocht het robuuste stadspaleis op het adres 15 Kensington Palace Gardens in 2004 voor 41 miljoen pond. Onder meer een andere gegadigde met een Russische achtergrond, Roman Abramovitsj, had het nakijken. Na een verbouwing – denk aan ramen van gewapend glas en een ondergrondse parkeergarage met een superhandige lift voor de auto’s – steeg de waarde van het huis tot zo’n 200 miljoen pond, was in 2013 de schatting. Blavatnik kan kiezen uit dertien slaapkamers en met zijn vrouw en kinderen films kijken in de huisbioscoop. Om zijn conditie op peil te houden is er een sportzaal. Hij kan een baantje trekken in het 25 meterbad dat deels in de open lucht ligt en daarna een goede fles uitkiezen in de wijnkelder. Grappig detail: vanaf 1989 was het huis in gebruik als dependance van de Russische ambassade, voor de inlichtingendienst. Als pendelaar tussen Engeland en de Verenigde Staten heeft Blavatnik ook een stuk of vijf onderkomens in het duurste deel van New York, de Upper East Side. Open huis houdt hij nooit in Londen of Manhattan. Hij schermt zijn privéleven zorgvuldig af. Interviews geeft hij niet. Over het gezin is niet veel meer bekend dan dat Blavatnik getrouwd is met een Amerikaanse, Emily Appelson. Ze hebben vier kinderen. Twee van hen, zo ging het gerucht, kregen tijdens hun bar mitswa’s optredens voorgeschoteld van twee wereldsterren, Bruno Mars en Ed Sheeran. Dat was vrij eenvoudig te arrangeren. Met zijn bedrijf Acces Industries nam Blavatnik al in 2011 de Warner Music Group over, de muziekdistributeur die onder meer het werk van Mars, Sheeran, Coldplay en Dua Lipa beheert. Muziek- en sportrechten vullen zijn portefeuille voor een steeds groter deel. Vorige week meldde de Financial Times dat Blavatnik interesse heeft om met een andere poot van zijn imperium, het Britse sport- en entertainment platform DAZN, rivaal Eleven Sports over te nemen. Dat zou betekenen dat de uitzendrechten van het Belgische voetbal (én van de rechten van de Formule 1 in veel Europese landen) in handen komen van DAZN, spreek uit Da Zone. Het past bij de ambities van DAZN, een wereldwijde streamingdienst die wil uitgroeien tot het ‘Netflix van de sport’. De rechten van het Italiaanse voetbal zijn al binnen. De man achter de mogelijke deal met Eleven Sports is een wereldburger, een goudzoeker die banden heeft met Oekraïne, Rusland, Amerika, Engeland en Israël. Op de jaarlijkse ‘rich list’ van The Sunday Times, de ranglijst van de rijkste Britten, staat hij dit jaar met een vermogen van twintig miljard pond op de vierde plaats. Desondanks zakte hij een plaatsje. Blavatnik groeide op in Odessa, in de toenmalige Sovjet-republiek Oekraïne. Het Joodse gezin verhuisde naar Yaroslavl, een plaats ten noorden van Moskou. Blavatnik was een prille twintiger toen zijn opmars begon, na een tweede emigratie in 1978. Zes jaar later was hij Amerikaans staatsburger. In Amerika studeerde hij computerwetenschappen en bedrijfskunde aan twee prestigieuze universiteiten, Columbia en Harvard. Zijn fortuin vergaarde hij elders, in Rusland in de wilde jaren negentig onder president Jeltsin. Met een oude studiegenoot spoorwegkunde uit Moskou, Viktor Vekselberg, profiteerde hij volop van de privatisering van staatsbedrijven, in de olie- en aluminiumsector. Hij manoeuvreerde omzichtig. Blavatnik behield ruim afstand tot het Kremlin, in tegenstelling tot zijn partner Vekselberg, en trok zich resoluut terug uit Rusland toen Vladimir Poetin zijn macht steeds meer begon uit te breiden. In 2013 verkocht hij zijn Russische holdings, een jaar voor de annexatie van de Krim en het begin van de Koude Oorlog II. Zorgvuldig bewaakt hij zijn imago. Media die hem als oligarch omschrijven, krijgen een bataljon juristen op hun dak. Ook suggesties over een mogelijke connectie met Poetin worden hard bestreden. In 2017 moest The Guardian in een rechtzetting melden dat Blavatnik geen vriend van Poetin genoemd had mogen worden. Blavatnik had al sinds 2000 geen contact meer met de Russische president en was nooit bevriend met hem geweest. Een jaar later verontschuldigde ook een andere Britse kwaliteitskrant zich, The Times, nadat Blavatnik in een artikel een oligarch en een vriend van Poetin was genoemd. ‘Hij zegt dat hij geen van beiden is’. Intussen bouwt Blavatnik ook op een andere, uiterst doeltreffende manier aan zijn imago. Hij doneert miljoenen, bij voorkeur aan instellingen die zijn naam in grote letters vermelden. Onder meer universiteiten (Oxford, Harvard), musea (Tate Modern, British Museum, Victoria and Albert) en concertzalen (Carnegie Hall, Royal Opera House) profiteerden van miljoenengiften, en vernoemden afdelingen en instellingen naar de weldoener. In Israël profiteren tienduizenden gezinnen van door hem verstrekte voedselpakketten. In Amerika maakte hij donaties over aan zowel Democraten als Republikeinen, inclusief Donald Trump. Het is ook eigenbelang wat hem drijft, zeggen critici. De beloning die hem in Engeland een plaats bezorgde te midden van de elite en volgde in 2017, toen Blavatnik werd geridderd door koningin Elizabeth. En zo werd Leonard Blavatnik Sir Len, een gerespecteerd lid van de upper class met relaties in de allerhoogste kringen. Zijn kameraad Viktor Vekselberg mag wél een oligarch worden genoemd. Zijn banden met Moskou zijn sterk. Al in april 2018 werd hij door de Amerikaanse regering op de zwarte lijst gezet, waardoor hij bijvoorbeeld niet meer in staat is zijn dochter en kleinzoon in New York te bezoeken. Len Blavatnik heeft het spel handiger gespeeld. Zijn verleden is uitgewist. In een eerdere versie van dit profiel werd het vermogen van Blavatnik geschat op 20 biljoen pond. Dat was een verkeerde vertaling van het Engelse billion, en is aangepast naar 20 miljard.||https://www.volkskrant.nl/nieuws-achtergrond/de-multimiljardair-die-de-rechten-van-het-belgische-voetbal-wil-kopen-en-wereldwijd-streamen~b2b994c1/
2022-07-18||De burgemeester waarschuwt al maanden over Ter Apel: ‘Ik wil niet alleen begrip, maar ook daden zien’||Honderden vluchtelingen die voor de deur van het aanmeldcentrum in Ter Apel op de grond slapen, tot moeders met kinderen aan toe. Het zijn beschamende beelden, maar Jaap Velema zag ze als burgemeester van de gemeente Westerwolde van verre aankomen. Sterker, precies voor dit soort taferelen waarschuwde hij vier weken geleden al, toen hij de Tweede Kamer toesprak. ‘Al die tijd zitten we in een crisissituatie’, stelt Velema (58) nuchter vast. ‘Je zou verwachten dat de politiek erop anticipeert dat het hier alleen maar erger zou kunnen worden. Dat vertrouwen moet je het kabinet ook geven.’ ‘Dat vroeg je me in oktober ook al eens. Laat ik me er nu ook maar niet over uitspreken.’ Er lijkt in negen maanden niets veranderd. Nog steeds probeert Velema ‘zijn’ probleem, van een overlopend aanmeldcentrum in een kleine Groningse gemeente, zo hoog mogelijk op de politieke agenda te krijgen. Ontegenzeglijk weet inmiddels iedereen in Nederland, door de verbijsterende beelden en verhalen, van de problemen in Ter Apel. Toch lijkt een oplossing verder weg dan ooit. Elke dag is een uitdaging – Velema hoort het steeds weer van de mensen van de IND of het COA die in het aanmeldcentrum werken. ‘Hoe kun je mensen nog op nette wijze eten en drinken geven? Hoe houd je de boel rustig? Dat vragen we ons elke dag weer af. Bewakers van de IND moeten ineens toezichthouden op gezinnetjes die op de grond liggen te slapen. Nou, dat doet wat met je.’ Zorgen maakt hij zich al langer, maar de komende tijd nog veel meer. Niet eens vanwege de voorspelde 36 graden – hij vertrouwt op het eigen hitteplan van het COA – maar met name over de steeds hogere instroom en het personeel dat die mensen moet helpen. Velema: ‘De vreemdelingenpolitie heeft al een achterstand van duizend dossiers, en gaat nu op zomerroosters draaien. Ik ben heel benieuwd hoe dat afloopt.’ Hij heeft het daarom, zegt hij, al zo vaak voorgesteld op het ministerie van J&V, zelfs aan de staatssecretaris (Eric van der Burg). Richt centraal in Nederland een opvanglocatie in en coördineer van daaruit bussen naar de sporthallen en kazernes waar noodopvang plaatsvindt. Zo hoeft niet elke vluchteling steeds weer met z’n hele hebben en houden naar Ter Apel, op bijna drie uur reizen (met het ov) van Utrecht. ‘Als je mensen dan alleen op afspraak hierheen laat komen, is hier ook weer ruimte en rust om ze goed te kunnen begeleiden. In plaats van ze door de procedure heen te jagen.’ Ze willen er (nog) niet over praten, kreeg Velema van het ministerie te horen. ‘Het formele antwoord was: maandag is het overleg met alle veiligheidsregio’s. Mijn suggestie wordt daarin ‘meegenomen’. Mijn indruk is dat ze niet kunnen organiseren wat ik voorstel. Of dat ze dit probleem liever lokaal laten, bij ons. Op die manier hebben ze er nog grip op.’ ‘Er staan nog elke avond bussen klaar die mensen naar de opvang brengen, dus in die zin wordt aan het minimaal vereiste voldaan. Maar ja, ik heb ernstige zorgen over wat er hier de komende tijd aan de poort staat te gebeuren.’ Van één probleem is hij voorlopig verlost. Een groep jonge mannen uit Algerije en Marokko die de afgelopen dagen andere vluchtelingen lastigviel en de politie treiterde, zit inmiddels ‘in de asielprocedure’ en is verspreid over andere opvanglocaties. Een zorg minder voor Velema, die weinig tegen de overlastgevers kon beginnen zolang ze de wet niet overtraden. ‘Dat hij beter moet weten. We hebben ons gecommitteerd aan Europese regelgeving, we kunnen ons daar niet zomaar aan onttrekken. Ik vraag me af met welk doel hij dit soort populistische uitspraken doet. Hij geeft gemeenten de ruimte om de hakken in het zand te laten zetten, terwijl we dit alleen met z’n allen kunnen oplossen. Je kunt niet tijdens een crisis ineens de spelregels veranderen.’ ‘Nee, dat heeft geen toegevoegde waarde. En ik ben toch de burgemeester van een kleine, landelijk gelegen gemeente die dan de burgemeester van Nijmegen zou aanspreken.’ ‘Nou, ik heb geen machtspositie, geen instrumenten om stevig door te pakken. Ik ben afhankelijk van derden.’ ‘Er is veel begrip, dat merk ik echt wel. Maar ik ben al heel lang geleden in het stadium terecht gekomen dat ik geen begrip, maar ook daden wil zien. In Utrecht pakken ze nu door, door statushouders voorrang te geven op een huurwoning. En tot in Zeeland zie ik mooie voorbeelden. Sommige gemeenten zeggen: wij doen dit voor Ter Apel. Dat voelt wel wat raar. Gemeenten zouden dit voor zichzelf moeten doen.’||https://www.volkskrant.nl/nieuws-achtergrond/de-burgemeester-waarschuwt-al-maanden-over-ter-apel-ik-wil-niet-alleen-begrip-maar-ook-daden-zien~b2c8748c/
2022-07-18||Verlos ouders van de logistieke hel: de verlengde schooldag is óók de Gelijke Kansen Alliantie voor hen ||Het lijkt wat te worden met die Rijke Schooldag die de coalitie heeft beloofd. Het is een wat zalvende naam, net zoals de Gelijke Kansen Alliantie die zich ervoor inzet. Want ja, voor de meeste kinderen is school niet rijk, maar gewoon school: soms leuk, soms stom, de plek waar je niet uit vrije wil zit, tergende uren lang, tot de verlossende bel gaat, waarna het leven weer van jou is. Maar nodig is het wel, dit initiatief. Het is hoog tijd dat er in achterlopend Nederland iets wordt gedaan aan de onmogelijke lappendeken van kinderopvang, naschoolse opvang en buitenschoolse clubjes die de dagindeling in gezinnen met werkende ouders bepalen. Maar de Rijke Schooldag is terecht niet in de eerste plaats bedoeld voor die ouders. Er zijn veel kinderen die wél liever op school zijn dan thuis, omdat het daar niet fijn is, of omdat ze er zich dood vervelen. Kinderen bij wie thuis geen geld is voor een voetbalclub, muziekschool of tennisles, of geen tijd om met ze te knutselen of te lezen. Dat vergroot de verschillen met kinderen in gerieflijker omstandigheden voor wie dat alles vanzelf spreekt. Die doen het ook beter op school. Vandaar die alliantie. Het ministerie van Onderwijs wees 45 scholen aan die mogen experimenteren met de Rijke Schooldag. Basis- en middelbare scholen in onder meer Rotterdam, Deventer, Almere, Lelystad, Heerlen, Tilburg. Het zijn scholen die in achterstandswijken staan. Naschoolse opvang, huiswerkinstituten, sport- en cultuurclubs gaan er samenwerken. Dat leidt tot mooie dingen. In Almelo, lees ik, kunnen kinderen na school boogschieten, koken en natuurkundeproefjes doen. In Amsterdam-Zuidoost wordt ingezet op muziek, multimedia, sport, techniek en kunst. In Gorinchem is er aandacht voor laaggeletterdheid, in Almere voor leesbevordering. Na de zomervakantie mogen alle scholen subsidie aanvragen voor de Rijke Schooldag, of laten we het verlengde schooldag noemen. Die mag geen project blijven voor kansarme kinderen. Het is ook dé Gelijke Kansen Alliantie voor ouders. Zodat we, net als andere beschaafde landen – Scandinavische landen, Frankrijk, België – ouders verlossen van de logistieke hel en de enorme kostenpost die het combineren van werk en gezin nog steeds is. Alleen al de vakantie: kinderen hebben twaalf weken vrij, ouders vijf. Dat kan gewoon niet, in een land dat graag iedereen aan het werk wil hebben. Zo’n verlengde schooldag is geen instrument om alle vrouwen fulltime aan het werk te jagen (die discussie woedt weer, aangevoerd door hoogopgeleide vrouwen met leuke banen). Deelname moet vrijwillig zijn. Je maakt meer werken er wel aantrekkelijker mee. Bij een gegarandeerde, toegankelijke opvang met flexibele tijden kunnen ouders werk en zorg beter verdelen. Opdat niet alle schoolpleinen om drie uur vol met moeders staan. Het lijkt zo eenvoudig: schuif alle voorzieningen in elkaar. Scholen, met gymzalen en knutsellokalen, staan na schooltijd leeg, sportvelden en theaters overdag ook, naschoolse opvangruimtes zijn onder schooltijd leeg. Buurthuizen, muziekscholen en sportverenigingen bieden kinderactiviteiten aan; in de steden is er op elke straathoek een huiswerkinstituut. Kan dat allemaal niet wat handiger, zodat ouders kinderen niet van hot naar her hoeven te slepen en elk kind kan meedoen? Nee, niet in Nederland, waar onderwijs, opvang en cultuur onder verschillende ministeries vallen, in verschillende gebouwen zitten en deels publiek, deels particulier worden bekostigd. Zolang de kinderopvang particulier blijft en ondernemers kunnen vragen zoveel ze willen – de overheid betaalt toch wel – en zolang het personeelstekort niet afneemt, zie ik de beloofde verlengde schooldag voor iedereen niet komen. Maar het begin is er, eindelijk.||https://www.volkskrant.nl/columns-opinie/verlos-ouders-van-de-logistieke-hel-de-verlengde-schooldag-is-ook-de-gelijke-kansen-alliantie-voor-hen~bfbf2fe5/
2022-07-18||Het winnen van een Tour is vooral een zware mentale belasting ||Veel etappes in de Tour de France zijn fysiek niet zwaarder voor de klassementsmannen dan een doorsnee dag op trainingskamp in Spanje of Italië. Helpers houden in de koers de kopmannen uit de wind en zorgen voor een natje en een droogje. Data bewijzen het succes van die zorgzaamheid: een groot deel van de Tour zet een favoriet voor de eindzege evenveel kracht op de pedalen als iemand die naar de kroeg fietst. Het is vooral een mentale topprestatie, hoog eindigen na drie weken Ronde van Frankrijk. Zeker voor een renner die een speciale trui draagt, wordt het aldoor drukker in de bovenkamer. Steeds maar weer opdraven voor plichtplegingen, voor en na elke etappe, originele teksten uitslaan tegen de pers en in de koers geen fouten maken. Want straks komt er een lastig rotonde, daarna misschien wind van opzij, en o, daar is een aanval van de voornaamste concurrent. Een kopman is een fietsende manager. De winnaar van de Tour is net zo stressbestendig als fysiek uitzonderlijk. En een exceptionele doorzetter. Het kost trainers jaren om te achterhalen uit welk hout de renner die zij begeleiden, gesneden is. Is het bijvoorbeeld meer een duurtype of vooral explosief? Sinds een paar jaar worden hiervoor dna-testen gebruikt. Niet dat antwoorden op alle vragen in dna-data te vinden zijn, maar het helpt om iets te weten over natuurlijke aanleg. Wat voor motor ligt erin? Is dit in potentie een doorzetter? Verzuurt dit lichaam snel of langzaam? Moeten we met de voeding rekening houden met tekorten aan vitamine D, ijzer of zink? ‘Dit is heel interessant’, legt wielertrainer Louis Delahaije uit, ‘om vooral bij beginnende renners de trainingsjaren over te slaan waarin ze achter hun grootste talent proberen te komen.’ Ook hier vormen data weer een hulpmiddel. ‘Een dna-test zegt iets over aanleg, maar niet wie je bent.’ Kwestie van nature en nurture. Dat een renner in staat is fysiek en mentaal af te zien mag dan in de genen zitten, of hij of zij dat ook doet, is afhankelijk van hoe het leven verloopt. Stuiterbal Tadej Pogacar wilde zich volgens zijn moeder bewijzen, omdat hij kleiner was dan zijn leeftijdsgenoten. Hij koos daarvoor voor de fiets en reed steeds maar weer een zware col in de buurt van zijn ouderlijk huis op. De zware mentale belasting die komt kijken bij het winnen van de Tour is trainbaar, vertelde Jonas Vingegaard in zijn eerste nog zeer uitgebreide persconferentie toen hij net de gele trui had veroverd. Hij weet van zichzelf dat hij in paniek kan raken, dat de spanning hem kan doen bevriezen en om dat te voorkomen heeft de Deen een jaar lang op het mentale vlak getraind. Dat de gele trui hem mentaal zwaar valt, blijkt overigens uit zijn verplichte persconferenties. Ze kosten Vingegaard steeds meer moeite en duren nog maar een minuut. Het resultaat van de mentale training is meetbaar, zij het niet zo nauwkeurig als vermogen en hartslag. ‘Gewoon vragen’, zegt Delahaije, ‘geef deze training een cijfer van 1 (wandeling door het park) tot 10 (mezelf helemaal uit elkaar getrokken).’ In combinatie met objectieve data van de training zoals duur, hoogte, warmte en getrapt vermogen, ontstaat enigszins een mentaal beeld van de renner. Als die een op papier loodzware hoogtetraining van vijf uur in 38 graden het cijfer 5 geeft, zit het in de bovenkamer wel goed.||https://www.volkskrant.nl/sport/het-winnen-van-een-tour-is-vooral-een-zware-mentale-belasting~b2128ce3/
2022-07-18||Het weerbericht voor dinsdag: lokaal mogelijk 40 graden||Zeer warme en droge lucht vanuit het zuiden van Europa heeft onze omgeving bereikt. De warmste lucht stroomt dinsdag over ons land uit en de temperatuur schiet nog verder omhoog vergeleken met maandag. Op het warmste moment van de dag wordt het 35 graden in het noorden. In het uiterste zuiden stijgt de temperatuur naar 39 en lokaal mogelijk 40 graden. In de droge lucht komt nauwelijks bewolking voor en de zon schijnt ongehinderd. Tijdens de nacht naar woensdag blijft de temperatuur boven 20 graden steken, waardoor sprake is van een tropennacht. Vooral in stedelijk gebied blijft de warmte lang hangen. Daarna draait de wind geleidelijk naar het zuidwesten en dit luidt het einde in van een zeer warme periode. Woensdag neemt de bewolking toe en van zuidwest naar noordoost trekken enkele regen- en onweersbuien over. In het zuidwesten koelt het hierdoor af naar 25 tot 27 graden. Langs de oostgrens kan het voor de buien uit nog opwarmen richting een tropische 30 graden. Later deze week daalt de maximumtemperatuur verder richting normale waarden voor juli met circa 25 graden. Warme lucht blijft wel dicht bij ons land in de buurt, waardoor een nieuwe opstoot van hitte tot de mogelijkheden blijft behoren op de langere termijn.||https://www.volkskrant.nl/nieuws-achtergrond/het-weerbericht-voor-dinsdag-lokaal-mogelijk-40-graden~b272e748/
2022-07-18||Hittegolf beweegt zich naar het noorden: bosbranden nemen langzaam af, dodental stijgt||Vooral aan de zuidwestelijke kust van Frankrijk woedden maandag nog steeds hevige branden. Volgens lokale autoriteiten moesten daar maandag opnieuw vijfduizend mensen worden geëvacueerd. Twee hevige branden in Gironde en Landes, ten zuidwesten van Bordeaux, waren maandag nog steeds niet onder controle. Het vuur bewoog zich, opgejaagd door de wind, bij La Teste-de-Buch langs het strand naar het zuiden langs de populaire stranden van La Lagune, vlak bij het beroemde Dune de Pilat – de grootste duin van Europa. Door de harde wind kwam de zuidelijke wijk Les Miquelots van La Teste-de-Buch in de gevarenzone terecht, waardoor vijfduizend bewoners moesten vertrekken. Drieduizend mensen moesten ook Pyla-sur-Mer ontvluchten, niet alleen vanwege de vlammen, maar ook vanwege de giftige rook. De wind maakte het moeilijk voorspelbaar welke richting het vuur op zou gaan. Tot maandag waren in dit gebied al 16 duizend mensen geëvacueerd – merendeels kampeerders – die werden ondergebracht in opvangcentra. De Franse overheid stuurde tweehonderd extra brandweerlieden naar het gebied, waar 1.500 manschappen al bijna een week het vuur bestrijden. De Spaanse minister-president Pedro Sánchez bezocht maandag enkele van de getroffen gebieden in zijn land. In Spanje zijn tot dusver 70 duizend hectaren afgebrand, onder meer in Castilië en Léon, Galicië en Extremadura. Maandag woedden er nog steeds dertig branden, maar die namen langzaam af in kracht. De branden in Mijas in de provincie Málaga werden grotendeels onder controle gebracht, zodat tweeduizend van de ruim drieduizend evacués in die streek maandag weer naar huis konden. Een overweldigende meerderheid van wetenschappers ziet de toename van het aantal en de zwaarte van hittegolven – en de bijkomende branden – als een gevolg van de opwarming van het klimaat. Vergelijkingen worden gemaakt met onder meer 2003, toen de hitte in Europa aan 70 duizend mensen het leven kostte, destijds de ergste hittegolf in 70 jaar. Een recente studie in het wetenschappelijk tijdschrift Nature  toont aan dat ‘aanhoudende perioden van ernstige hitte de laatste veertig jaar zijn toegenomen, zowel in frequentie als in intensiteit’ en dat die beweging zich zal voortzetten. De BBC sprak met Enrique Sánchez, de decaan van de faculteit milieustudies van de universiteit van Castilla-La Mancha, die voorspelde dat hittegolven in de toekomst normaal zullen zijn en dat mensen ermee moeten leren leven. ‘Het is onmogelijk dat de temperaturen niet zullen stijgen, dus hittegolven zullen meer en meer normaal worden in Europa.’ Franse media citeerden meteoroloog François Gourand van Météo France die een ‘hitte-apocalyps’ voorspelde. Behalve de hitte en de branden begint, met name in de grote steden, ook de luchtkwaliteit een probleem te worden. In Spanje was het al tien dagen warmer dan 40 graden, terwijl het in de avond en nacht nauwelijks afkoelde. Voor Frankrijk en ook het Verenigd Koninkrijk werden voor maandag nieuwe recordtemperaturen voorspeld van meer dan 40 graden. De hoogste temperaturen werden de afgelopen dagen gemeten in Spanje en in Portugal, waar het bijvoorbeeld in het plaatsje Pinhão 47 graden werd. De bestrijding van de branden kostte aan zeker vier mensen het leven: in Portugal kwam een piloot om toen hij met zijn blusvliegtuig verongelukte, in Griekenland stierven twee bemanningsleden toen hun helikopter in het water stortte en in de Spaanse regio Zamora werd een 62-jarige brandweerman dood gevonden. Ook de hitte zelf maakte slachtoffers, vooral onder mensen die zich ondanks waarschuwingen in het volle zonlicht begaven. In het Spaanse Torrejón de Ardoz stierf een 50-jarige wandelaar aan een zonnesteek, in Madrid bezweek een 60-jarige straatveger tijdens zijn werk en in Zamora werd een 69-jarige schaapherder dood gevonden. Volgens een schatting van het Spaanse Carlos III Gezondheidsinstituut kwamen er in Spanje meer dan 510 mensen om door de extreme temperaturen. In Portugal bedroeg de ‘oversterfte’ de afgelopen dagen 659, volgens de autoriteiten vermoedelijk allemaal hitteslachtoffers.||https://www.volkskrant.nl/nieuws-achtergrond/hittegolf-beweegt-zich-naar-het-noorden-bosbranden-nemen-langzaam-af-dodental-stijgt~b674ec1c/
2022-07-18||Delano Veira was ‘een stille strijder’ voor  Surinamers in Nederland, die álles wist||‘Daarvoor moet je bij Delano zijn.’ Die zin zal ontelbare malen geklonken hebben in het Hugo Olijfveldhuis aan de Zeeburgerdijk in Amsterdam, de thuishaven van de Vereniging Ons Suriname (V.O.S.). Delano Veira, sinds 1993 bestuurslid en later voorzitter van de vereniging, wist álles, zegt Twie Tjoa, die goed met hem bevriend was. Zij leerde hem rond 1975 kennen in Paramaribo, waar ze beiden actief waren voor de progressieve Volkspartij en samen de beeldredactie deden voor de partijkrant Pipel. Veira was ook betrokken bij Staatsolie, de eerste oliemaatschappij in Surinaams beheer. De coup en de politiek van Desi Bouterse waren voor hem reden om halverwege de jaren tachtig naar Nederland te vertrekken, waar hij tot begin deze eeuw bij Getronics werkte als ict’er. Hij was toen al de spil van de V.O.S., maar vanaf die tijd zette hij zich fulltime in voor de vereniging en alles wat te maken had met de geschiedenis en positie van Surinamers in Nederland. In de eerste plaats vocht hij voor het gebouw aan de Zeeburgerdijk, dat voor een groot deel door zijn toedoen eigendom van de vereniging werd. Daar waren rechtszaken voor nodig, een lange adem en veel, veel toewijding. En dat was precies waarvoor je ook bij Veira moest zijn. ‘Hij was heel standvastig’, zegt Tjoa, die in 1995 naar Nederland kwam en voorzitter werd van de Stichting Hugo Olijfveldhuis, de beheersstichting van het gebouw waar de V.O.S. is gehuisvest. ‘Wat hij eenmaal besloten had, daar was hij niet meer vanaf te brengen.’ Dat gebeurde niet met veel kabaal, want Veira was naar buiten toe een rustige, gesloten man, hoewel hij soms heel fel kon zijn. ‘Een stille strijder’, volgens filmmaker en producent-organisator Vincent Soekra, die als vrijwilliger bij de vereniging kwam en de huidige voorzitter is. Zijn gezicht leek emotieloos, maar dat was hij absoluut niet. Hij was afwachtend en had een buitengewoon goed luisterend oor waarmee hij mensen feilloos doorgrondde. ‘Dan was de deur wagenwijd open of potdicht’, aldus Soekra. ‘Hij had vertrouwen in iemand en dan was het oké, of hij zei: laat maar zitten, brandhout. Hij had een bloedhekel aan charlatans en gebakken lucht.’ Tijdens discussies over maatschappelijke issues waarbij hij zich betrokken voelde – AOW-gat van Surinaamse Nederlanders, anti-Zwarte Piet – zat hij driftig mee te schrijven, vertelt Soekra, en als hij dan het woord nam, waren zijn commentaren messcherp, vaak gevoed door een groot wantrouwen tegen overheden. Hij had een perfecte antenne om hun dubbele politieke agenda’s te doorzien. Die antenne had hij ook voor de onderwerpen en thema’s die van belang waren voor de Surinaamse gemeenschap en de vereniging. Zo haalde hij in 2015 de jongeren binnen van New Urban Collective en legde daarmee de grondslag voor The Black Archives. Veira was zelf ook een historische bron, met zijn verhalen over de vrijheidsstrijd in Suriname en Surinaamse activisten in de jaren zestig in Nederland. Hij wist het allemaal. Van historische gebeurtenissen tot de sleutels van de kasten en de stekkers en stopcontacten in het gebouw. Daarnaast had hij ook nog tijd om elke dag te koken voor zijn gezin, vertelt Soekra. Twee jaar geleden werd bij hem longkanker geconstateerd en sindsdien was hij vooral bezig zijn schat aan kennis over de vereniging en het gebouw over te dragen. Wat hij graag nog had willen meemaken, was de opening van het Suriname Museum in Amsterdam over de Surinaamse geschiedenis en cultuur, en de complexe relatie tussen Nederland en Suriname. Als alles volgens plan verloopt, zal dat museum op 25 november 2023 de deuren openen aan de Zeeburgerdijk. Veira zal er niet bij zijn. Hij overleed op 17 mei in zijn woonplaats Zaandam, 67 jaar oud.||https://www.volkskrant.nl/mensen/delano-veira-was-een-stille-strijder-voor-surinamers-in-nederland-die-alles-wist~bcc654d7/
2022-07-18||Bericht uit de loopgraven in Oekraïne: ‘Waarom laat Europa ons langzaam sterven?’||De loopgraaf begint met een keurig trappetje naar beneden, de treden gemaakt van stukjes boomstam en aangestampte aarde. Alsof je de modelloopgraven betreedt van een slagveldmuseum in Noord-Frankrijk, aangeharkt en klinisch – misschien voelt dat zo omdat het onvoorstelbaar is dat er in de 21ste eeuw nog steeds gevochten wordt als in 1917. Dan belanden we in de gang zelf, een pad van een meter breed en zeker twee meter diep dat zich een paar honderd meter door het graanveld kronkelt, met op de oevers nog wat sprieten in de droge aarde. Om de 10, 20 meter is er een schuttersputje, een biechtstoel met een stukje karton voor de knieën en een gleuf om door te schieten, en af en toe is er een afslag naar een wc of een ondergronds verblijf. Het blijft onwerkelijk, tot het doffe gedonder klinkt. Aan de zuidelijke horizon stijgen zwarte rookpluimen op. Kluiten aarde kletteren van de wanden op de plankieren en je weet: dit is echt. Dit kan kapot. Hier, tussen de steden Mykolajiv en Cherson, in het zuiden van Oekraïne, bevindt zich het ándere front van de oorlog met de Russische bezetters. Het front van de victorie, hadden de Oekraïners gezegd. In het oosten zijn de Russen al weken aan de winnende hand, omdat ze daar de meeste van hun troepen en materieel hebben samengetrokken na de mislukte aanval op grote delen van Oekraïne in februari en maart. Daar bijten ze steeds een bloedig stukje van het resterende Oekraïense territorium in de Donbas af. Maar hier in het zuiden heroverden de Oekraïners langzaam maar zeker terrein, de afgelopen maanden. Ze zouden volgens de kaartjes van oorlogsvolgers, zoals het Britse Institute for the Study of War, al voor de poorten van Cherson staan. Dus was de vraag: hoe ligt het gebied erbij dat door de Oekraïners heroverd is? ‘We kunnen naar Sjevtjenkove en Kotljareve’, had de Oekraïense officier gezegd die ons zou begeleiden, een vijftiger met de gevechtsnaam Andrea. Dat zijn twee dorpen aan de weg van Mykolajiv naar Cherson. Omdat bij de wegversperringen alleen legervoertuigen worden doorgelaten, had onze fixer via zijn contacten in het militaire hoofdkwartier deze escorte geregeld. Andrea stond te wachten voor de dierentuin, in een auto in grof geverfde camouflagekleuren met een Litouws nummerbord – soldaten rijden hier bij gebrek aan materieel al lang rond in al dan niet geïmporteerde burgervoertuigen. Blijf 50 meter achter ons, waarschuwde hij, en zo waren we op weg gegaan, naar de rand van vrij Oekraïne. ‘Het ruikt hier nog steeds een beetje raar’, zegt Andrea. We zijn ongeveer een kilometer ten zuiden van het vliegveld van Mykolajiv gestopt. Hij loopt langs langwerpige hoopjes aarde aan de rand van een akker. De haastig begraven soldaten zijn inmiddels verplaatst, maar de dood is nog aanwezig. Tussen zwartgeblakerde boompjes staan de karkassen van tientallen pantservoertuigen, met soms alleen nog wat tandwielen of een kanonsloop tussen de hoopjes as, de rupsbanden slap hangend maar vastgeroest als oude fietskettingen. Overal patroonhulzen, kledingstukken, een nog niet ontplofte handgranaat. ‘We zeiden fuck you tegen deze gasten’, zegt Andrea, ‘en we hebben ze helemaal kapotgeschoten. Het was een belangrijk moment in de oorlog. Ze hadden geen idee wat hun overkwam.’ De slag om Mykolajiv, een stad aan de rivier de Zuidelijke Boeg vol scheepswerven en graanterminals, was in maart een van de nederlagen van de Russen die een einde maakte aan hun ambitie om Oekraïne snel te veroveren. In plaats van door te stoten naar Odesa, en vandaar misschien zelfs verder naar het Russisch gezinde Transnistrië, stuitten de Russen hier op enorme weerstand. De resten bij het vliegveld, resultaat van een artilleriebombardement door de 59ste gemotoriseerde brigade van Andrea, vormen voor de Oekraïners nu een bron van branie en trots. ‘We hopen altijd dat de Russen zaadjes van zonnebloemen in hun zakken dragen, dan kunnen ze als kunstmest dienen.’ Naast de vijftig doden maakten hij en zijn mannen tientallen krijgsgevangen. ‘Toen mijn mannen er twee ondervroegen zat er eentje van angst te trillen, maar de ander bleef koppig volhouden dat Rusland de oorlog wel zou winnen. Toen hebben mijn jongens hem flink toegetakeld’, zegt hij, terwijl hij een vuist hard laat neerkomen in een handpalm. ‘Ja, wat hadden ze dan verwacht? Een bord borsjtsj?’ Andrea komt uit Simferopol op de Krim, waar hij graanhandelaar was. Maar toen de oorlog uitbrak nam hij dienst, met zijn broer, die ook meerijdt. ‘Als we sneuvelen, sneuvelen we samen’, zegt hij. Hij is een ervaren soldaat: tot 1991 diende Andrea in het Sovjet-leger. Hij was gelegerd in Moskou. ‘Ken je de Arbat? Prachtig. Ik kende de straten daar als deze vijf vingers. Ik had alle kans op een goede flat. Maar toen Oekraïne onafhankelijk werd, in augustus, heb ik mijn plannen veranderd. Ik ben meteen naar mijn nieuwe land gegaan.’ Hij heeft nog steeds contact met zijn oude kameraden, die nu aan de andere kant staan. Hij neemt het hun niet kwalijk, ook al zal hij hen doden als het nodig is. Alleen over de andere Oekraïners die destijds zijn gebleven is hij bitter. ‘Die vechten nu tegen hun eigen land. Voor een flat in Moskou.’ Dan klinkt een doffe dreun. Hij speurt met zijn verrekijker de horizon af. ‘We moeten gaan.’ -- ‘Gesloten’, staat er op een bordje voor een garage in de buitenwijken van Mykolajiv. Maar er wordt wel degelijk gewerkt. Binnen staan boven de werksleuven twee rijen met rupsvoertuigen die worden opgekalefaterd voor de strijd. Oude beestjes, uit de jaren zeventig nog, waarvan de accu het heeft begeven of de motor hapert. Sergej, een van de mecaniciens die hier continu werkt (er ligt een matje met slaapzak in een hoek, scheerschuim en een kalasjnikov onder handbereik), vindt het eigenlijk oude meuk – de 2S1-houwitsers schieten maar 15 kilometer ver, ze hebben eigenlijk houwitsers nodig met een bereik van 40 of 50 kilometer, zoals de M777’s die de Amerikanen hebben beloofd. ‘Daar dromen we van’, zegt Sergej. Maar hij is wel trots op de D-30 die er ook tussen staat, een kanon dat ouderwets moet worden voortgetrokken. Het ding is weliswaar nog ouder dan de andere, maar wel buitgemaakt op de Russen. Ze hebben het met nog drie andere kanonnen van dit type bijna ongeschonden in handen gekregen bij de slag om het vliegveld. ‘Dit is het wapen van Poetin, en we hebben het al tegen hem gebruikt’, grijnst Sergej. ‘Kijk, alle Z’s zijn al verdwenen, die hebben we al overgeschilderd. Die komen nooit meer terug. We gaan dit ding gebruiken om nog meer Z’s weg te vagen.’ In maart kwamen de Russen tot hier, de buitenwijken van Mykolajiv. De garage was in gebruik als bevoorradingspost. ‘Ze liepen hier over straat alsof ze hier woonden’, zegt Sergej. ‘Ze dachten dat het een makkie zou worden, de doortocht naar Odesa. Dat ze alleen nog even de stad door moesten, dan de brug over, en dan nog honderd kilometer rechtdoor. Ze hadden de Oekraïners over het hoofd gezien.’ Dankzij het verzet van het leger is de situatie in met name Odesa sterk veranderd. Vier maanden terug stond de stad in oorlogsstand. Het centrum was gebarricadeerd, de avondklok ging in om 7 uur, er stonden tanks bij de opera. Op het strand vulden de inwoners zandzakken, en ze gebruikten de hippe foodhal om voedselpakketten samen te stellen voor soldaten en vluchtelingen uit Mykolajiv. Nu klinkt er muziek in de straten, zitten mensen ’s avonds weer op terrasjes, is de opera weer open en begint de avondklok pas om 11 uur. De acute dreiging van een verovering of belegering is weg, verdwenen met de Z’s op de voertuigen in de werkplaats – al zijn de raketinslagen juist toegenomen, het favoriete middel van de Russen om plekken te raken waar ze eigenlijk niet bij kunnen. -- Maar ondanks de militaire successen en de trotse soldatenverhalen klinken ook overal zorgen, juist bij de militairen. Meest uitgesproken is een marinier die alleen zonder naam of foto in de krant wil, een officier die nog in Afghanistan heeft gevochten, die in mei uit de belegerde staalfabriek van Azovstal in Marioepol wist te ontkomen en nu in Otsjakiv is gelegerd. Die marinebasis aan de Zwarte Zee ten zuidwesten van Mykolajiv werd twee jaar geleden met Amerikaanse steun gemoderniseerd, maar is de afgelopen maanden zwaar gebombardeerd. ‘Weinig van over’, zegt hij. ‘Er zijn wel duizend raketten gevallen.’ Op zijn bovenarm prijkt een badge van zijn eenheid, een Vikingschip en een drakenkop. Hij laat een fotootje op zijn mobiele telefoon zien. ‘Hier, dit was de eerste soldaat die ik doodde’, zegt hij. We zitten in een eettentje in een dorp buiten de basis, de zee vlakbij, en 20 kilometer verderop de Russen, op het schiereiland Kinburnska Kosa. ‘Dat is waar ze vandaan schoten. Elke dag weer. En de laatste twee weken bestoken ze ook de graanvelden in deze regio, om ze in brand te schieten. Alles moet kapot.’ Zijn eenheid heeft sinds kort de beschikking over enkele M777’s, de zware Amerikaanse houwitsers (lange-afstandskanonnen) die zo veel verschil maken. Daarmee hebben ze de Russen wat terug weten te dringen. ‘Die halen 30 kilometer. We hadden hulp van lokale bewoners in het bezette gebied, die met hun bootjes zijn overgestoken om ons informatie te geven over de locatie van hun geschut. Ongelooflijk moedig. Zo wisten we waarop we moesten richten.’ Het is een voorbeeld van het verzetswerk door de partizanen in deze regio, deels gesteund door Oekraïense commando’s achter de linies. Rond Cherson hebben ze de laatste week ook spoorrails gesaboteerd die de Russische aanvoerlijn vormt voor munitie en materieel naar het front. Ook lijken ze betrokken bij het doorgeven van de coördinaten van Russische munitieopslagplaatsen, die deze week in de omgeving van Cherson werden getroffen door raketten van zogeheten Himars (high mobility artillery rocket system). Dat is net als de M777 een vurig door de Oekraïners gewenst stuk artillerie, een moderne Amerikaanse variant van het zogeheten Stalinorgel, een voertuig met een hele bak aan raketten die als een doos vuurpijlen achter elkaar worden afgeschoten. Met de M777’s hebben de mariniers ook de Russische eenheid op het eilandje Berezan geëlimineerd, zegt de kapitein, waarvandaan ze de marinebasis bestookten. ‘Ze werken bijzonder goed, kan ik wel zeggen.’ Maar toch. De Russische kanonnen komen nog verder, en dus heeft hij eigenlijk de extended version van de M777 nodig. Bovendien hebben de Russen er gewoon drie à vier keer zo veel, denkt hij. ‘We hebben mensen genoeg, dat is het niet. Ik heb nu alweer twee keer zo veel jongens in opleiding als voorheen – sommigen gaan ook door Nederland in het Verenigd Koninkrijk getraind worden. Maar het materieel, dat is het verschil tussen hen en ons. Dankzij de door het westen geleverde wapens zijn we niet meteen doodgegaan. Maar als het hierbij blijft zullen we langzaam doodgaan.’ Het engste, zegt hij, zijn de drones, die je positie razendsnel kunnen verklappen. ‘Je denkt wel duizend keer na voordat je een beschutte plek verlaat. En je moet voortdurend de omgeving scannen. De moeilijkste zijn De drones die met infrarood werken, die zien de warmte van bijvoorbeeld een tank. Als je die ziet moet je wegwezen. Er zitten twee tot drie minuten tussen het moment dat je wordt gezien en het moment dat je wordt geraakt.’ Tussendoor heeft hij felle kritiek op de Oekraïense legerleiding, gecorrumpeerd door nepotisme en bureaucratie. Commandanten promoveren liever hun vriendjes dan mensen met ervaring, en sommige operaties verzanden in de eindeloze bevelsstructuur. De verliezen in de Azovstal-fabriek, waar honderden mariniers zijn gesneuveld en honderden anderen gevangen zijn genomen, waren nodeloos hoog, denkt hij, omdat er geen versterking is gestuurd die hen de kans bood zich een weg door de omsingeling te vechten. ‘Te veel commandanten hebben te weinig ervaring’, zegt hij. Als hij is uitgepraat en bijna teruggaat naar zijn bataljon op de basis, heeft hij nog een vraag. ‘Waarom laat Europa ons langzaam sterven? In bezet gebied gebeuren verschrikkelijke dingen. Waarom laat Europa dat gebeuren? Of laat ik het anders vragen – en alsjeblieft, antwoord me eerlijk: geloven jullie eigenlijk wel dat wij deze oorlog kunnen winnen?’ -- Op de weg van Mykolajiv naar Cherson passeren we een viaduct waaronder een houwitser staat te schuilen, de schutters eromheen. Dat is de tactiek: schieten, even bijstellen, nog een keer schieten, misschien nog een keer bijstellen en dan moet het scheepsrecht zijn – daarna wegwezen, anders krijg je er zelf een op je kop. Dat is ook de reden waarom er altijd méér van die dingen nodig zijn. Ze kunnen niet continu vuren, ze moeten elkaar aflossen, en soms sneuvelt er eentje. De Oekraïners hebben naar het schijnt nu negen Himars-raketbatterijen gekregen. Daarvan zal het gros in de Donbas staan, en hier in het zuiden misschien een stuk of drie. Ze hebben hun nut al bewezen, maar voor echt effect heb je er tientallen nodig, denken experts. In de loopgraaf, in bevrijd gebied, drinken we koffie met Kubrik, een jonge soldaat die in Tsjechië in een staalgieterij werkte maar zodra de oorlog uitbrak meteen terugreisde naar zijn vaderland om dienst te nemen. Deze loopgraaf is de tweede lijn op het slagveld, dus hier wordt niet veel geschoten. Overdag graven de soldaten vooral verder, en maken ze extra schuilplekken. Het is vooral ’s nachts zwaar, want dan vallen de raketten. Dan kruipen ze in de holen onder de grond, verlicht door een enkel peertje. Hij laat de slaapplek zien: een brits op een plank boven een andere brits. We kloppen op de smalle plank. Slaap je hier? Nee, daar, zegt hij, en klopt op dezelfde plank, maar dan een stukje verder naar de aarden wal. Het is een tweepersoonsplank. In de keuken staat de soep op, op een tweepitskookstel bij een picknicktafel. Aan de muur hangen zeker honderd tekeningen van de kinderen van de soldaten. Lieflijke taferelen van zwaluwen boven zonnebloemen, een duif met een olijftak, een tank in brand, een schattig meisje met een kalasjnikov in de hand. ‘Die is van mijn dochter’, zegt de kok. ‘Vroeger tekende ze vaak meisjes op paarden.’ Hoe langer dit duurt, hoe lelijker we worden, had de marinier gezegd. ‘Zelfs de mensen die niet hebben gevochten, de mensen die het overleven, worden harder, leger, afgestompter. Dit gaat ons hele geestelijke gestel bederven.’ Ook Kubrik zegt dat het ‘mentaal lastig’ is om hier te zitten, ‘in een loopgraaf in de 21ste eeuw’. Maar hij wil niet naar huis. ‘Ik mis thuis, maar niet echt. Ik kan niet naar huis zolang het hier niet gekalmeerd is.’ Dan klinkt de artillerie, en zegt Andrea dat we moeten gaan. We stappen in de auto’s. Terug naar Mykolajiv, en dus niet naar Sjevtjenkove en Kotljareve, de twee bevrijde dorpen een paar kilometer verderop die eigenlijk onze bestemming waren. Te gevaarlijk. Het duurt hier aan het zuidelijke front lang voordat een dorp écht bevrijd is. Laat staan Oekraïne. In een eerdere versie van deze reportage de reportage werd de naam ‘Andrea’ door een eindredactioneel misverstand toegekend aan de fixer van de verslaggever. Dat klopt niet: Andrea is de naam van de militaire begeleider. De citaten daarna komen dus uit zijn mond, niet die van de fixer.||https://www.volkskrant.nl/nieuws-achtergrond/bericht-uit-de-loopgraven-in-oekraine-waarom-laat-europa-ons-langzaam-sterven~b1822b7d/
2022-07-18||Kan de eurozone geen dollarzone worden?||De dollar schiet omhoog, de euro keldert. De Europese munt is nu één dollar waard. Er zou wat voor te zeggen zijn hier ook de dollar in te voeren. Dat heeft zo zijn voordelen. Geen ECB meer in Frankfurt, geen Eurogroep meer in Brussel, geen eindeloze politieke debatten meer over spreads, trojka, neuro, zeuro, whatever it takes en steun aan Italië of Griekenland. De eurozonelanden zouden niet de eerste zijn. Ecuador en talloze eilanden in de Stille Oceaan en de Caribische Zee waaronder ook de Nederlandse Antillen Bonaire, St. Eustatius en Saba – nota bene een Nederlandse gemeente – hebben de dollar als officiële munt. In veel ontwikkelingslanden is de dollar niet het officiële maar wel het feitelijke betaalmiddel. Nu zullen de eurozonelanden hun monetaire soevereiniteit niet op willen geven. Maar politiek, militair en financieel is de eurozone al uitgeleverd aan de VS. Sinds de Marshallhulp in de jaren vijftig van de vorige eeuw bestaat de naam van de eurodollar. Daaronder vallen alle dollardeposito’s die buiten de VS op banken ondergebracht en waarover de Amerikaanse centrale banken niets te vertellen hebben. De omvang van deze markt wordt geschat op 14 biljoen dollar (nu 14 duizend miljard euro). De wereldhandel vindt voor 90 procent plaats in dollars en de deviezenreserves van de eurozonelanden bestaan ook voornamelijk uit dollars. Het voordeel van een eurodollarunie is dat er geen inflatie meer wordt geïmporteerd. Vrijwel alle grondstoffen – waaronder olie – zijn in dollars genoteerd. Als de dollar in waarde stijgt, worden nu al die grondstoffen duurder. Een ander voordeel is dat er niet langer hoeft te worden gesteggeld over de rente. Eurodollars kunnen altijd 1 op 1 worden ingewisseld voor yankee-dollars. De dollar is onkwetsbaar. De VS kunnen oneindig handelstekorten hebben, maar de munt lijdt er niet onder. Er is geen alternatief. De yuan, de euro, de yen, de sdr’s van het IMF, laat staan de zogenoemde cryptovaluta, kunnen niets doen tegen het monopolie van de dollar. De Amerikaanse econoom Barry Eichengreen die onderzoek deed naar het disproportionele gebruik van dollars in de wereldeconomie, noemde vertrouwen, liquiditeit, handelsrelaties en het grootste financiële netwerk daarvoor een reden. ‘We noemen dit de Mercurius-hypothese’, concludeerde hij. Dat is de god van de handel. Maar er is ook een andere reden: de strategische, diplomatieke en militaire macht van de VS. ‘Dat zou de Mars-hypothese kunnen zijn, genoemd naar de god van de oorlog.’ Als de dollar toch alles bepaalt, dan heeft een eigen munt nauwelijks nut. Als symbool van soevereiniteit zijn een vlag en een volkslied goedkoper. Nu de eurocrisis weer escaleert door de politieke crisis in Italië, zou de beste oplossing zijn niet terug te keren naar mark, franc, peseta, lire, drachme en gulden, maar gewoon de dollar over te nemen. Europa heeft bewezen dat een systeem van aan elkaar gekoppelde munten – de slang, EMS – ook niet werkt. Het ideale moment voor de transitie is nu. Eén euro is één dollar. De EU kan het in de zomerluwte regelen.||https://www.volkskrant.nl/economie/kan-de-eurozone-geen-dollarzone-worden~bb9aa42b/
2022-07-18||Hockeysters vieren de wereldtitel van de herwonnen verbinding: dit zijn de sleutelfiguren||De bondscoach die helemaal geen bondscoach wilde worden, plengde tranen van trots en opluchting na de gewonnen WK-finale tegen Argentinië. Jamilon Mülders ging begin dit jaar uiteindelijk overstag toen de hockeybond een dringend beroep op hem deed. De 46-jarige Duitser was in september vorig jaar door toenmalig bondscoach Alyson Annan aangesteld als assistent. Nadat Annan moest vertrekken vanwege een ongezonde prestatiecultuur bij de hockeysters werd Mülders – op voorspraak van de groep – naar voren geschoven om het beschadigde team tot en met het WK te leiden. De tijdelijke bondscoach was geen man die zich waagde aan pijnlijke keuzes. Zo opteerde hij voor de veilige weg om met drie aanvoerders te werken en liet hij zijn twee sterke keepers beurtelings spelen. Mülders had continu oog voor het menselijke aspect en stelde te allen tijde het welzijn van zijn speelsters voorop, zowel bij de ontwikkeling van het individu als van het team. Waar veel hockeysters de connectie met elkaar waren verloren door de hoge prestatiedruk in de voorgaande jaren, was Mülders er alles aan gelegen om die verbinding terug te vinden. ‘De meiden waren dood in januari, februari’, zei een emotionele Mülders zondag rond middernacht voor de camera van Ziggo Sport. Hij loofde de ‘ongelooflijke teamprestatie’ van zijn speelsters die een half jaar geleden nog zo diep in de ellende zaten. De gewezen aanvoerder zette zonder problemen haar ego aan de kant toen ze haar naam niet terugvond bij de drie gekozen captains voor het WK. Eigenlijk vond ze dat ook wel fijn, vertelde ze eerder in de Volkskrant. Nu kon ze zich – na haar wonderbaarlijk snelle herstel van een kruisbandblessure – helemaal op zichzelf richten. De Goede begon het WK in een dienende rol op het middenveld, maar in de finale tegen Argentinië liet ze zien dat ze nog altijd van wereldklasse is. Als een patron heerste ze op het veld; met haar onderscheppingen en splijtende passes stond ze aan de basis van de overwinning. De 33-jarige hockeyster kende begin dit jaar een moeilijke tijd. Terwijl ze in Zuid-Afrika revalideerde van haar zware knieblessure werd tot haar verbazing bondscoach Alyson Annan weggestuurd. De Goede werkte jarenlang prettig samen met Annan en had het ontslag niet zien aankomen. Onder bondscoach Mülders kreeg De Goede alle ruimte en tijd om zich in de WK-selectie te knokken. De Goede betaalde dat vertrouwen dubbel en dwars terug. Of ze haar interlandcarrière na de zomer voortzet, zei de speelster van HGC zondagnacht nog niet te weten. Felice Albers, de snelle en creatieve aanvallende middenvelder, is de representant van een nieuwe generatie. Samen met leeftijdsgenoten als Yibbi Jansen, Freeke Moes en Pien Sanders zal de 22-jarige hockeyster de komende jaren het hart van het Nederlands team gaan vormen. Nadat Albers vorig jaar fysiek en mentaal overbelast terugkeerde van de Olympische Spelen in Tokio bloeide ze de afgelopen maanden helemaal op onder de nieuwe bondscoach. Tijdens het WK kreeg Albers een vrije rol rechts op het middenveld. Na een stroeve groepsfase groeide ze in de knock-outwedstrijden uit tot een van de uitblinkers aan Nederlandse zijde. Zondagavond beleefde Albers haar hoogtepunt in het Nederlands team. De ontlading na haar goal in de WK-finale, de 3-0, was bijna van evenveel pure schoonheid als het schitterende hogeschoolhockey dat er aan vooraf ging. De aanval begon linksachter bij Margot van Geffen gevolgd door een fraai driehoekje tussen Eva de Goede, Maria Verschoor en Yibbi Jansen waarna De Goede met een zuivere pass Freeke Moes op het middenveld vond. Moes liftte de bal over de stick van een Argentijnse en bediende Albers op maat die beheerst afrondde. Deze derde Nederlandse treffer bleek de genadeklap voor Argentinië. Smaakmaker Albers bleef na afloop bescheiden en roemde de kracht van het collectief. ‘We hebben het als team geflikt, daar ben ik supertrots op’, zei ze op de site Hockey.nl.||https://www.volkskrant.nl/sport/hockeysters-vieren-de-wereldtitel-van-de-herwonnen-verbinding-dit-zijn-de-sleutelfiguren~b40ed0a2/
2022-07-18||5 jaar cel en tbs voor aanslag met molotovcocktails op Groningse journalist||De straf is gelijk aan de eis van het Openbaar Ministerie, dat de actie eerder ‘een aanslag op de persvrijheid’ noemde. De rechter acht bewezen dat de twee mannen schuldig zijn aan brandstichting en een poging tot moord. Van een ondoordachte, spontane actie, zoals de verdediging beweerde, was volgens de rechtbank geen sprake. Tjeerd P. (32) en Jamie John W. (33) sloegen vorig jaar in de nacht van 18 op 19 augustus een ruit in bij Groeneveld en gooiden vervolgens een molotovcocktail naar binnen. De journalist en zijn vriendin, die op dat moment thuis waren, konden het vuur doven voordat het zich verder verspreidde en wisten daarmee een veel ergere afloop te voorkomen. P. en W. hadden in totaal drie molotovcocktails bij zich, twee eindigden in het portiek. Dat de twee mannen inderdaad een brandend bierflesje door de ruit hadden gegooid, probeerde de verdediging niet te weerleggen. Op camerabeelden uit het portiek van de woning staan de mannen vol in beeld terwijl ze de molotovcocktail aansteken. Daarnaast trof de politie berichten aan op hun mobiele telefoons waarin ze het huisadres van Groeneveld deelden en wat hem aangedaan moest worden. P. en W. zouden zich volgens de verdediging vooral hebben laten leiden door hun ‘emotie’. De advocaat droeg tijdens een eerdere zitting aan dat de mannen de avond voor hun actie flink gedronken hadden en zich vooral door hun emotie lieten leiden. Hun doel zou zijn geweest om Groeneveld flink te laten schrikken. Bovendien hebben de twee bekend en zeggen ze spijt te hebben. De rechter gaat daar niet in mee en vindt dat de twee mannen wel degelijk een duidelijk plan hadden. Ze zochten voorafgaand op internet naar het adres van Groeneveld en kondigden hun actie aan in een filmpje dat ze kort voor het incident opnamen. De rechtbank acht weliswaar niet bewezen dat de twee mannen de intentie hadden om Groenveld te doden, maar ze aanvaardden wel de kans op overlijden door het flesje ongecontroleerd naar binnen te gooien en weg te rennen. De twee mannen kenden elkaar van demonstraties tegen het coronabeleid. Volgens het OM zijn ze gelieerd aan de Bataafse Republiek, een online groep waarvan de leden geloven in verschillende complottheorieën. Beiden geloofden onder meer in een complottheorie over een satanistisch pedofielennetwerk. Groeneveld schreef op zijn stadsblog een stuk waarin hij een van de verspreiders van deze ongefundeerde theorie op de korrel nam. Het OM stelde dat de twee mannen Groeneveld wilden aanpakken ‘omdat hij kritisch schreef over mensen die er radicale ideeën op nahouden’. Hun actie zou daarom gericht zijn tegen de ‘persvrijheid’ en passen in een bredere context van geweld tegen journalisten. De rechter legt naast een celstraf van vijf jaar ook tbs met voorwaarden op omdat P. en W. volgens deskundigen verminderd toerekeningsvatbaar zijn. Bij tbs met voorwaarden verblijft iemand niet gedwongen in een kliniek, de rechter legt wel voorwaarden op. Groeneveld kreeg de afgelopen jaren vaker te maken met bedreigingen en geweld. Al eerder werden de ruiten van zijn woning ingegooid. Tijdens de laatste zitting vertelde de journalist op veel momenten compassie te voelen met de twee mannen, al hield hij ze ook verantwoordelijk voor hun daden en hadden de gebeurtenissen een grote impact op hemzelf en zijn vriendin.||https://www.volkskrant.nl/nieuws-achtergrond/5-jaar-cel-en-tbs-voor-aanslag-met-molotovcocktails-op-groningse-journalist~b2d208e3/
2022-07-18||Stop met doen alsof aardig zijn een kwaliteit is||Het grootste compliment dat radiomaker Mischa Blok kan krijgen na haar interviews met ‘gecancelde’ mannen zoals Jan Roos of Maurice de Hond? ‘Dat mensen geluisterd hebben en zeggen: o, dat is wel een heel aardige gast eigenlijk.’ Dat zei ze tijdens een quiz op televisie, gepresenteerd door Matthijs van Nieuwkerk – zelf ook een ontzettend aardige man – die reageerde met ‘mooi, mooi.’ Je moet als opiniemaker voorzichtig zijn met een specifieke situatie duiden als iets groters in een notendop, maar dit is het Nederlandse debat in een notendop. Aardigheid is de hoogste deugd. Zelfs als je de levens van anderen moedwillig vergalt mag je gewoon nog meedoen, zolang je ook maar een beetje aardig doet. Je kunt in de media wel succesvol onaardig zijn, maar de onaardigheid is dan een performance. ‘En dan komt nu de onaardige man, hij krijgt een minuut en veertig seconden om even lekker onaardig te doen, start de klok.’ Ik ben zelf ook wel eens gepolst voor die rol, elke week iemand ‘roasten’. Er werd me dan wel op het hart gedrukt dat ik ‘net zo onaardig moet zijn tegen links als tegen rechts.’ Maar onder de streep kom je dan uit op nul, er gebeurt niets. Ik verdeel mijn onaardigheid bewust onevenredig, omdat ik vind dat rechts (klootzakken) meer onaardigheid verdient. Voor degene voor wie echt iets op het spel staat, is aardigheid bovendien geen optie. Er is dan ook weinig dat me meer stoort dan de zittende macht die kritiek afserveert als ‘onaardig’ en dus niet serieus te nemen. Het is een schwalbe: alsof ze de kritiek wel ter harte zouden nemen als het aardiger geformuleerd was. Stop daarom met doen alsof aardig zijn een kwaliteit is. Het is een privilege.||https://www.volkskrant.nl/cultuur-media/stop-met-doen-alsof-aardig-zijn-een-kwaliteit-is~baded559/
2022-07-18||Binance, de grootste cryptobeurs ter wereld, krijgt miljoenenboete van DNB wegens ontbreken registratie||Alle bedrijven die cryptodiensten aanbieden in Nederland, zoals het verhandelen van Bitcoin en andere cryptomunten, moeten zo’n registratie hebben om witwassen en financiering van terrorisme tegen te gaan. Gebruikers van de dienst zouden door het ontbreken van de registratie een verhoogd risico lopen om betrokken te raken bij dergelijke praktijken. DNB ziet het daarom als een ‘zeer ernstige’ overtreding. De hoogte van de boete is onder meer vastgesteld op basis van het handelsvolume van 13.7 miljard van Binance. Daarmee is het bedrijf de grootste cryptopartij ter wereld. Volgens de DNB had Binance bovendien een voordeel ten opzichte van andere concurrerende partijen. Zo hoefde het bedrijf door het ontbreken van de registratie geen heffing af te dragen aan DNB of andere kosten te maken. Het is onbekend hoeveel mensen de dienst in Nederland gebruiken maar DNB spreekt van een ‘zeer groot aantal klanten’. Al in augustus vorig jaar waarschuwde de toezichthouder dat Binance in Nederland illegaal bezig was en dat er mogelijk stappen zouden volgen. Volgens de DNB reageerde het concern daar niet direct op en vroegen ze ook niet gelijk de benodigde registratie aan. Het bedrijf zou zich al vanaf de invoering van de registratieplicht in mei 2020 tot zeker december vorig jaar niet aan de wet hebben gehouden. De boete was in eerste instantie nog hoger maar omdat Binance na het opleggen van de sanctie alsnog een registratieaanvraag heeft gedaan, matigde de DNB de geldstraf met 5 procent. DNB mag als toezichthouder een boete van maximaal 4 miljoen euro opleggen. Wereldwijd staat Binance bekend als een bedrijf dat er alles aan doet om onder toezicht uit te komen. Zo staat het concern officieel ingeschreven op de Kaaimaneilanden, een bekend belastingparadijs in de Caraïbische zee, terwijl het kantoor houdt in Singapore. En in de landen waar het concern actief is, houdt het zich lang niet altijd aan de regels. Het omzeilen van de regels was voor de Italiaanse financiële autoriteit vorig jaar al reden voor een officiële waarschuwing. De Britse waakhond verbood de activiteiten van het Binance een jaar geleden omdat het concern ‘niet in staat was tot effectief toezicht’. In de VS startten justitie en de belastingdienst een onderzoek naar het bedrijf. De autoriteiten vrezen illegale transacties en witwaspraktijken via het digitale geldsysteem. Daarnaast heerst bezorgdheid over financiële schade die consumenten kunnen oplopen door cryptohandel. Ook het verdienmodel van Binance kreeg de afgelopen maanden een klap. Binance verdient geld door verkopers en kopers van cryptocurrency aan elkaar te binden in ruil voor een vergoeding. Daardoor voelt het bedrijf de koersval van cryptomunten, zoals die van Bitcoin eerder dit jaar, direct.||https://www.volkskrant.nl/nieuws-achtergrond/binance-de-grootste-cryptobeurs-ter-wereld-krijgt-miljoenenboete-van-dnb-wegens-ontbreken-registratie~bcd1d2e4/
2022-07-18||De wereld wordt uiteindelijk beter van méér Simone Kleinsma||Al sinds mijn kinderjaren heb ik een enorm zwak voor Simone Kleinsma. Dat is ergens begonnen in de jaren waarin comedyklassieker Kees & Co werd uitgezonden. Andere mensen van mijn leeftijd waren vermoedelijk aan het voetballen, maar ik bleef elke week trouw thuis voor een sitcom van eigen bodem (een carrière als tv-recensent moet ergens beginnen, nietwaar?). Kleinsma werd op die manier als het ware een soort ‘tv-moeder’, en daar is een ruime twintig jaar later weinig in veranderd. Kees & Co is inmiddels van de buis, maar op de succesburelen van Omroep Max besloten Jan Slagter en consorten (zeer terecht) dat het tv-landschap simpelweg incompleet is zónder Kleinsma. Extra handig: er bleek al een hapklaar programma-idee op de plank te liggen. Wijlen Guus Verstraete, de levenspartner van Kleinsma, liep jaren geleden al rond met het idee voor Klassiekers met Kleinsma, waarin de gastvrouw collega’s uit de muziek- en theaterwereld ontvangt om samen met hen de mooiste Nederlandse kleinkunstliedjes te bespreken én te zingen. Het is geen wereldschokkend format, er is geen geforceerd ongemak, er hoeft niets geraden te worden met Kees Tol of Britt Dekker, en er hoeft niet snel doorgeschakeld te worden naar een kattenfilmpje uit angst om de kijker kwijt te raken. Nee hoor, Klassiekers met Kleinsma is in feite gewoon een fijn, lang gesprek met tussendoor wat mooie liedjes. Neem bijvoorbeeld de aflevering van afgelopen zondag, waarin het onvolprezen duo Yentl & De Boer te gast was. Het begon al meteen goed, met een heerlijke uitvoering van De Laatste Dans (wát een lied!) van Harry Bannink en Annie M.G. Schmidt. Het was een ideaal opwarmertje, want het zangtrio Kleinsma, Yentl en De Boer smaakte meteen naar meer. Je kunt Klassiekers met Kleinsma daarmee classificeren als een soort ‘Zomergasten voor de kleinkunst’. Kleinsma hopt in aangename vaart langs fragmenten van de favoriete artiesten van haar gasten, in dit geval onder meer Maarten van Roozendaal, Wende Snijders én Tommie uit Sesamstraat. Tussendoor wordt er gezongen: eerst gezamenlijk, dan door de gast(en), en ten slotte door Kleinsma zelf (in dit geval een ontroerende vertolking van Robert Longs Waarom huil je nou?) In al zijn betrekkelijke simpelheid is Klassiekers met Kleinsma daarmee een majestueus pareltje. Kleinsma is geen Sven Kockelmann die haar gasten shockerende uitspraken wil ontlokken, maar biedt juist een aangenaam warm bad waarin gasten én kijkers zich kunnen onderdompelen. Bij vrijwel elk talkshowgesprek snak je steeds vaker naar het einde, maar dit kleine uurtje voelt vrijwel wekelijks véél te kort. Kleinsma sluit de aflevering traditiegetrouw af met de volgende woorden: ‘Doe uzelf nou even een plezier, en zoek thuis nog maar eens zo’n lekkere klassieker op. En voor straks: zoete dromen!’ Jan Slagter weet wat hem te doen staat. De wereld wordt vanzelf een beetje beter van meer klassiekers, maar uiteindelijk toch vooral van méér Simone Kleinsma: onze ideale tv-moeder.||https://www.volkskrant.nl/columns-opinie/de-wereld-wordt-uiteindelijk-beter-van-meer-simone-kleinsma~b955e20e/
2022-07-18||Als voorlopers verkennen de kunstenaars alvast het park van Paleis Soestdijk||Verscholen in het park van Paleis Soestdijk liggen een tennisbaan en een zwembad. Bij hun verloving in 1937 kregen prinses Juliana en prins Bernhard het sportpaviljoen cadeau van de Nederlandse schooljeugd. Maar terwijl het gras in het koninklijke park korter dan kort wordt gemaaid, is de tennisbaan juist overwoekerd met vlas, korenbloemen en klaprozen. Het stoeltje van de scheidsrechter is nog net te zien. Beeldend kunstenaar Zeger Reyers helpt de natuur een handje. Hij herstelde de witte belijning van de tennisbaan en zaaide bloeiende planten in, zodat een doolhof ontstaat. Hier vormt zich een nieuwe balans tussen natuur, cultuur en de geschiedenis van deze plek. Het is exemplarisch voor wat er gebeurt met Paleis Soestdijk en het landgoed van 165 hectare. Ton en Maya Meijer Bergmans, tevens eigenaren van de Westergasfabriek in Amsterdam, zijn bezig met de herontwikkeling. In 2025 moet ‘Made by Holland - Paleis Soestdijk’ openen. ‘Een inspirerend platform voor innovatief en ondernemend Nederland’, aldus het bestemmingsplan, met tentoonstellingen, lezingen, congressen en educatie. Tot dan blijft het park dicht, behalve voor de zomertentoonstelling Voorlopers (in het weekend is ook het paleis te bezoeken). Curator Marie Jeanne de Rooij selecteerde ‘kunstenaars van nu die vernieuwend, nieuwsgierig, onderzoekend en experimenterend buiten de lijntjes kleuren’. Als voorlopers verkennen zij alvast het park. Ze verdiepen zich in natuur en erfgoed en laten zien hoe je de romantische, 19de-eeuwse landschapstuin in de toekomst kunt ervaren. In een glazen parkhuisje produceert Lennart Lahuis twee tekstregels in stoom die direct weer verdampen: ‘Onder de geplooide en gebakken aarde waar de koudste dagen zijn bewaard en begraven.’ Ooit werden hier ijsblokken uit de vijver opgeslagen in een ijskelder. Aan de rand van de vijver zelf staat het paviljoen ‘Borboros’ van Tilly Buij en Gerard Groenewoud. Het is een waterbibliotheek met 1.800 potten met algengroen of juist kristalhelder water, van het meer van Loch Ness tot het Prinses Margrietkanaal. Ingrid Mol maakte een even nostalgisch als absurdistische kijkdoos van het prinsessenspeelhuisje Ixientieta (de naam is samengesteld uit de namen Beatrix, Irene, Margriet en Christina). Juliana is er te zien als meisje tussen Pinkeltje-boeken, op middelbare leeftijd in het keukentje en als bejaarde vrouw. Als een voyeur mag je naar binnen kijken. Voorlopers levert een plezierige wandeling op, zowel voor ouderen die zich Soestdijk herinneren van de koninklijke defilés als voor kinderen die het kennen als het Grote Pietenhuis uit het Sinterklaasjournaal. Slechts op één plek wordt het grimmig. In een zeecontainer pal naast het paleis staat een robotarm uit de auto-industrie vastgeketend. De ‘levende’ robot van Bram Ellens lijkt zowaar dwars door je heen te kijken. Nu eens is de robot berustend, dan weer opstandig. Als toeschouwer twijfel je tussen helpen en snel doorlopen.||https://www.volkskrant.nl/cultuur-media/als-voorlopers-verkennen-de-kunstenaars-alvast-het-park-van-paleis-soestdijk~bafef135/
2022-07-18||Over een paar jaar schrijven we keurig netjes een rapport over Oekraïne||Er wordt onderzocht of in Den Haag een oorlogstribunaal tegen Rusland opgericht kan worden voor de ‘misdaad der misdaden’, aldus minister Hoekstra over de brute inval in Oekraïne. Maar terwijl aan vergadertafels ijverig protocollen worden opgesteld over toekomstige bewijsvoering, blijven de bommen doordreunen en de lijken zich opstapelen. Het is alsof er op klaarlichte dag midden op straat een oud vrouwtje tot moes geslagen wordt, en het enige wat we doen is een fotootje maken en roepen: ‘Wacht maar, rotzak, we krijgen je nog wel!’ De angstaanjagende boodschap aan alle toekomstige slachtoffers is: wees maar gerust, mannen, vrouwen, kinderen, want in Den Haag schrijven we over een paar jaar keurig netjes een rapport. Maar ondertussen gaan jullie helaas nog wel even allemaal dood.Trees Roose, Haren Benzine ging ooit op de bon in Nederland. Wie een zuinige auto had, kon méér kilometers rijden. Oliemaatschappijen voerden dat beleid uit via de pomp. Nu is gas schaars. Stel via de gasmeter vast hoeveel kubieke meter beschikbaar is per categorie huishouden. Gasleveranciers gaan dan dit beleid uitvoeren. Houdt een huishouden gas over, dan kunnen zij dat verkopen. Zoals ook bij mest en CO2-rechten: laat de markt werken. Verdeel zo de schaarste en beloon zuinigheid. Natuurlijk zitten hier haken en ogen aan, maar los dat op.Ben van den Bos, Haarlem Wim Hof vindt geld niet belangrijk, zegt hij. Zeer in tegenspraak met een vijfdaagse cursus die hij aanbiedt in Spanje voor 2.499 euro, exclusief vlucht. Mensen die geld hebben, vinden het meestal niet belangrijk. Als je de eindjes niet aan elkaar kunt knopen, wat vandaag de dag steeds vaker voorkomt, dan pas wordt geld belangrijk.Tannie van Eck, Oude Tonge Ik schrok van het begin van het interview met Wim Hof. Zijn 4-jarige zoontje de verantwoordelijkheid geven voor het spelen met vuur. En als er dan daadwerkelijk brand ontstaat zijn eigen onvermogen en onmacht afreageren op datzelfde jongetje door middel van woede en zelfs een tik geven. Hierdoor verdween bij mij de zin om het interview verder te lezen. Misschien kan hij een deel van het vele geld dat hij verdient aanwenden om een opvoedcursus te volgen, om zo zijn opvoedskills de 21ste eeuw in te kunnen brengen.Margriet Scheltinga, Heerenveen Aan het begin van de coronapandemie was er op grote schaal saamhorigheid en keken we wat vaker om naar elkaar. Dat is allemaal een beetje weggeëbd. Het wordt warm deze dagen, dus laten we weer een beetje voor elkaar zorgen en breng je oudere buurman of buurvrouw een waterijsje of vraag of je een boodschap kunt doen. Kleine moeite toch?Ilona Dekker, Nieuwegein Twéémaal aandacht deze week voor een trend in Amerika: de coastal grandmother (Lisa Bouyeure, Zaterdag 16/7 en Stefanie Bottelier, Magazine 16/7). Waarom doet de krant zo vaak alsof Nederland een Amerikaanse provincie is? Dat mag op Instagram zo zijn, maar ik woon niet in Amerika en lees graag een Nederlandse krant. Aan de kust van Zandvoort en Noordwijk zie ik deze goedgeklede dames niet. Haal niet alles uit de VS, maar verzin ook zelf iets.Karien van Ede, Amsterdam De wetenschapsredactie van de Volkskrant vraagt zich af of God bestaat. Conclusie: de mensheid heeft een God nodig maar het valt niet te bewijzen. Maarten ’t Hart vertelde de gelovigen al eens in zijn verzamelde ‘bijbelstukjes’ dat mocht God bestaan, hij op een onbereikbaar verre planeet zit zodat de gebeden van de mensheid er lang over doen om enig effect te sorteren. En de in gereformeerde kringen spraakmakende theoloog Harry Kuitert wees ons er al op dat geloven mensenwerk is. Hij stelde: ‘Alle spreken van boven komt van beneden.’Arjan Boswijk, Groningen Keurig dat de Volkskrant de opgelegde dwangsom van 15 duizend euro nog niet heeft geïnd bij het ministerie van VWS. Door het naast zich neerleggen van de rechterlijke uitspraak die gebiedt de communicatie over de Sywert-deal te openbaren, riskeert VWS zelfs hogere boetes. Die natuurlijk niet uit zak van de minister(s) worden betaald, maar met centen van de belastingbetaler. Anders zou ik zeggen: betalen, pannekoek!Nanette Haze, Nijmegen Ach, kon het leven maar zo gemoedelijk zijn als op de Zwarte Cross, dan was er nergens een probleem.Karolien Havermans, Amsterdam||https://www.volkskrant.nl/columns-opinie/over-een-paar-jaar-schrijven-we-keurig-netjes-een-rapport-over-oekraine~b06c580a/
2022-07-18||Ik herken drie niveaus van gletsjerverdriet, het is om te huilen||Ik kijk vanaf de Simplon-pas uit op de Fletschhorn, een berg van 3.996 meter in de Walliser Alpen. De noordwand, met honderden meters ijs van meer dan 50 graden, werd in 1927 voor het eerst beklommen. En ergens deze eeuw waarschijnlijk voor het laatst. In een artikel in Nature schrijven wetenschappers dat als het smelten in hetzelfde tempo doorgaat de Europese gletsjers voor 2100 ijsloos zullen zijn. De gruwelijke vaart waarmee gletsjers smelten, wordt steeds voelbaarder. Drie dagen geleden gaf de berggidsvereniging in Chamonix de scherpe waarschuwing om de Mont Blanc via de normaalroute niet meer te beklimmen vanwege voortdurende steenval. Op de Marmolada-gletsjer in de Dolomieten kwamen begin deze maand waarschuwingen te laat. Daar brak de top van de gletsjer af, nadat de dag ervoor een recordtemperatuur was gemeten van 10 graden Celsius. Elf mensen stierven onder sneeuw, ijs en puin. In Uttarakhand, India, vond vorig jaar een enorme gletsjerramp plaats en raakten 140 mensen vermist. Het is om te huilen. En er is zo veel om te huilen, op verschillende niveaus. Er is ten eerste het kleine verdriet over de dingen die we niet meer kunnen doen. Iemand met alpinismedromen, zoals ik, zal die dromen ofwel moeten opgeven ofwel een hoger risico op ongelukken of sterfte moeten accepteren. Berggidsen verliezen hun werk en ook gewone bergwandelaars zullen veel vaker landverschuivingen, rotslawines en bosbranden op hun pad kunnen verwachten. Het gestaag wegvallen van bergsport en bergplezier is geen groot verdriet. Een bourgeois verdriet bovendien, zou je kunnen zeggen. Toch is dat te simpel. De bergen hebben iets magisch en niet alleen voor de romantici die er lyrische dichtregels aan wijdden. Het tweede niveau van verdriet betreft de opwarming van de aarde en het stijgen van de zeespiegels, waarvoor smeltende gletsjers een van de belangrijkste oorzaken zijn. In Groenland is in de afgelopen tien jaar 215 miljard ton aan ijsmassa verloren gegaan. Wanneer je kijkt naar een gletsjer die nog maar de helft is van wat die was, dan kijk je ook naar rivieren die droog komen te liggen, aan tekorten aan drinkwater voor honderden miljoenen mensen wereldwijd, aan diersoorten die uitsterven, aan toekomstige generaties voor wie 40 graden in De Bilt en overstromingen normaal zijn geworden. Daarom maken verdwijnende gletsjers verdrietig: klimaatverandering is niet iets van grafieken en cijfers waar we ons, als we eerlijk zijn, geen goede voorstelling van kunnen maken, maar is iets wat we met onze eigen ogen kunnen zien. Er is misschien nog een derde type gletsjerverdriet, en dat is verdriet om de berg zelf. Ik zeg misschien, omdat het een emotie is die ik, en de meeste westerlingen met mij, maar moeilijk kunnen ervaren. Het verdriet van de alpinist en het verdriet om klimaatverandering kunnen we voelen omdat het gaat over individuen (en als we heel hard ons best doen, ook over individuen die nog niet bestaan). Is het ook erg voor de Fletschhorn dat na eeuwen, millennia, zijn ijsdeken langzaam maar zeker van hem wordt afgetrokken door gulzige oliebedrijven, laffe regeringen en de verwende homo sapiens? Op basis van diep ingebakken westerse kaders die allemaal draaien om rechten, plichten, geneugten en schade aan individuen, is het antwoord nee. Maar als we te rade gaan bij de Indiase en boeddhistische filosofie, is het een vraag die we op z’n minst serieus moeten nemen. De Japanse filosoof Dōgen (1200–1253 na Christus) schreef dat we de bergen niet alleen moeten zien vanuit het perspectief van menselijk denken, en dat de kracht van denken ‘vanuit’ de bergen juist ook is om onze eigen rupsje-nooit-genoegreflexen onder ogen te komen. Ik voel het nog niet helemaal, verdriet om de Fletschhorn als zodanig. Maar misschien is precies dat mensgerelateerde denken wat ons hier heeft gebracht: het idee dat alles om ons draait, dat er voor ons minder diersoorten te bewonderen zullen zijn, dat er voor ons werelderfgoed wegsmelt. Daar koopt de Fletschhorn echt helemaal niets voor. Fleur Jongepier is filosoof en essayist voor Bij Nader Inzien. Zij schrijft om de week een wisselcolumn met Erdal Balci.||https://www.volkskrant.nl/columns-opinie/ik-herken-drie-niveaus-van-gletsjerverdriet-het-is-om-te-huilen~bb007635/
2022-07-18||‘Je bent een 14-jarig jochie’, zei de man uit de rij, ‘en je moet je bek houden’  ||Alle ogen waren gericht op een lange, magere jongen achter de kassa. Ik had mijn oordopjes in – een beginnersfout voor een columnist, ik weet het – en deed ze snel uit. Voor zijn kassa, bij het begin van de band, lagen de restanten van wat kort daarvoor een fles witte wijn was geweest. Grote glasscherven dreven als schipbreukelingen in een bleke zee die almaar groter werd. Blijkbaar weigerde de jongen de boel op te ruimen en mensen gaven hem daarvoor op zijn kop. Een man zei tegen hem dat hij niet zo’n grote bek moest hebben, waarop de jongen een nog grotere bek opzette. Ik keek om me heen. Als ik een beveiliger in een supermarkt zou zijn geweest, was dit het moment waar ik mijn hele leven op gewacht had. Maar er was geen beveiliger. Er was überhaupt geen leidinggevende. De jongen en de man schreeuwden over en weer. ‘Je moet je kankerbek houden’, zei de jongen. Daarna maakte hij aanstalten om achter zijn kassa vandaan te komen en de man aan te vliegen. Als hij dan toch die kant op ging, kon hij net zo goed die fles wijn opruimen. Maar een andere kassajongen hield hem tegen. Achter de servicebalie stonden twee meisjes schaapachtig te lachen. ‘Je bent een 14-jarig jochie’, zei de man uit de rij, ‘en je moet je bek houden.’ Omdat ik aan het bedenken was of, wanneer en hoe ik zou ingrijpen, hoorde ik niet wat de jongen daarop antwoordde. Het was blijkbaar foute boel. ‘Hé!’, riep een jonge vent die helemaal vooraan in mijn rij stond. Hij droeg een T-shirt en zag eruit als iemand die aan crossfit doet. ‘Nu moet je je kop houden.’ Hij priemde een vinger naar de kassajongen. ‘Ik werk bij het OM en dit is bedreiging.’ Wat hij precies bij het OM deed zei de man niet. Misschien repareerde hij printers. Zijn woorden sorteerden in ieder geval het gewenste effect. De jongen sloeg zijn handen voor zijn ogen en schudde zijn hoofd. Hij piepte nog wat en ging schoorvoetend verder met het afrekenen van boodschappen. Toen een oudere dame aan de beurt was, gaf ze hem een volstrekt overbodige trap na. ‘Dank u wel mevrouw’, zei ze belerend, ‘dat u mij werk verschaft waardoor ik betaald kan worden.’ Daarna keek ze mij aan, met een blik van verstandhouding. Die hadden we, maar niet de goede. Nu had ik het juist met die jongen te doen. En dat kon natuurlijk nooit de bedoeling zijn.||https://www.volkskrant.nl/mensen/je-bent-een-14-jarig-jochie-zei-de-man-uit-de-rij-en-je-moet-je-bek-houden~b09c9de1/
2022-07-18||Hoe uitzonderlijk is deze zomerhitte? En nemen weersextremen toe?||Wat er dezer dagen gebeurt, werd al ruim een week voorzien: een tropisch hete bel lucht drijft vanuit Portugal en Spanje onze kant op. Dat zal naar verwachting maandag al recordtemperaturen tot misschien wel 43 graden opleveren in Frankrijk, en wellicht meer dan 40 graden in Groot-Brittannië. Dinsdag bereikt de heetste lucht ons land. Of de tropische hitte bij ons ook het record uit 2019 laat sneuvelen, van 40,7 graden in Gilze en Rijen, is echter onzeker. Maar mogelijk komt de temperatuur dinsdag wél weer lokaal boven de magische grens van 40 graden. Zo voorziet het KNMI 38 graden in Twente en 36 graden in Noord-Nederland. Dat is weliswaar nog geen 40 graden, maar modellen hebben de beruchte neiging hittepieken soms iets te onderschatten: garantie tot de voordeur. De hittepiek is overigens van korte duur. Voor woensdag voorziet het KNMI alweer 80 procent kans op regen en wordt het hoogstens nog 27 graden. Daarna zakt de temperatuur terug naar 23 graden en wordt het rustig Hollands zomerweer, met vooral in het weekeinde kans op een bui. Dat ligt er een beetje aan hoe je het bekijkt. Hitterecords zijn hitterecords: dat is per definitie bijzonder. En een temperatuur van boven de 39 of 40 graden is in ons land sowieso zeer uitzonderlijk. Het warmterecord vóór 2019 was ‘slechts’ 38,6 graden en hield liefst 75 jaar stand, sinds 23 augustus 1944. Wellicht wordt dit vroegere record dinsdag opnieuw overschreden. Aan de andere kant: één zwaluw maakt nog geen zomer, en één tropische dag met een temperatuur boven de 30 graden maakt nog geen uitzonderlijke situatie. Gemiddeld zijn er in ons land elk jaar 2 tot 5 tropische dagen – het precieze aantal verschilt per plek. Zo bezien zijn er meer dagen nodig voor een uitzonderlijke periode. Hoewel het onmogelijk is per afzonderlijke gebeurtenis de opwarming van de aarde de schuld in de schoenen te schuiven, is het alleszins aannemelijk dat het veranderende klimaat de warmte extra heeft opgestookt. Op zeker drie manieren. De eerste is de warmtebel zelf. Die ontstond in het Middellandse Zeegebied, waar door opdroging van de bodem de lucht extra heet kan worden, omdat er minder energie opgaat aan de verdamping van water en er dus meer energie overblijft voor de opwarming van de lucht. Een tweede mechanisme dat mogelijk een rol speelt is de straalstroom. Die verandert weerpatronen steeds vaker wat van koers, door een domino-effect dat uiteindelijk begint bij de snellere opwarming van de polen. Het gevolg is dat verkoelende zeelucht West-Europa slechter kan bereiken, vermoeden klimatologen. Met als gevolg dat hittepieken meer vrij spel hebben boven het West-Europese vasteland. Of dat nu ook meespeelt? ‘Het korte antwoord is dat we het nog niet weten’, zegt hoogleraar klimaatextremen Dim Coumou (VU Amsterdam) desgevraagd. Een derde argument is eenvoudigweg: de waarnemingen. In Europa is het aantal hittegolven ruim drie keer méér toegenomen dan in andere landen op het noordelijk halfrond, noteerden wetenschappers, onder wie Coumou, eerder deze maand in vakblad Nature Communications. De veranderende straalstroom lijkt de hoofddader. Ook opvallend is dat de natuur het gemiddeld aantal tropische dagen dat je in ons land mag verwachten – 2 tot 5 per jaar – de laatste tijd schromelijk aan haar laars lapt. In 2018 waren het er 8, het jaar erop 11, en in 2020 was er een heel rijtje van 8 opeenvolgende dagen waarop het kwik boven de 30 graden kwam. Geen echt record – in 1976 was het in Zuid-Nederland eens twee weken meer dan 30 graden – maar niettemin een stevige aanwijzing dat extremen steeds gewoner worden. Dat is uiteraard niet goed te zeggen, maar bemoedigend is wel dat ook Nederland inmiddels hitteplannen heeft en doordrongen is van de schade die hitte kan toebrengen. Niet voor niets besloot de organisatie van de Nijmeegse Vierdaagse de eerste wandeldag, dinsdag, af te gelasten. Vooral kwetsbare mensen en ouderen die hun warmte niet meer goed kwijt kunnen, lopen verhoogd risico om bij de hitte te overlijden, door uitputting, uitdroging of doordat hun hart het begeeft. Wel is duidelijk dat de hitteplannen die overal worden uitgerold, zin hebben. In 2003 kwamen bij de extreme hitte van dat jaar nog tienduizenden Europeanen om. Toen Europa in 2019 weer werd getroffen door een zelfs nog extremere hitte, waren dat er vele malen minder. Niettemin registreerde het CBS tijdens de hittegolf van augustus 2020 toch weer 393 méér sterfgevallen dan in die periode gebruikelijk is. ‘Zelfs als klimaatwetenschapper die deze dingen bestudeert, vind ik dit griezelig’, aldus hoogleraar natuurrampen Hannah Cloke van de Universiteit van Reading in een reactie. ‘Dit voelt echt. Begin vorige week was ik nog bezorgd of mijn goudvis niet te warm zou worden. Nu maak ik me zorgen om het overleven van mijn familieleden en buren.’||https://www.volkskrant.nl/nieuws-achtergrond/hoe-uitzonderlijk-is-deze-zomerhitte-en-nemen-weersextremen-toe~bd5ecd0d/
2022-07-18||Raad van State kraakt wet voorkeurstemmen: ‘Meer versplintering en meer cliëntelisme’||Dat schrijft de Raad, de belangrijkste adviseur van kabinet en Tweede Kamer, in het advies over het wetsvoorstel Met één stem meer keus. Met dat plan hoopt minister Bruins Slot van Binnenlandse Zaken de band tussen kiezers en politici te versterken. De Raad is niet onder de indruk en ‘ziet niet in hoe dit voorstel het geschetste probleem zou kunnen oplossen’. Bruins Slot wil met ingang van 2025 de voorkeurstem een zwaarder gewicht geven bij verkiezingen. Kiezers krijgen in het stemhokje voortaan twee opties. De ene optie is dat de kiezer het hokje naast het logo van een politieke partij rood maakt. Dat is een stem op de partij en de door die partij opgestelde volgorde van de kandidatenlijst. De kiezer kan echter ook het vakje rood maken naast de kandidaat van zijn voorkeur. Bijvoorbeeld omdat het iemand uit de regio is, of iemand met veel inhoudelijke kennis over een bepaald onderwerp. Het totaal aantal stemmen op een lijst bepaalt dan net als nu hoeveel zetels een partij krijgt, maar de kandidaat met de meeste eigen stemmen krijgt als eerste een zetel, ook als hij of zij bijvoorbeeld meer stemmen heeft dan de lijsttrekker. Ook de volgorde van de rest van de lijst wordt op die manier vastgesteld. De meeste stemmen gelden. Met deze maatregel neemt het kabinet een voorstel over van de Staatscommissie Parlementair Stelsel, die onder voorzitterschap van VVD-coryfee Johan Remkes eind 2018 een advies uitbracht over betere representatie van alle Nederlanders in de volksvertegenwoordiging en versterking van de rechtsstaat. De Raad heeft ernstige twijfels of Remkes en Bruins Slot veel oplossen met het wetsvoorstel. Het kabinet verwijst naar onderzoeken waaruit blijkt dat zo’n 30 procent van de kiezers zich door geen enkele politieke partij goed vertegenwoordigd voelt, maar de Raad is niet onder de indruk. ‘Als dit al zo zou zijn, zou dit een lacune in het partijenlandschap zijn’, aldus de Raad. ‘Nu het voorstel zich slechts richt op de vervulling van zetels binnen een lijst en niet op de competitie tussen partijen valt echter niet in te zien hoe de voorgestelde keuze tussen een kandidaats- of lijststem het geschetste probleem zou kunnen oplossen.’ Daarnaast voorziet de Raad juist nieuwe politieke problemen als Bruins Slot doorzet en kandidaten in verkiezingscampagnes dus meer nadruk moeten gaan leggen op hun eigen kwaliteiten dan op die van hun partij. In het algemeen vreest de Raad verdere uitholling van politieke partijen, de pijlers waarop de Nederlandse democratie is gebouwd. Het wetsvoorstel is daarom ‘onvoldoende doordacht’. Zo vrezen de adviseurs dat het nieuwe stelsel vooral veel goede campagnevoerders in de Kamer zal brengen. ‘Dit kan ten koste gaan van de kansen van kandidaten die minder in de schijnwerpers staan, maar beschikken over belangrijke inhoudelijke expertise en ervaring. In kwalitatief opzicht kan daarmee de uitvoering van de essentiële parlementaire taken – controle en wetgeving – verder onder druk komen te staan.’ Ook waarschuwt de Raad voor nog meer politieke versnippering. ‘Het gevoelde persoonlijke mandaat kan er toe leiden dat aldus verkozen volksvertegenwoordigers een meer eigen koers varen. In uiterste gevallen kan dit leiden tot afsplitsing. Verdere fragmentarisering is evenwel onwenselijk, nu fracties al een kleine omvang hebben en daardoor veel moeite hebben om hun grondwettelijke taken uit te voeren.’ Speciale aandacht vraagt de Raad voor het risico van cliëntelisme. Kandidaten zullen geneigd zijn voor hun persoonlijke campagne financiering te zoeken door bedrijven en personen, die daar vervolgens gunsten voor zouden kunnen verlangen. Dat schreeuwt om strengere regels voor financiering van individuele campagnes, stelt de Raad, maar het kabinet heeft daar vooralsnog geen plannen voor. In haar reactie schrijft minister Bruins Slot dat zij de komende maanden aan de slag gaat ‘met het beter onderbouwen van het wetsvoorstel’. Zij hoopt het begin 2023 alsnog voor te kunnen leggen aan de Tweede Kamer.||https://www.volkskrant.nl/nieuws-achtergrond/raad-van-state-kraakt-wet-voorkeurstemmen-meer-versplintering-en-meer-clientelisme~bf6c5238/
2022-07-18||Het gebeurde in de speeltuin, waar ze vol enthousiasme naar de schommels rende||Ik was getuige van een belangrijk moment in een mensenleven. Het mensenleven in kwestie behoorde toe aan een mij onbekend meisje van een jaar of zes, zeven. Het gebeurde in de speeltuin, waar ze vol enthousiasme naar de schommels rende. Ze begon meteen verwoed te schommelen, maar na een paar keer heen en weer voltrok zich dat belangrijke moment: ze begon na te denken over wat ze deed. Het schommelen viel stil. Ik kon natuurlijk niet in haar hoofd kijken, maar haar gezicht liet duidelijk vertwijfeling zien. Iets in de trant van: waarom doe ik dit? Wat is er eigenlijk leuk aan schommelen? Waarom wordt er van mij verwacht dat ik hier blij van word? Vinden andere kinderen dit wél oprecht fantastisch? Ze probeerde zichzelf nog even halfslachtig aan te slingeren, maar ze had gegeten van de boom der wijsheid, dus echte onbevangen lol zat er niet meer in.||https://www.volkskrant.nl/columns-opinie/het-gebeurde-in-de-speeltuin-waar-ze-vol-enthousiasme-naar-de-schommels-rende~bb7c1c96/
2022-07-18||‘Here We Are’ toont vrouwen als grote vernieuwers van het design ★★★★☆||Het eerste ontwerp op de tentoonstelling Here We Are is meteen raak. Een sierlijke illustratie toont een vrouw in messiaanse pose met in haar gespreide armen een lint met daarop Votes for Women. Achter haar hoofd gloeit een stralende zon, die als een aureool haar heilige missie verbeeldt. De maker van dit pakkende beeld is Emmeline Pethick-Lawrence (1867-1954). Voor een campagne voor vrouwenkiesrecht introduceerde deze Britse ontwerper in 1908 een visuele identiteit met een helder kleurpalet van wit (reinheid), paars (waardigheid) en groen (hoop). Let wel: disciplines als reclame en zelfs grafisch ontwerp bestonden amper. Ondank dit pionierswerk bleef haar naam grotendeels onbekend. Dit lot trof het merendeel van de ruim honderd ontwerpers die worden belicht op de tentoonstelling in de Kunsthal in Rotterdam, over de rol van vrouwen in design van ongeveer 1900 tot nu. Al in 1909 verschijnt het instructieboek Box Furniture, waarmee laagopgeleide arbeidersgezinnen aan de hand van toegankelijke bouwtekeningen houten verpakkingskratten kunnen demonteren en weer assembleren tot handzame meubels, inclusief een lijst met benodigde gereedschappen. Het duurt dan nog een kwart eeuw totdat Gerrit Rietveld zijn kratstoel introduceert. De maker: Louise Brigham (1875-1956). Ook haar naam bleef zo goed als onbekend. Pijnlijk. Aan de kwaliteiten van deze vrouwen lag het niet. Waaraan dan wel? Een gebrek aan kansen, maakt Here We Are duidelijk. Deze kansenongelijkheid begon al bij het onderwijs. Zo werden vrouwen zelfs op de vooruitstrevende designschool Bauhaus in de jaren twintig van de vorige eeuw bijna vanzelfsprekend doorverwezen naar het weeflokaal. Maar intussen begonnen twee vrouwen in 1919 – hetzelfde jaar dat Bauhaus werd opgericht en ook in Duitsland – de Loheland-school, een opleiding voor uitsluitend vrouwen en met een uniek lesprogramma van gymnastiek en ambacht. Aan deze school zijn amper wetenschappelijke studies gewijd. Gebrek aan erkenning is klaarblijkelijk een hardnekkig fenomeen. De bijna honderd ontwerpen op Here We Are lopen uiteen van ‘vrouwelijke’ wandkleden tot een complete ruimtecapsule voor Russische kosmonauten. In de jaren vijftig stelde de Amerikaanse autofabrikant General Motors een vrouwelijk ontwerpteam aan om het interieur van hun limousines een vrouwvriendelijke uitstraling te geven. Deze damsels of design (een naam die de ontwerpers zelf verafschuwden) staan aan de wieg van de moderne gezinsauto. Ook zakelijk waren vrouwen meer dan eens grote vernieuwers. Wie transformeerde Cartier na de Tweede Wereldoorlog van een horlogemerk voor mannen tot hét toonaangevende sieradenhuis? De flamboyante artdirector Jeanne Toussaint, herkenbaar aan haar stoere rijlaarzen en sigarettenpijpje. De bedenker van de baanbrekende ‘Tupperware parties’? De eigenzinnige Brownie Wise, die met deze verkoopfeestjes bij huisvrouwen thuis in de jaren vijftig de basis legde voor het wereldwijde succes van de plastic keukenbakjes, maar niettemin bruut opzij werd geschoven door oprichter Earl Tupperware. Bestaat er zoiets als een vrouwelijke blik in design? In de smaakvolle tentoonstellingsinrichting zou je in de harmonieuze kleuren en sierlijke vormen zomaar een vrouwelijke toets kunnen zien. Maar dan is daar opeens de Nederlandse Marjan van Aubel, die met veel technisch vernuft een lamp voorziet van zonnepanelen en zo zijn eigen stroom laat opwekken. Als er al een overeenkomst is tussen al die vrouwelijke ontwerpers, dan is het dat ze maatschappelijke noodzaak laten prevaleren boven persoonlijke roem. Ook werken ze – vaak noodgedwongen – met extreme toewijding en concentratie. En ja, ze hebben ook een goed gevoel voor esthetiek. Of dat nu van een auto is of van een protestposter.||https://www.volkskrant.nl/cultuur-media/here-we-are-toont-vrouwen-als-grote-vernieuwers-van-het-design~b4f0dfd9c/
2022-07-18||Opinie: Bewegwijzering in de wijk en een aangepast interieur: woningen voor mensen met dementie zijn hard nodig ||Het is goed dat minister Conny Helder van VWS de komende jaren veel seniorenwoningen wil laten bouwen, maar in de bouwplannen ontbreekt aandacht voor mensen met dementie. Omdat nu al een op drie kwetsbare ouderen dementie heeft en een op de vijf mensen het krijgt, roepen wij de minister op geld vrij te maken om dementievriendelijk te gaan bouwen. Keer op keer blijkt het nodig volksziekte nummer 1 onder de aandacht te brengen. Dementie is in 2040 de belangrijkste ziekte waaraan mensen overlijden. Minister Helder benoemde recent de grote uitdaging voor de ouderenzorg in Nederland: het bouwen van genoeg seniorenwoningen, zo’n 300 duizend de komende tien jaar. Maar een seniorenwoning is niet hetzelfde als een dementievriendelijke woning. Juist daarmee is veel winst te behalen. Niet alleen voor mensen met dementie, ook voor hun mantelzorgers en de professionele zorg, en zowel maatschappelijk als financieel. Dat bleek uit een (maatschappelijke) businesscase die we recent hebben overhandigd aan minister Helder. Als we nalaten te handelen, stapelen de problemen zich op. Nu al zien we door toename van het aantal alleenstaande ouderen met dementie meer crises achter de voordeur ontstaan. Vaak zijn dat gevaarlijke situaties, die behalve op de omgeving, ook een groot beroep doen op de professionele thuiszorg en op de crisisopvang- en zorg. De gevolgen: traumatische ervaringen voor de persoon zelf, afname van het werkplezier van (toch al schaarse) professionals en stijgende kosten van de gezondheidszorg, want crisiszorg is dure zorg. Is er een mantelzorger betrokken, dan is er een grote kans dat hij, en meestal zij, overbelast raakt. Waar een gemiddelde mantelzorger 8 uur aan mantelzorg besteedt, is dat voor een naaste met dementie zo’n 40 uur: een volledige werkweek dus, vaak naast een reguliere baan. Bovendien neemt het aantal mantelzorgers de komende jaren af. Daarnaast is er een gat ontstaan tussen ‘wonen thuis’ en ‘zorg in een verpleeghuis’ doordat er geen verzorgingshuizen meer zijn. Er is eigenlijk geen alternatieve woonvorm voor mensen met dementie die meestal graag thuis willen blijven wonen en niet naar een verpleeghuis willen, maar meer zorg nodig hebben dan in een gewoon huis in een gewone wijk kan worden geboden. Zo’n alternatieve woonvorm moet financieel haalbaar zijn en inspelen op een krappe arbeidsmarkt: realiteiten waarmee we van doen hebben. En als die alternatieve woonvorm bijdraagt aan het doorbreken van de stagnatie op de woningmarkt doordat ouderen een reguliere woning achterlaten, dan betekent dat dus winst op zo ongeveer alle vlakken. De benodigde woonvorm leidt ertoe dat mensen niet of pas veel later naar een verpleeghuis hoeven en tot die tijd (of hun verdere leven) een eigen plek hebben, een echt, eigen thuis. Hoe ziet zo’n woonvorm eruit? Er is inmiddels al goed onderzoek gedaan naar dementievriendelijke woningen. Denk aan geclusterde, maar zelfstandige woningen met gemeenschappelijke ruimten voor sociaal contact en zorg als dat nodig is, waarbij domotica bijdraagt aan bijvoorbeeld veiligheid en medicatie-inname. Denk ook aan bewegwijzering in de wijk en contrastrijke kleuren in de woning zodat deuren, wc-brillen, lichtknopjes en andere voorwerpen kunnen worden onderscheiden. Met het bouwen van dergelijke woningen, kan noodzakelijke zorg bovendien efficiënt worden geleverd en is snelle opschaling van zorg makkelijker, mocht dat nodig zijn. Zo’n goed ingericht zorgproces draagt flink bij aan het werkplezier van professionals en zorgt voor fors minder uitval onder mantelzorgers. Ook dat weten we door onderzoek. Van de 300 duizend te bouwen woningen moeten er in 2040 ongeveer 88 duizend dementievriendelijk zijn. De kennis over dementievriendelijk wonen is er dus al, nu nog de bereidwilligheid en de financiën. Zoals vaker in de domeinen zorg, welzijn en wonen ontstaat de winst niet op dezelfde plek als waar de investeringen plaatsvinden. Wij roepen de minister voor Langdurige Zorg op om daarom de portemonnee te trekken. De winst van dementievriendelijke woningen ligt immers vooral bij zorg en welzijn (kwaliteit van leven mensen met dementie en hun mantelzorgers, kwaliteit van/plezier in werken van professionals, maar ook lagere Wet maatschappelijke ondersteuning-kosten, efficiëntere thuiszorg, minder crisisopnamen en minder intramurale verpleeghuiszorg), maar de kosten vooralsnog niet. Dan is het niet meer dan logisch dat minister Helder ook bijdraagt aan de investeringen.||https://www.volkskrant.nl/columns-opinie/opinie-bewegwijzering-in-de-wijk-en-een-aangepast-interieur-woningen-voor-mensen-met-dementie-zijn-hard-nodig~bd8e3523/
2022-07-18||De presidentsverkiezing van woensdag wordt een eerste test voor de eenheid in Sri Lanka  ||Zaterdag kwam het parlement in een ultrakorte spoedzitting bijeen, om het aftreden van de gevluchte president Gotabaya Rajapaksa te accepteren. Kandidaten voor het presidentschap hebben nog tot dinsdag om zich aan te melden. Tot dusver hebben vier politici dat al gedaan. De belangrijkste van die vier is interim-president Ranil Wickremesinghe, hoewel ook zijn populariteit danig is aangetast. Toen demonstranten een week geleden het presidentieel paleis en de residentie bestormden, staken zij ook de woning van Wickremesinghe in brand. Zij beschouwden hem als een handlanger van de familie Rajapaksa, die met wanbeleid, megalomane projecten en corruptie de economie in Sri Lanka had verwoest. Na het aftreden van Gotabaya Rajapaksa’s broer Mahinda als premier zette de president veelvoudig ex-premier Wickremesinghe in als interim-premier, en toen Gotabaya zelf na aanhoudende protesten eindelijk ook aftrad werd Wickremesinghe automatisch interim-president. Een woordvoerder van de organisatoren van de protesten zei toen tegen persbureau AFP dat hij van plan was de acties nu op Wickremesinghe te willen richten. Dat is tot nu toe uitgebleven. Nadat Gotabaya woensdag stiekem het land had verlaten en later vanuit Singapore zijn aftreden bekendmaakte, is het langzaam weer rustig geworden in het land. Demonstranten zijn vertrokken uit de bezette paleizen. Wickremesinghe heeft zondag met het oog op de komende presidentsverkiezingen de noodtoestand uitgeroepen, en leger en politie opdracht gegeven de rust verder te handhaven. Hij kondigde ook aan dat hij een deel van het noodbudget van augustus zou gebruiken voor voedsel voor de armlastige bevolking. Brandstof gaat op de bon; brandstofpasjes geven recht op een quotum aan brandstof. Daarmee wordt een noodverband gelegd voor de meest acute problemen waarmee de eilandstaat kampt. Ook werd bekend dat Sri Lanka nog steeds gesprekken voert met Rusland over de levering van nieuwe brandstof. Door het wanbeleid van de Rajapaksa’s was de kas van het land uitgeput. Alle buitenlandse valuta die nodig waren voor import van brandstof, medicijnen en voedsel waren op, wat leidde tot lege schappen en eindeloze rijen voor de tankstations. Zondag precies 100 dagen geleden, op 9 april, gingen de Sri Lankanen voor het eerst de straat op om tegen het economisch wanbeleid te protesteren. Het aarzelende protest zwol aan en beleefde zijn climax toen op zaterdag 9 juli een onafzienbare menigte de presidentiële gebouwen binnendrong. President Gotabaya Rajapaksa was toen al ondergedoken. Hij vloog woensdag stiekem met een marinevliegtuig naar de Maldiven en vloog donderdag door naar Singapore. De protesten tegen de armoede leidden tot ongekende eenheid in Sri Lanka, dat ooit verscheurd werd door een jarenlange burgeroorlog. Leden van alle etniciteiten – de Singalese meerderheid, en de Tamil- en moslimminderheid – sloten zich aan bij de demonstraties. De presidentsverkiezing van woensdag wordt een eerste test voor de eenheid en voor de rust. Het parlement wordt nog steeds gecontroleerd door de partijen van de Rajapaksaclan en Wickremesinghe. Hierdoor lijken de kandidaten, oppositieleider Sajith Premadasa, Anura Kamara Disanayake van de Marxistische partij JVP, en Dullas Alahapperuma, die zich heeft afgesplitst van Rajapaksa’s SLPP weinig kans te maken. De druk van de protestbeweging kan echter misschien nog een rol van betekenis spelen.||https://www.volkskrant.nl/nieuws-achtergrond/de-presidentsverkiezing-van-woensdag-wordt-een-eerste-test-voor-de-eenheid-in-sri-lanka~b44e805b/
2022-07-18||Ik had mijn telefoon in een Griekse taxi laten liggen: dan ben je driekwart van je leven kwijt||Een minder handige bijwerking van de medicijnen die mijn chemokuren begeleiden is vergeetachtigheid. Die heeft al geleid tot een slotenmaker om mijn voordeur te openen omdat ik mijn sleutels was vergeten (2 keer, in een paar seconden, met een speciaal metalen kaartje), het verlies van de OV-chipkaart (2 keer), contant geld dat ik in de betaalautomaat had laten zitten (2 keer) en een zeer kreukelige was omdat ik die was vergeten op te hangen (4 keer). Dramatischer was wat me overkwam op het vliegveld bij Chania, Kreta. Een taxi had me daar afgezet nadat ik de nacht had doorgebracht in het charmante hotel Lucia aan de haven van die prachtige stad. Alleen, want mijn vrienden waren een dag eerder vertrokken. Ik stond een laatste (nep)sigaretje te roken, voor de ingang van Departures. Voor de zekerheid doorzocht ik mijn tas nog even naar mijn mobiele telefoon, want daarop had ik de instapkaart gedownload. Het bloed pompte mijn hoofd vol, ik kreeg hartkloppingen en begon te zweten: geen telefoon in de tas. Ook niet in mijn broek of op de stoep. Ik had hem in de taxi laten liggen. Dan ben je driekwart van je leven kwijt, inclusief die instapkaart en de verklaring van de huisarts voor mijn medicijnen waarop de drugshonden ter plekke zeker zouden aanslaan. Mijn eerste gedachte was: houd die twee patrouillerende POLICE-mensen aan, van wie er eentje trouwens best aantrekkelijk was, zeg dat je lung cancer hebt en niet al te stabiel bent, en sommeer ze alle taxichauffeurs van Chania en omstreken te verwittigen. Gelukkig kwam ik vrij snel daarna op een realistischer idee. Ik stapte af op de eerste van een lange rij taxi’s, keek de chauffeur zo hulpbehoevend mogelijk in de ogen en vroeg of hij hotel Lucia wilde bellen, daar wisten ze vast in contact te komen met de collega die me hier had gebracht. Schoorvoetend zocht hij op internet het nummer, belde en hing weer op na een geanimeerd gesprek waaraan geen einde leek te komen, in een soort Engels dat ik niet verstond: hij had gesproken met hotel Lucia in Ghana, en in plaats van zich zorgen te maken over de kosten moest hij daar onbedaarlijk om lachen. Vijf collega’s hadden zich inmiddels bij hem gevoegd en gingen op zoek naar het juiste telefoonnummer, terwijl kostbare minuten verstreken. Eentje was zo snugger om te veronderstellen dat het hier om Hotel Loukia moest gaan (op z’n Grieks), belde en hing na een zeer kort gesprek weer op. ‘Yes, taxi driver will be here in 20 minutes, with your phone.’ 20 minuten later kwam mijn chauffeur weer aanrijden. Hij schudde zijn hoofd, zei: shit happens en gaf me lachend mijn mobieltje terug. Hij wilde er absoluut niks voor hebben. Had ik al verteld dat de Grieken beschaafd, vriendelijk en betrouwbaar zijn?||https://www.volkskrant.nl/mensen/ik-had-mijn-telefoon-in-een-griekse-taxi-laten-liggen-dan-ben-je-driekwart-van-je-leven-kwijt~b0ccc627/
2022-07-18||HELLO?!||Here we see a character of the alternative alphabet I created. It is a low chunky horizontal line, with an accent on it. I was inspired by the rich histories of marks and alternative literacies developed by people in Amsterdam Nieuw-West, where alternative communication is used as a means of resistance. While I was living there, every night voices started whispering beneath my window. The next morning I found what I call little notes: chalk and graffiti shapes on the walls and pavement. With my alternative alphabet drawings I propose secrecy and code as a method to survive and to escape detection from the powers that be. In the end I proposed to my partner to move houses and survive the powers that be by getting the hell out of there. I love it when art agitates people.||https://www.volkskrant.nl/cultuur-media/hello~bd521246/
2022-07-18||Gerd Gigerenzer over intuïtie: ‘Veel ceo’s nemen de helft van de grote beslissingen op gutfeeling’||Een arts die precies weet hoe een procedure hoort te verlopen en in de behandelkamer toch ineens beslist het heel anders aan te pakken. Een muzikant die de ritmes die hij jarenlang zorgvuldig oefende speelt zonder nadenken, alsof zijn vingers vanzelf het instrument bespelen. Een politierechercheur die voelt dat-ie nog éven terug moet naar de plaats delict en dan ineens weet in welke richting hij verder moet. Intuïtief denken en beslissen doen we allemaal. Het speelt een rol bij politieke beslissingen, in de sport, in de bestuurskamers van de grootste bedrijven en bij het sociale verkeer. Aan intuïtie worden ook voorbeelden verbonden als: weten of iets goed is of niet, of je iets moet doen of juist niet, en je richtingsgevoel bij een boswandeling. Een groot deel van ons leven volgt geen logica. Maar wat intuïtie precies is, is voor velen ongrijpbaar. Dat intuïtie bestaat, betwijfelt niemand. Maar het is weinig onderzocht en wordt lang niet altijd serieus genomen. Wie intuïtief handelt, doet immers gevoelsmatig wat in hem of haar opkomt. Het heeft dan ook geen officiële plek in opleidingen of beleidsvorming. Daar wordt vooral aangeleerd: denk na voor je beslist. Analyseer voor je concludeert. Dat is raar voor iets dat zo alomtegenwoordig en populair is. Boeken als Blink van de Amerikaanse schrijver Malcolm Gladwell en Thinking, Fast and Slow van Nobelprijswinnaars Daniel Kahneman en Amos Tversky, over onbewust beslissen en oordelen, zijn razend populair, en het zelfhulpboekenschap in de boekwinkel staat vol met titels over intuïtief leven en handelen. In Leiden wordt, in het kader van Leiden European City of Science, op dit moment onderzoek gedaan naar de rol van intuïtie in kunst en wetenschap onder leiding van hoogleraar gedragswetenschappen Andrea Evers. Museum De Lakenhal maakt later dit jaar een tentoonstelling over intuïtieve kunstbeleving. Op zoek naar het nut van intuïtie, en geïnspireerd door het project aan de Universiteit Leiden, spreken we de komende maanden experts uit verschillende vakgebieden, van een medicus tot een specialist in vormgeving en ontwerp. Over de momenten in hun werk dat intuïtie uiterst belangrijk was en over de rol die intuïtie in hun beroep speelt. Maar om eerst beter te begrijpen wat intuïtie precies is, spraken we met psycholoog Gerd Gigerenzer, voormalig directeur van het Max Planck Instituut for Human Development in München, huidig directeur van het Harding Center for Risk Literacy in Potsdam en wereldwijd deskundige op dit gebied. Over zijn onderzoekswerk schreef hij boeken die populair werden onder hun Engelse titels, Gut Feelings en Risk Savvy, en het onlangs verschenen How to Stay Smart in a Smart World. Zijn onderzoekswerk vormde de inspiratie en basis voor Gladwells essays in Blink. ‘Intuïtie is een gevoel dat is gebaseerd op jarenlange ervaring. Als je weet dat je iets moet doen of niet doen, maar het niet kunt uitleggen. Intuïtie is dus een expertise die niet bewust werkt, een vorm van onbewuste intelligentie. Misschien helpt het ook om te zeggen wat intuïtie in elk geval níet is.’ ‘Een zesde zintuig. Iets irrationeels. De willekeurige, impulsieve beslissingen van een incompetente leider. Donald Trump is vaak een intuïtief leider genoemd, dat is hij niet. Impulsief is niet hetzelfde als intuïtief. Het is ook niet Gods stem of zoiets en zeker niet iets dat alleen vrouwen hebben. Dat is belangrijk, want mensen brengen intuïtie geregeld in verband met spiritualiteit en met vrouwen en dat is altijd bedoeld om het intuïtieve te devalueren. Om het onwetenschappelijk te laten lijken.’ ‘Klopt, maar dat is iets anders. Door het gelijk te stellen aan een spirituele ervaring, heeft intuïtie ook minder aanzien in andere vakken. Zo is een compleet vakgebied, gedragseconomie, gericht op het aantonen dat intuïtie verkeerd is.’ ‘Intuïtie is nodig omdat we niet alles weloverwogen kunnen leren en we ook niet de tijd hebben om alle beslissingen weloverwogen te nemen. Anders zouden we gewoon niks voor elkaar krijgen. Sommige dingen leer je niet bewust, zoals je eerste taal. In je moedertaal kun je voelen dat een zin grammaticaal niet klopt zonder te kunnen beredeneren waarom. Een tweede taal is meestal bewust aangeleerd, daar let je op de regels. Gezichten herkennen werkt ook intuïtief; je herkent iemand, maar als je je ogen sluit zou je waarschijnlijk niet alle details van diens gezicht kunnen benoemen. Het is een onbewust proces van veel oefenen.’ ‘Nee, zeker niet. Vaak wordt het zo uitgelegd, maar dat gebeurt ook om intuïtie in het vakje ‘irrationeel’ te kunnen stoppen. Dat is een misvatting. We hebben weloverwogen denken en intuïtie allebei nodig, ze vormen geen tegenstelling en ze sluiten elkaar niet uit. We vroegen bijvoorbeeld zeventien Nobelprijswinnaars om hun doorbraaktheorie uit te leggen. Elk van hen zei dat die voort was gekomen uit het een heen en weer bewegen tussen intuïtie en analyse, dat is het proces. Daarom ben ik geïnteresseerd in hoe intuïtie werkt, wanneer mensen erop kunnen vertrouwen en hoe we het zo kunnen inzetten dat het bewust aan te leren is.’ Toch wordt intuïtie vaak gezet tegenover beredeneerd denken, ook door andere kenners. Daniel Kahneman had groot succes succes met de theorie die hij met zijn inmiddels overleden collega Amos Tversky ontwikkelde over twee denksystemen, één voor de onbewuste snelle oordelen en beslissingen, en een voor het beredeneerde, overwogen denken. De eerste helpt ons navigeren in het leven, met snelle beoordelingen die we vormen op basis van wat we eerder hebben aangeleerd, de tweede is het bewuste en beredeneerde denken waar tijd voor nodig is, en waarmee we nieuwe informatie verwerken. Thinking, Fast and Slow (in het Nederlands: Ons onfeilbare denken) is een wereldwijde bestseller. Maar Gigerenzer is tegenstander van Kahnemans theorie en uit het gesprek blijkt dat er op z’n minst sprake is van wetenschappelijke animositeit. ‘De basisgedachte in Kahnemans theorie is dat intuïtie inferieur is. Hij schrijft dat het zijn motivatie is om de grenzen van intuïtie aan te tonen. Niet de grenzen van de ratio.’ ‘Lange tijd werd intuïtie verbonden aan de vrouw en ratio aan de man. In de 19de eeuw werd gedacht dat de vrouw zondigt, omdat ze nou eenmaal intuïtief is, waar ze ook niks aan kan doen, en dat de man denkt. Dat was ook de rechtvaardiging voor de man om macht over de vrouw te hebben, want als je de wereld intuïtief bekijkt dan ben je irrationeel en moreel inferieur, vond men. Daar zijn we min of meer overheen gegroeid. Maar waar we nog niet overheen gegroeid zijn, is de tegenstelling tussen intuïtie en de rede. De theorie is misschien genderneutraler geworden, maar de gedachte is nog steeds dat de ratio nooit fouten maakt, alleen de intuïtie doet dat. De ratio zou dus ook controle over de intuïtie moeten houden. Ik denk dat het fundamenteel verkeerd is om zo te denken.’ ‘Ik neem om te beginnen intuïtie serieus, ik beschouw het niet als iets dat vermeden zou moeten worden. Ik analyseer de intuïtie die experts hebben en we doen veel onderzoek. Daaruit blijkt bijvoorbeeld dat als experts met jarenlange ervaring in een situatie komen waarin ze snel moeten beslissen, de eerste optie die in hun hoofd opkomt, vaak de beste is. Hoe meer ervaring, hoe gerechtvaardigder het is om te vertrouwen op intuïtie. Als je een beginner bent, is het onwaarschijnlijker dat je ingeving de juiste is. Hier hebben we veel onderzoek naar gedaan, bijvoorbeeld bij ervaren sporters. De criteria van wat goed of niet goed is, zijn daar helder; je moet scoren of punten halen. En sporters moeten vaak snel beslissen. Dit onderzoek levert nog iets belangrijks op; als je de tijd zó beperkt dat echt alleen de eerste gedachte in je op kan komen, zijn experts beter af met intuïtie dan met beredeneerd denken. Less is more. Dat heeft een hoop gevolgen voor mensen in heel veel verschillende disciplines. Dus ook in de wetenschap of in het bedrijfsleven: geef mensen met veel ervaring weinig tijd om een beslissing te nemen.’ ‘Anders loop je het risico dat mindere opties je gedachten verdringen en je doen twijfelen. En je verspilt veel tijd en geld.’ ‘In principe werkt het in elk vak. Ik zou beroepsgroepen willen indelen in twee categorieën: die waarin professionals weten dat ze moeten vertrouwen op intuïtie, en die waarin mensen wel vertrouwen op intuïtie maar dat nooit zullen toegeven. Tot de eerste groep behoren sport en de kunst, muziek en de natuurwetenschappen, zoals biologie, natuurkunde en scheikunde. Einstein zei: ‘de intuïtieve geest is een gave en de rationele geest is zijn dienaar.’ We hebben een wereld gecreëerd die de dienaar koestert en niet de gave. ‘Tot de tweede groep behoren de gedragswetenschappen en veel grote bedrijven. Die hebben een fixatie op logica en cijfers. Daar is intuïtie verdacht.’ ‘Ik heb met een heel aantal grote bedrijven gewerkt en de leiders gevraagd hoe vaak een belangrijke beslissing uiteindelijk een beslissing was op gutfeeling. Het antwoord is niet 1 of 2 procent maar meer dan 50 procent. Ze weten dat er onzekere factoren zijn, dat je niet alles kunt berekenen. Ze vertrouwen op hun expertise. Maar het grote verschil met musici is: deze executives zullen het nooit publiekelijk erkennen. Het blijkt alleen uit geanonimiseerde onderzoeken. Want als het een intuïtieve beslissing is, ben jij verantwoordelijk. Met name in de bedrijfswereld zijn er steeds meer leiders die die verantwoordelijkheid helemaal niet willen. ‘Dus verbergen ze de intuïtie. Daar zijn twee methoden voor. Je kunt het besluit beredeneren nadat het genomen is. Door er rationele argumenten bij te zoeken om het te kunnen presenteren als een op feiten gebaseerde beslissing. Dat is een verspilling van intelligentie, tijd, en geld. En de duurdere variant hiervan: het bedrijf huurt een consultant in. Die dan moet rechtvaardigen wat al lang besloten is op gevoel. Weet je hoe vaak dit gebeurt? Toen ik bij een van de grootste consultancybedrijven ter wereld was en de ceo vroeg hoe veel van hun rapporten feitelijk de rechtvaardiging van reeds genomen beslissingen waren, zei hij: professor Gigerenzer als u niet mijn naam noemt, zal ik antwoorden. Het was meer dan 50 procent.’ Het is niet de vraag óf je je onderbuikgevoel kunt vertrouwen, maar vooral wanneer, vindt Gigerenzer. In zijn boek Gut Feelings (Nederlandse vertaling: De kracht van je intuïtie) schrijft hij over een jonge dokter die in een Amerikaans ziekenhuis werkte toen een ondervoede en nauwelijks reagerende baby van zeven maanden werd binnengebracht. De dokter voelde zich er niet goed bij het kind aan allerlei onderzoeken te onderwerpen. Hij kwam erachter dat het baby’tje weigerde te eten nadat het injecties had gekregen. Intuïtief besloot hij de onderzoeken tot een minimum te beperken en het kind eerst rust te geven en te voeden. Het kind at en sterkte aan, zag de dokter. Maar zijn meerderen grepen in. Een kind in deze toestand moest onderzocht worden, voor een diagnose. Het kind kreeg MRI-scans, er werden biopten genomen en het kreeg een dozijn klinische tests. Voordat de artsen een diagnose konden stellen, stopte het kind opnieuw met eten, en stierf. ‘Ondanks alles wat we hebben gedaan’, zei een collega. De ervaren artsen vertrouwden blind op de protocollen, gebaseerd op beredeneerde, aangeleerde werkwijze. Ze durfden het risico van vertrouwen op intuïtie niet aan. Hier bleek de intuïtie van de jonge arts sneller en effectiever. ‘Door altijd je bewuste denken mee te laten werken. Ik weet niet zeker of de voorbeelden die je nu beschrijft onbewust zijn. Het lijkt op vrij bewust gedrag. Het kan ook het gevolg zijn van een collectief denken. Bij sommige politie-eenheden heerst een cultuur van wij-zij-denken. Dat is geen intuïtie, en het is ook niet onbewust.’ Intuïtie kan wel een rol spelen bij opsporingsdiensten, zegt Gigerenzer. Geoefende douanebeambten en politieagenten kunnen een gevoel hebben dat er iets niet klopt, als ze iemand zien. Ze leren afwijkingen in gedrag te herkennen bij drugskoeriers, ook als ze dat moeilijk kunnen benoemen. Dat maakt ze kwetsbaar, want net als in het bedrijfsleven en de medische wereld, bestaat de kans om aangeklaagd te worden. Intuïtie wordt in de rechtszaal meestal niet erkend als verantwoording van een beslissing. Maar het is belangrijk dat onderscheid te benoemen, meent Gigerenzer: ‘Anders werkt het tegen een betere omgang met intuïtie.’ ‘Het zou een onderdeel van het curriculum op school moeten worden. Bijvoorbeeld bij biologie, wanneer je leert om planten en bloemen te herkennen, dat is bewust leren en oefenen. Daarna kun je aandacht besteden aan kijken en snel herkennen of een plant gezond is of niet, zonder het te beredeneren, dat is intuïtief. Leraren, ouders trouwens ook, kunnen kinderen duidelijk maken dat ze zich een expertise eigen kunnen maken en dat je daarna een punt bereikt dat je niet alleen kunt berekenen en beredeneren, maar ook dingen meteen kunt inschatten. Zo kun je ze leren wanneer te vertrouwen op intuïtie. Oefenen is het begin, maar intuïtief beslissen is een essentieel deel van je vaardigheden.’||https://www.volkskrant.nl/wetenschap/gerd-gigerenzer-over-intuitie-veel-ceo-s-nemen-de-helft-van-de-grote-beslissingen-op-gutfeeling~bb94d960/
2022-07-18||‘Mijn perfecte dag? Lekker ontbijten, een pretpark en dan eten met vriendinnen als de zon ondergaat’||‘Ik woon in Hilvarenbeek, met mijn moeder Linda (39), vader Rob (45), broer Daan (12), hamster Benny en drie vissen.’ ‘Het is een vrijstaand huis in een dorp, het ziet er vrij gewoon uit met een woonkamer en een keuken. Zelf heb ik de grootste kamer van iedereen. Eerst had ik de kleinste kamer, maar nu ben ik doorverhuisd naar de zolder. Mijn kamer is nu zelfs groter dan die van papa en mama.’ ‘Vooral voetbal en fietsen doe ik veel. Voetbal ga ik nu twee keer per week doen, fietsen nog maar één keer. Niet omdat ik het minder leuk vind, maar van papa en mama moest ik kiezen.’ ‘Ik zou beginnen met een lekker ontbijt. Ik denk een Brabantse eierkoek met aardbeien en kaas. Dan ga ik met mijn vriendinnen naar een pretpark, in het buitenland. Ik houd heel veel van pretparken, ik ben al in veel verschillende parken geweest. Tot nu toe vind ik Toverland, in Limburg, het leukste. Daar zijn de achtbanen het beste. Avondeten zou ik met met mijn vrienden doen, in een restaurant. Een beetje een netjes restaurant, als de zon ondergaat. Daarna zou ik met die vriendinnen een film gaan kijken en zouden ze blijven logeren.’ ‘Eigenlijk niet. Ik zou wel een iets nieuwere telefoon willen. Van de telefoon die ik nu heb, is de batterij kapot. Hij gaat heel snel leeg en dat is gewoon een beetje vervelend.’ ‘Ik ben fan van Fource. Dat is een boyband, die gaan aan het eind van het jaar helaas wel stoppen. Dat vind ik superjammer. Ik heb ze gelukkig nog wel eens live zien optreden, dat was in Ahoy. Ik ben er met mama heen gegaan. Er was toen nog veel corona, dus iedereen moest zitten. Ergens was ik er wel blij mee, want daardoor kon ik alles tenminste goed zien.’ ‘Studeren, het liefst een opleiding voor actrice, want dat wil ik worden. Ik hou van acteren en van voor de camera staan. Ik heb weleens met foto’s in de krant van Hilvarenbeek gestaan met de natuurvereniging. Toen hebben we mensen gevraagd of ze lid wilden worden. Ik heb er ook een keer in gestaan voor de Vrijthof-Vrijthof-challenge, dat is een mountainbikeroute voor het goede doel van Maastricht naar Hilvarenbeek, die elke drie jaar gehouden wordt. Er is ook een route voor kinderen, daar heb ik aan meegedaan. De eerste keer heb ik 15 kilometer gefietst, de keer daarna 25. De grootste afstand is 50 kilometer, die wil ik nog wel een keer gedaan hebben. ’||https://www.volkskrant.nl/mensen/mijn-perfecte-dag-lekker-ontbijten-een-pretpark-en-dan-eten-met-vriendinnen-als-de-zon-ondergaat~b0aad17b/
2022-07-18||Volkskrant - Nieuws, achtergronden en columns||||https://www.volkskrant.nl/nieuws-achtergrond/opblaasbare-broodjes-hamburger-en-opgeschudde-mannenbolwerken~b184387e/
2022-07-18||‘Nog steeds denk ik dat Jumbo-Visma de beste kans ooit op de gele trui heeft, maar het is wel vaker misgegaan’||‘Zeg dat. Eigenlijk de tweede rampdag voor de ploeg in deze Tour. Die vijfde etappe, waarin Roglic viel en zelf zijn schouder weer terug in de kom zette, was ook heel erg. Toen had Vingegaard problemen met zijn ketting, kreeg de fiets van zijn helper Van Hooydonck die zo hoog stond dat hij niet bij de trappers kon. Uiteindelijk verloor hij daar 13 seconden. Het is voor hem te hopen dat hij niet met minder dan 13 seconden de Tour verliest.’ ‘Ja, dankzij die geweldige elfde etappe, waarin Roglic deed of hij nog heel goed was en ze om beurten wegsprongen bij Pogacar. Maar wat er zondag allemaal in zeer korte tijd misging, maakt het allemaal wel weer heel spannend.’ ‘Ik denk toch wel het wegvallen van Steven Kruijswijk. Die leek heel sterk en is ook altijd nog erg goed in de laatste week. Er komen na deze rustdag direct drie stevige bergetappes in de Pyreneeën. Daar was Kruijswijk dus de ideale helper geweest voor Vingegaard.’ ‘Ja die is ongekend sterk. Tijdens de etappe zondag heeft hij allemaal werk gedaan voor de ploeg en aan het einde won hij bijna nog de sprint. En de ploeg van Pogacar is ook al twee renners kwijt, dus wat dat betreft is het in balans.’ ‘In het perscentrum ging het wel. Maar na afloop van de koers stond ik tussen de bussen en daar was het zo heet dat ik bijna van mijn stokje ging.’ ‘In onze rubriek Taco’s Tourdebuut spreek ik daar vandaag over met Taco van der Hoorn, die bewegingswetenschapper is. Hij zegt om te beginnen dat het natuurlijk gekkenwerk is om 200 kilometer in de zon te gaan fietsen als het advies is om vooral binnen te blijven en je kalm te houden. Maar goed, de Tour is op wel meer vlakken niet per se een verstandige onderneming. ‘Taco volgt een ‘Hitte Adaptatie Protocol’ om zijn lichaam zo goed mogelijk aan die hitte te laten wennen. Daarom moet zijn lichaam elke dag zeker een uur boven de 37 graden verwarmd worden en neemt hij elke dag een heel warm bad. Op deze rustdag hoeft hij daarvoor de kraan dus niet open te zetten, maar kan hij gewoon een rondje gaan fietsen.’ ‘Stukjes tikken natuurlijk. Normaal zijn er op die rustdagen bij alle ploegen persconferenties, maar door corona is dat allemaal online. Dus dat ga ik vanuit mijn hotelkamer doen. Ik ben vooral benieuwd hoe Jumbo-Visma terugkijkt op de etappe van zondag natuurlijk. Vingegaard is mentaal niet de allersterkste, zo is in het verleden gebleken. Dus ik hoop erachter te komen of hij het nog een beetje ziet zitten.’ ‘Nee, daar heb je ook wel weer gelijk in. Vingegaard gaat het wiel pakken van Pogacar en proberen dat ventiel drie Pyreneeënritten lang te blijven volgen. Om daarna, op zaterdag, een zo goed mogelijke tijdrit te rijden. En Pogacar gaat denk ik direct dinsdag al proberen om de niertjes van Vingegaard te proeven. Dat gaat heel spannend worden. Het blijft ongelofelijk hoe Jumbo-Visma, en ook voorganger Rabobank, vaak dicht bij Toursucces is geweest en het toch nog misging. Nog steeds denk ik dat dit de beste kans ooit is, maar ze hebben in het verleden al zo vaak pech gehad.’ ‘Ja, dat is officieel nog steeds niet bevestigd, maar het zingt al lang rond. Net als de naam van Dylan van Baarle, trouwens. Ze hebben natuurlijk ook Nederlandse toppers nodig, door het stoppen van Tom Dumoulin. De Nederlandse ploeg rijdt na de val van Steven Kruijswijk nu zelfs helemaal zonder Nederlanders in de Tour. Kelderman kan een goede kopman zijn, dat heeft hij in 2020 bewezen door derde te worden in de Giro. Maar hij is inderdaad ook een enorme pechvogel, bijna elk jaar heeft hij wel een ernstige valpartij gehad.’||https://www.volkskrant.nl/nieuws-achtergrond/nog-steeds-denk-ik-dat-jumbo-visma-de-beste-kans-ooit-op-de-gele-trui-heeft-maar-het-is-wel-vaker-misgegaan~b381343c/
2022-07-18||OM in Suriname doet onderzoek naar miljoenendiefstal op ministerie van Financiën||Dat heeft Santokhi zondag in verschillende interviews gezegd. Via vervalste betaalopdrachten zouden medewerkers van het ministerie van Financiën geld van de rekening van de Surinaamse staat hebben overgeboekt naar rekeningen bij een lokale bank. De fraude kwam op 28 juni aan het licht, toen een vervalste betaalopdracht werd aangeboden aan de Centrale Bank van Suriname (CBvS). Deze betaalopdracht werd vervolgens geblokkeerd. Twee eerdere illegale handelingen zouden al begin dit jaar hebben plaatsgevonden, volgens het door Santokhi uitgevoerde onderzoek. Daaruit zou ook blijken dat verdachten met het eerder buitgemaakte geld zeker twee dure auto’s hebben aangeschaft. Twee medewerkers van Financiën zijn spoorloos verdwenen, aldus Santokhi. De president noemde de fraude een ‘duidelijk geval van georganiseerde misdaad’. Ondanks geruchten heeft minister Armand Achaibersing van Financiën zijn portefeuille nog niet neergelegd naar aanleiding van het schandaal. Santokhi vindt het vooralsnog beter dat Achaibersing aanblijft, ook omdat het Openbaar Ministerie nog met zijn bevindingen naar buiten moet komen. In een eerdere versie van dit artikel stond dat 40 miljoen Surinaamse dollar bijna 19 miljoen euro is. Dat klopt niet en is gecorrigeerd.||https://www.volkskrant.nl/nieuws-achtergrond/om-in-suriname-doet-onderzoek-naar-miljoenendiefstal-op-ministerie-van-financien~b8adf626/
2022-07-18||Fraser-Pryce grijpt vijfde wereldtitel op 100 meter sprint||Het was duidelijk dat er zondagavond een Jamaicaans feestje aan zat te komen in Hayward Field, het atletiekstadion in Eugene. Meer dan de dagen ervoor zaten op de tribunes plukjes fans met Jamaicaanse vlaggen. Ze werden niet teleurgesteld. De Jamaicaanse sprintsters grepen alle medailles, onder aanvoering van Shelly-Ann Fraser-Pryce, de succesvolste 100-meterloopster ooit. Met twee olympische 100-metertitels (in 2008 en 2012) en vier wereldtitels (2009, 2013, 2015, 2019) had Fraser-Pryce geen vijfde WK-goud nodig om haar status op te vijzelen. En toch deed ze dat door met ferme passen over het tartan naar 10,67 te snellen. Achter haar volgden haar twee landgenotes Shericka Jackson (10,73) en Elaine Thompson-Herah (10,81). De Britse Dina Asher-Smith wist zich er nog bijna tussen te wurmen met 10,83, een nieuw nationaal record. ‘Het zat erin’, zei de kampioene na afloop tevreden. ‘Ik ben blij dat het gelukt is en dat de andere vrouwen ook gepresteerd hebben. Dat we samen een één-twee-drie hebben kunnen vieren.’ De clean sweep kwam niet als een verrassing. Niet voor niets zaten de tribunes in Hayward Field vol met Jamaicaanse fans. Dit was hun avond. Ze rekenden op een reprise van vorig jaar toen bij de Spelen van Tokio het podium ook voor Jamaica was, al was toen de volgorde anders. In Japan prolongeerde Thompson-Herah haar olympische titel voor Fraser-Pryce en was het brons voor Jackson. Van oudsher is Jamaica een bolwerk voor explosieve lopers. Toen Fraser-Pryce als 20-jarige debuteerde in de estafetteploeg op het WK van 2007 in Osaka, behaalde haar landgenoot Usain Bolt zilver op de 200 meter, zijn eerste medaille. Een gouden periode voor de Jamaicaanse sprint brak aan, met Bolt als vaandeldrager, maar ook met mannen als Asafa Powell in zijn kielzog. Bolt is al lang gestopt, Powell ook. En Yohan Blake, die na zijn wereldtitel in 2011 de uitdager en opvolger van Bolt leek te worden, haalde in Eugene niet eens de finale. Maar Fraser-Pryce, die in 2008 de eerste Jamaicaanse olympisch 100-meterkampioene was, gaat ijzerenheinig door, en op hoog niveau. Ononderbroken is haar carrière niet. In 2010 werd ze voor een half jaar geschorst omdat ze was betrapt op het gebruik van oxycodon, een pijnstiller. Volgens Fraser-Pryce had ze het medicijn voorgeschreven gekregen vanwege kiespijn, maar was ze vergeten het door te geven aan de dopingautoriteit. In 2017 ontbrak ze op de WK omdat ze zwanger was. Terwijl ze de finale van de 100 meter bekeek op televisie begonnen de weeën en een dag later beviel ze van haar zoon Zyon. Inmiddels bijna 5 jaar oud zag hij zondag zijn moeder winnen in Eugene. ‘Mijn man en zoon waren op de tribune, maar ze houden niet van de aandacht. Ze zaten helemaal boven in het stadion, uit het zicht.’ Haar voorgangster Merlene Ottey, die veertien WK-medailles verzamelde, maar nooit goud won, verkaste als tiener naar Amerika met een studiebeurs. Dat werd lang gezien als de kortste weg naar succes. Fraser-Pryce bleef altijd op Jamaica trainen. Powell had bij de mannen laten zien dat een verblijf op een Amerikaanse universiteit geen noodzaak is voor een succesvolle carrière. Net als Powell plukte Fraser-Pryce de vruchten van de in 1999 opgerichte Maximising Velocity and Power Track & Field Club, die ten doel had om Jamaicaans talent in eigen land verder te helpen. De MVP is nog altijd een factor van belang. Jackson traint er en Fraser-Pryce en Thompson-Herah maakten er tot voor kort deel van uit. Coach Paul Francis weet wel hoe het kan dat de Jamaicaanse vrouwen een langdurigere greep op het sprinten hebben dan hun mannelijke landgenoten. De vrouwen hebben meer discipline en doorzettingsvermogen. ‘Het is gewoon een verschil in attitude’, zegt Francis in The New York Times. De vijfvoudig wereldkampioene herkent zichzelf wel in dat beeld. Het geheim van haar succes, al jarenlang, is haar karakter. ‘Ik houd van competitie. Ik werk hard, ben gedreven en altijd hongerig om meer te doen.’ Maar ze heeft het niet alleen aan zichzelf te danken, denkt ze. Er spelen hogere machten. ‘Ik geloof dat God me gezegend heeft met een groot talent. Ik voel me op de een of andere manier speciaal.’ Met al haar titels en medailles is er nog één lacune op haar erelijst. Een wereldrecord liep ze nog nooit. De 10,49 van Florence Griffith-Joyner uit 1988 staat nog altijd. Die tijd liep de Amerikaanse met onreglementair harde rugwind, zo bleek jaren later uit onderzoek. Desondanks werd het record niet geschrapt. Met de nieuwste generatie spikes lijken de 100-meterloopsters dichter naar dat record te kruipen. Wellicht kan Fraser-Pryce behalve de snelste moeder ter wereld ook nog de snelste vrouw worden. Ze gaat in ieder geval nog even door. ‘Ik geloof dat ik harder kan lopen en ik stop niet zolang ik dat kan blijven doen.’||https://www.volkskrant.nl/sport/fraser-pryce-grijpt-vijfde-wereldtitel-op-100-meter-sprint~b373c441/
2022-07-18||Zelensky zet mes in eigen geheime dienst en beschuldigt medewerkers van corruptie • Progressief Russisch tv-station Dozhd gaat zenden vanuit Nederland||||https://www.volkskrant.nl/nieuws-achtergrond/zelensky-zet-mes-in-eigen-geheime-dienst-en-beschuldigt-medewerkers-van-corruptie-progressief-russisch-tv-station-dozhd-gaat-zenden-vanuit-nederland~be0f689a/
2022-07-18||VWS staakt verzet tegen rechter, maar houdt Sywert-stukken toch geheim||De rechtbank van Amsterdam droeg het ministerie in januari al op om het whatsapp-verkeer en andere communicatie van ex-minister Hugo de Jonge en andere VWS-kopstukken over de mondkapjesdeal van Sywert van Lienden vrij te geven aan de Volkskrant. Het departement verzette zich vervolgens maandenlang tegen die uitspraak, maar staakte de juridische procedure opeens vlak voordat de zitting donderdag zou plaatsvinden. Door het verzet te staken en tegelijkertijd de rechterlijke uitspraak nog steeds te negeren, moet het ministerie de al eerder opgelegde dwangsommen betalen. De teller staat sinds zondag op 15 duizend euro, het maximumbedrag, dat overigens nog niet geïnd is door de Volkskrant. Er kan wel bij de rechter aangeklopt worden voor weer een nieuwe, hogere dwangsom. De rechtbank van Amsterdam bepaalde in januari dat het ministerie moet reageren op het verzoek van de Volkskrant over de Sywert-communicatie, omdat die stukken vallen onder de Wet openbaarheid van bestuur (WOB). Het ministerie van VWS had eerder van de Raad van State toestemming gekregen om documenten over de coronacrisis in tranches te openbaren, maar volgens de rechter was dat geen reden om het verzoek over de mondkapjesdeal met Sywert van Lienden niet conform de gebruikelijke wettelijke afspraken af te handelen. De rechter hield bij de uitspraak rekening met het ‘journalistiek belang’ van de zaak. Bovendien was het verzoek van de Volkskrant volgens de rechters ‘toegesneden op een korte periode’ en gericht op slechts enkele personen. VWS heeft bovendien alle stukken al klaarliggen. Whatsapp-berichten en mails tussen ex-minister Hugo de Jonge en andere hoofdrolspelers op het departement zijn al verstrekt aan Deloitte, dat onderzoek doet naar de omstreden mondkapjesdeal. In april zei minister Conny Helder (Langdurige Zorg) in de Tweede Kamer dat het ministerie in verzet ging tegen het vonnis, omdat de rechter te weinig rekening zou houden met de werkwijze van VWS. Waarom het departement vlak voor de zitting de juridische procedure toch weer intrekt, kan het departement niet goed duidelijk maken. In een donderdag verstrekte schriftelijke verklaring wordt gesteld dat het verzet is gestaakt, omdat het departement ‘de aan de rechter overgelegde planning’ wil gaan volgen. VWS gaat daarmee voorbij aan het vonnis uit januari waarin die planning nou juist wordt afgewezen. De rechter wilde dat het departement ‘binnen vier weken’ openheid van zaken zou geven. Minister Helder beklaagde zich er in het Kamerdebat nog over ‘dat de uitspraak van de rechtbank Amsterdam er geen blijk van geeft dat er rekening is gehouden met de planning van VWS’. VWS moet 100 euro per dag betalen voor het niet naleven van de rechterlijke uitspraak. Verder kan de Volkskrant geen actie meer ondernemen om het departement toch te dwingen zich te houden aan de uitspraak van de rechtbank van Amsterdam. De voortdurende weigering van VWS om stukken vrij te geven is opmerkelijker, omdat het ministerie van Financiën eerder wel alle whatsapp-berichten van een eigen topambtenaar over de deal openbaarde. Daaruit bleek dat ex-minister Hugo de Jonge de eerste aanzet gaf voor de onderhandelingen met Van Lienden. De CDA-minister had altijd gezegd niets met de zaak van doen te hebben, omdat het niet zijn portefeuille was. De Volkskrant diende in mei 2021 een eerste verzoek in bij VWS om de stukken net als Financiën te openbaren. Het ministerie van VWS zegt nu in augustus een besluit te willen nemen over vrijgave van de stukken.||https://www.volkskrant.nl/nieuws-achtergrond/vws-staakt-verzet-tegen-rechter-maar-houdt-sywert-stukken-toch-geheim~bc3dcebe/
2022-07-18||Overal zie je hier goedgebouwde naakte lijven ||De gebruikelijke werkkleding is hier: korte broek, sokken, schoenen. Op het strand is het een soort witte driehoek, die de billen even chocoladebruin laat worden als de rest van het lichaam, of helemaal niets. Overal op het strand zie je na werktijd goedgebouwde naakte lijven, van wit (de nieuwkomers) tot roze en brons; eenheden die wachten tot ze opgeroepen worden of chauffeurs en dergelijke die hier op de basis werken. Hoe beter ik deze soldaten leer kennen, hoe meer ik me afvraag wat ze na de oorlog van Engeland zullen maken. Laten ze zich collectief marineren in de saus van Beveridge (het Beveridge Report schetste in 1942 de contouren van de verzorgingsstaat, red.)? Of bouwen ze, anders dan wij 25 jaar geleden, een solide natie op die stoelt op de glorie van een imperium? Ik voel me oud. Zij zijn nog jong, maar toch al blootgesteld (vooral de officieren) aan beproevingen en gevaar en beladen met verantwoordelijkheid. Een schitterende Franse dame, madame Laleur, met een prachtig figuur, een stel heerlijke benen en bijna geen kleren aan, duikt hier voortdurend op, in het gezelschap van een paar vergelijkbaar toegeruste schoonheden. Na de lunch: slapen, zwemmen, weer slapen, opnieuw zwemmen – een ontaarde, bezadigde dag, maar behoorlijk aangenaam.||https://www.volkskrant.nl/cultuur-media/overal-zie-je-hier-goedgebouwde-naakte-lijven~b4c0f3f1/
2022-07-18||Rapport velt vernietigend oordeel over reactie ordediensten tijdens schietpartij op basisschool Uvalde||De politie kreeg na de schietpartij al snel veel kritiek te verduren. Ze zou te traag hebben gereageerd. Het vernietigende rapport van een commissie van het Texaanse parlement dat zondag werd gepresenteerd, is de meest uitgebreide poging tot nu toe om vast te stellen waarom het meer dan een uur duurde voordat de politie de 18-jarige schutter wist te stoppen. Het rapport concludeert dat ‘ordehandhavers zich niet hebben gehouden aan hun training’ als het aankomt op situaties met een active shooter en ‘dat zij het redden van levens niet boven hun eigen veiligheid hebben gesteld’. De inmiddels opgestapte politiechef die op de school werkte stond in een gang in het schoolgebouw toen de schutter daar aanwezig was, maarhad geen radiocontact met onder meer noodnummer 911. Hij kon daardoor niet effectief leidinggeven, terwijl dat dit een van zijn kerntaken is in een noodsituatie. Het 77 pagina’s tellende document stelt verder dat in totaal 376 agenten en medewerkers van verschillende ordediensten zich op chaotische wijze naar de school haastten. Daarbij zou een gebrek aan duidelijk leiderschap hebben bestaan. Ook zou het gevoel van urgentie onvoldoende zijn geweest. Het rapport constateert echter ook meerdere tekortkomingen in de school zelf. Het wijst er bijvoorbeeld op dat het buitenhek rond het schoolgebouw de schutter niet tegenhield. En er bestond een ‘betreurenswaardige cultuur’ waarin schoolpersoneel de regels over het openlaten en afsluiten van binnen- en buitendeuren niet naleefde. De schutter kwam vrij eenvoudig de school binnen door een niet afgesloten deur. Het schoolgebouw waar de schietpartij plaatsvond zal worden afgebroken, werd onlangs bekendgemaakt. Dat gebeurde eerder ook met de school in Newton (Connecticut), waarbij een massaschietpartij 26 mensen om het leven kwamen, waaronder 20 kinderen. In Newtown werd een nieuwe school gebouwd, in Uvalde zal dat ook gebeuren.||https://www.volkskrant.nl/nieuws-achtergrond/rapport-velt-vernietigend-oordeel-over-reactie-ordediensten-tijdens-schietpartij-op-basisschool-uvalde~b31b1a8e/
