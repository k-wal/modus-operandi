2022-07-19||De Volkskrant tv-selectie voor woensdag 20 juli||Arte, 13.45 uur (Drama, Arthur Hiller, 1970) In dit melodrama van Arthur Hiller speelt Ali MacGraw de beeldschone student Jenny, die trouwt met Oliver (Ryan O’Neal), tegen de zin van zijn upperclassouders. Gaandeweg blijkt ze dodelijk ziek. Waaraan Jenny precies lijdt, wordt nooit gezegd. De Amerikaanse filmcriticus Roger Ebert muntte na het zien van Love Story zodoende de term ‘Ali MacGraw’s Disease’: een aan filmpersonages voorbehouden, ongeneeslijke ziekte met als enige symptoom dat de patiënt steeds mooier wordt, totdat ze uiteindelijk sterft. Canvas, 20.25 uur Voordat de Europese migranten arriveerden woonden er op het grondgebied van de huidige Verenigde Staten naar schatting zes miljoen inheemse Amerikanen. In 1890 was dat aantal geslonken tot een kwart miljoen. De kolonisatie van de VS was voor de inheemse bevolking een ramp van ongekende omvang, en het leed is nog altijd niet geleden. In Un monde à part bezoekt François Mazure het Pine Ridge-reservaat, waar hij ziet dat Amerikaanse indianen nog steeds als paria’s worden behandeld. Velen wonen in erbarmelijke omstandigheden, zonder schoon drinkwater. RTL 7, 20.30 uur (Avonturenfilm, Randall Wallace, 1998) Leonardo DiCaprio draaft op in een dubbelrol, als koning Lodewijk XIV én diens tweelingbroer Philippe, die al tien jaar in een kerker vastzit en een ijzeren masker draagt om zijn identiteit geheim te houden. De vier musketiers die Philippe willen bevrijden om hem de plaats van zijn koninklijke broer te laten innemen worden gespeeld door acteerkanonnen (John Malkovich, Jeremy Irons, Gérard Depardieu en Gabriel Byrne), maar de film is er volledig op gericht om DiCaprio te laten schitteren. Dat resulteert in een slordig geregisseerde, maar vermakelijke avonturenfilm. NPO 1, 20.33 uur Normaliter is de tweede dag van de Vierdaagse berucht om het hoge aantal uitvallers. Nu dit jaar de eerste wandeldag werd afgelast is alles anders, want de lopers zijn vandaag nog fris en monter. Het gevoel van de Vierdaagse doet ook dit jaar verslag van het grootste wandelevenement ter wereld. Voor Fons de Poel is het een gebeuren dat nooit gaat vervelen. ‘Veertigduizend wandelaars, dat zijn potentieel veertigduizend verhalen. Dat willen we kijkers vier dagen achtereen dagvers opdienen. Dat blijft een geweldige uitdaging, al zit je al tientallen jaren in het vak.’ BBC 2, 22.00 uur Terwijl het aantal covid-gevallen de komende maanden waarschijnlijk weer fors gaat stijgen, holt de vaccinatiebereidheid in veel landen achteruit. De documentaire Unvaccinated laat zien dat vijf miljoen volwassen inwoners van het Verenigd Koninkrijk zich zelfs nog nooit tegen het coronavirus hebben laten inenten. Wiskundeprofessor Hannah Fry heeft besloten uit te zoeken hoe dat komt en brengt zeven ongevaccineerden samen onder één dak. Ze vraagt hun naar hun motieven en confronteert ze met de nieuwste wetenschappelijke en statistische inzichten. [] NPO 2, 22.08 uur Door gerommel met fondsen en levensverzekeringen wist Helmut Kiener gerenommeerde banken en particuliere investeerders 300 miljoen dollar afhandig te maken. Met het verlies van zijn slachtoffers financierde de Duitse oplichter zijn exorbitant luxe levensstijl. Kiener had een villa van 23 miljoen dollar in Florida en liet zich rondvliegen in een privéjet. De experts van In het brein van de bedrieger onderwerpen hem aan een reeks psychologische tests en onderzoeken om uit te vissen hoe de schijnbaar vriendelijke man zo gewetenloos te werk kan gaan. Arte, 00.15 uur (Drama, Louis Malle, 1992) De voorlaatste film van de Franse cineast Louis Malle speelt zich voornamelijk af op Engelse bodem, waar de koele politicus Stephen (Jeremy Irons) zich in een gepassioneerde relatie stort met Anna (Juliette Binoche), de toekomstige vrouw van zijn zoon. Malle koos voor een afstandelijke stijl, waardoor zijn adaptatie van de gelijknamige roman van Josephine Hart soms meer lijkt op een griezelfilm dan op een erotisch drama. De Amerikaanse censuur raakte destijds flink van slag van het getoonde liefdesspel, terwijl Damage zich op dat vlak juist onderscheidt: de geladen seks oogt haast als moderne dans. Begin dit jaar werd door Netflix een remake aangekondigd, in de vorm van een driedelige miniserie.||https://www.volkskrant.nl/cultuur-media/de-volkskrant-tv-selectie-voor-woensdag-20-juli~b46cb4af/
2022-07-19||Heetste dag ooit gemeten in Verenigd Koninkrijk, rook boven Bordeaux door branden||Terwijl de hittegolf naar het noorden trok, daalde de temperatuur in Spanje en Portugal dinsdag naar gewone zomertemperaturen. In het noorden van Spanje werd het maandag nog 43 graden. Brandweerlieden in beide landen, evenals in Frankrijk en Griekenland, probeerden uit alle macht tientallen bosbranden te blussen. De heetste dag ooit in het Verenigd Koninkrijk werd gemeten toen de thermometer op luchthaven Heathrow 40 graden aangaf. Daarna brak het Oost-Engelse plaatsje Coningsby met 40,3 graden dit nieuwe record. Het oude hitterecord van 38,7 graden dateert uit 2019. In en rond Londen woedde een tiental branden op kurkdroge graslanden en in bossen. De rook belemmerde het zicht op enkele snelwegen. De druk op de Londense brandweer is zo groot dat die versterking en materieel bij andere hulpdiensten moet inroepen. Engelsen worden opgeroepen niet op de uitgedroogde grasvelden te barbecueën. In een flink deel van Engeland werd, ook voor het eerst, gewaarschuwd voor ‘extreme hitte’. Zeker zes Britten verdronken dinsdag toen ze verkoeling zochten in meren en rivieren. Het openbaar vervoer ondervond veel hinder, met onder andere treinen die niet reden. Ook werden vluchten geannuleerd wegens door de hitte veroorzaakte schade aan de landingsbaan op het regionale vliegveld Luton. ‘Er is sprake van een aanzienlijke verstoring van het reisverkeer’, zei Transportminister Grant Shapps. ‘De infrastructuur, waarvan een groot deel stamt uit de Victoriaanse tijd, is gewoon niet gebouwd om dit soort temperaturen te weerstaan.’ Duizenden brandweerlieden in diverse Zuid-Europese landen probeerden, met wisselend succes, talloze bosbranden onder controle te krijgen. In Spanje woedden ruim dertig branden, onder andere in de provincie Zamora. Hier moesten tot nu toe duizenden bewoners van 32 dorpen worden geëvacueerd. In het buurland Portugal probeerden ruim duizend brandweerlieden vijf grote bosbranden te bestrijden. Zo’n vijftig gemeenten in vooral het noorden en het midden van het land waren dinsdag nog in de gevarenzone. De hittegolf heeft volgens de Portugese gezondheidsdiensten al meer dan duizend overwegend oudere mensen het leven gekost. Hoewel brandweerlieden in Griekenland maandag meer dan zeventig bosbranden onder controle wisten te krijgen, was het gevaar niet geweken. Op dinsdag brak er een nieuwe bosbrand uit in het noordoosten van hoofdstad Athene op zo'n 26 kilometer van de stad. Ook in de buurt van Italiaanse steden als Trieste en Rome en in de regio Toscane braken branden uit. In de zuidwestelijke regio Gironde heeft de Franse brandweer grote moeite om twee grote branden te bestrijden die al sinds vorige week woeden. Hier zijn zo’n tweeduizend brandweerlieden ingezet. Een kleine twintigduizend hectare is vernietigd door het vuur. Het zijn de ernstigste branden daar in meer dan dertig jaar. De vuurzee teistert het platteland buiten de stad Bordeaux. Inmiddels is een man aangehouden op verdenking van brandstichting. Tot nu toe moesten 34 duizend bewoners hun huizen verlaten. Omdat de wind van richting veranderde, hing dinsdag boven Bordeaux veel rook. ‘Het is een monster’, zei regionaal president Jean-Luc Gleyze over de branden. ‘Het is als een octopus. Het groeit en groeit, voor en achter, door de hitte, de wind, het tekort aan water. Het is een monster dat moeilijk bestreden kan worden.’ Maandagavond brak een kleinere brand ten noorden van Bordeaux in de Medoc-regio uit, die vijf kampeerterreinen in as legde. Ook in Duitsland werd rekening gehouden met een temperatuur tot 40 graden. In het overgrote deel van de deelstaten, tien van de zestien, is het hoogste alarmniveau voor bosbranden van kracht.||https://www.volkskrant.nl/nieuws-achtergrond/heetste-dag-ooit-gemeten-in-verenigd-koninkrijk-rook-boven-bordeaux-door-branden~b85d345a/
2022-07-19||Vuur veegt eeuwenoude bossen weg: ‘Klimaatverandering is niet langer iets hypothetisch’||Eén week bleek genoeg om een eeuwenlange geschiedenis in rook te doen opgaan. En nog is het vuur dat sinds vorige week dinsdag het bos van La Teste de Buch teistert niet uitgeraasd. Al is van een bos nauwelijks meer sprake. Tweeduizend jaar lang strekten zich hier de pijnbomen uit, van het meer van Cazaux tot aan het beroemde Dune du Pyla, de hoogste duin van Europa. Intussen heeft het vuur ruim 80 procent van de groene long, die in totaal zo’n 3.800 hectare bestrijkt, tot as teruggebracht. Onbedoeld is een minuscuul restje van dat bos achtergebleven op de auto van Alexis Delage. Een grauwe assluier ligt over zijn wagen, geparkeerd in het centrum van La Teste de Buch. Sinds donderdag heeft hij niet meer thuis geslapen. Samen met zo’n 4 duizend inwoners van Cazaux, dat aan La Teste grenst, kreeg hij die dag te horen dat zijn huis niet langer veilig was voor het vuur. Sindsdien logeert hij bij zijn moeder. ‘Twee jaar geleden kocht ik mijn eigen huis in Cazaux, ik was nog bezig met de verbouwing’, vertelt Delage terwijl zijn telefoon over gaat. ‘Dat zal de leverancier van tuinmaterialen zijn. Dat gaat voor morgen niet lukken.’ In de fietsenwinkel waar Delage werkt, houdt hij met collega Romain Vallat de ontwikkelingen nauwlettend in de gaten, via Nasa-kaarten en satellietbeelden van Google waarop de hitteconcentratie te zien is. Vallat laat op zijn telefoon beelden zien van een pikzwarte hemel, dik van de rook. ‘Dit was gisteravond bij ons in La Teste, toen ben ik echt bang geweest. De hele dag was er de indringende geur van rook, er kwamen zwartgeblakerde stukken uit de hemel. Voor de zekerheid hebben we alle belangrijke papieren alvast ingepakt.’ De wolken boven La Teste de Buch kleuren dinsdagmiddag geleidelijk aan weer geruststellend wit, maar de onrust is niet verdwenen. Maandagavond zijn opnieuw duizenden mensen preventief geëva­cu­eerd, onder meer uit La Teste zelf. Vijf campings zijn totaal vernietigd, dieren uit de lokale dierentuin zijn elders ondergebracht, vooralsnog zouden er geen slachtoffers zijn gevallen. De harde wind maakt de richting van de branden onvoorspelbaar en doet gedoofd gewaande vlammen heroplaaien. Het werk van de brandweermannen wordt bemoeilijkt door de hittegolf die Frankrijk dezer dagen treft. Maandag steeg het kwik tot 43 graden. ‘Vanavond gaat het regenen’, klinkt het voortdurend tussen de kraampjes op de streekproductenmarkt – als een bezwerende formule. De bosbrand is een catastrofe, gaat het gedeelde verhaal verder, die vermoedelijk is veroorzaakt door een busje dat pech had. Veel bewoners wijzen ook op achterstallig onderhoud van het bos, waardoor het moeilijk toegankelijk zou zijn voor hulpdiensten, al is er onenigheid over wie daarvoor verantwoordelijkheid draagt. Andere mogelijke oorzaken zijn minder evident. Is de vlammenzee de ‘brandende vinger van klimaatverandering’ zoals het hoofd van de departementale reddingsdienst aan president Macron schreef? Onmiskenbaar, zeggen de jongens uit de fietsenwinkel. Het is triest dat zo’n catastrofe nodig is, maar ze hopen dat het een ‘kantelpunt’ gaat zijn in de aanpak van klimaatverandering. Kletspraat, vindt Marie, een oudere dame die niet met haar achternaam in de krant wil. ‘Tegenwoordig is alles de schuld van klimaatverandering, ik hoor het ook bij mijn kleinkinderen. Maar vroeger waren de zomers ook heet. Het verschil: tegenwoordig kent men geen fatsoen meer. Zonder nadenken gooit men opgerookte peuken maar ergens neer.’ Het is nog erger, zegt Yoann, die na een doorwaakte nacht zit uit te blazen bij het evacuatiecentrum aan de rand van La Teste (en evenmin zijn achternaam deelt). ‘Klimaatverandering is een rookgordijn’, zegt hij terwijl zich achter het gebouw opnieuw een donkergrijze wolk ontwikkelt. ‘Het is een leugen van een elite die een nieuwe wereldorde wil vestigen en ons dom wil houden. Ik ben niet religieus, maar ik zie deze branden als beproeving. We zijn niet dom.’ Anderen willen zich niet wagen aan het onderwerp, of noemen het te vroeg om over klimaatverandering te spreken nu de regio nog middenin de crisis zit. Ook elders in Frankrijk woeden al dagen bosbranden. In Gironde, het departement ten zuiden van Bordeaux waar La Teste deel van uitmaakt, staat de teller dinsdag op tweeduizend uitgerukte brandweermannen, 36.600 eva­cués en 19.300 hectare verbrand bos. Woensdag wordt president Macron verwacht in de regio. Bij zijn herverkiezing in april beloofde hij Frankrijk een koploper te maken op klimaatgebied, maar die ambitie is nog lang niet waargemaakt. Eind juni oordeelde de Franse Hoge Raad voor het Klimaat dat Frankrijk onvoldoende doet en dat het risico groot is dat het land de gestelde doelen om uitstoot voor 2030 fors te verlagen niet haalt. Eerder al vroegen zowel de Raad van State als de Parijse bestuursrechter om aanvullende maatregelen. De branden zijn hoe dan ook ‘het moment voor totale reflectie’, zegt Stephane Pelizzardi, die vanuit de gemeente La Teste de aanpak in het evacuatiecentrum coör­di­neer­t. ‘We kunnen niet langer zeggen dat klimaatverandering hypothetisch is, iets van de groenen. Het is realiteit, en de wet zal veranderen. De wet moet veranderen.’ Het ‘hoe’ komt als de brand geblust is.||https://www.volkskrant.nl/nieuws-achtergrond/vuur-veegt-eeuwenoude-bossen-weg-klimaatverandering-is-niet-langer-iets-hypothetisch~bb94705ba/
2022-07-19||Honderden mannen met aids stond ‘de struise blonde’ bij, niet zelden stierven ze in haar armen||Jeannette Kok haalde tegen sluitingstijd snel haar dochter Sanna op bij de crèche en spoedde zich terug naar de geslachtsziektenpolikliniek. Daar zaten nog mannen te wachten, bijna altijd mannen. De 4-jarige Sanna hielp een handje mee en haalde de patiënten op in de wachtkamer. ‘Zieke meneer 3, wilt u komen?’ De mannen, vaak getrouwd, wilden anoniem blijven omdat ze die druiper hadden opgelopen op de Wallen. Sanna Bakker, enig kind van Jeannette, vertelt dit om te illustreren dat haar moeder, die sociaal-verpleegkundige was, zich het vuur uit de sloffen heeft gelopen. Het verhaal kent ze uit de overlevering. ‘Toen had ik geen flauw benul wat er speelde.’ In de jaren zeventig kreeg Amsterdam te maken met een dramatische toename van het aantal seksueel overdraagbare aandoeningen. Kok trok in de avonduren langs kroegen, nachtclubs, homosauna’s en de tippelzone om voorlichting te geven, bloed te prikken en bron- en contactonderzoek te doen. De hartelijke Kok was er geknipt voor en werd vertrouwd door homo’s en heroïneprostituees. Begin jaren tachtig sloeg een mysterieuze, dodelijke ziekte toe, aids, en kregen paniek en angst de homoscene in hun greep. Het ging er niet zo hysterisch aan toe als in de VS, waar patiënten werden weggestuurd door ziekenhuizen of niet werden vervoerd door ambulances, omdat verzorgend personeel bang was voor besmetting. Maar ook in Nederland waren de onwetendheid en radeloosheid groot en werden aidspatiënten gemeden en buitengesloten. Honderden mannen stond ze bij en heeft ze getroost, niet zelden stierven ze in haar armen. Sanna: ‘Er waren bij ons altijd mensen over de vloer. Jongens met aids, voor wie ze kookte en die bij haar konden uithuilen. Voor patiënten zonder familie was ze contactpersoon. Ze was meer dan een verpleegkundige, ze was een vriendin.’ Kok haalde aidspatiënten uit hun sociale isolement en doorbrak taboes. Ze organiseerde gespreksgroepen in het AMC, stond aan de wieg van een belangenvereniging voor hiv-patiënten en was een van de initiatiefnemers van de Aids Memorial Day. Peter de Weerd, tweede echtgenoot van Kok en 22 jaar met haar gehuwd: ‘Jeannette was onverschrokken, moedig en dapper. Geen zee ging haar te hoog, ze kon alles aan.’ Niet zeuren, gewoon de dingen doen die nodig zijn, luidde haar devies. De struise blonde met knalrood gestifte lippen, zoals de voorzitter van de hiv-vereniging haar op de verenigingssite omschreef, ‘organiseerde ons, als community, in het begin van de epidemie. Ze regelde het onderling contact.’ Patrick Reyntiens, van Sensoa uit België, op dezelfde site: ‘Een straffe madam die heel wat in beweging heeft gezet, ook voor ons in Vlaanderen.’ Als een moederkloek waakte Kok over haar mensen. Een vrouw met aids die werd geïnterviewd in een tv-programma begeleidde ze tot in de studio. Vooraf was afgesproken wat wel en niet mocht worden gevraagd. Mocht tegen de afspraken in toch een vervelende vraag worden gesteld (‘Waarom heb je dan geen condoom gebruikt?’), dan zou ze hard gaan hoesten en zou de opname onbruikbaar zijn. Op twee maanden na heeft de in Hilversum geboren Kok haar hele leven in Amsterdam gewoond. Haar vader, Bessel Kok, overleed toen zij 2 jaar was. Hij was kunstenaar, schreef kinderboeken en was betrokken bij de introductie in Nederland van lpg. De BK van BK Gas, distributeur van lpg, staan voor Bessel Kok. Haar moeder dreef een pension in Amsterdam. Ze had twee oudere broers. De laatste jaren kampte Kok met gezondheidsproblemen. Ze belandde in een rolstoel en op 9 juni liet haar grote hart haar in de steek. Met Sanna en Peter aan weerszijden van haar bed is ze gestorven. Die hielden met beide handen ieder een hand vast en deden wat Jeannette Kok voor honderden aidspatiënten had gedaan. Here comes the sun, stond boven de rouwkaart. Ze werd 76 jaar.||https://www.volkskrant.nl/mensen/honderden-mannen-met-aids-stond-de-struise-blonde-bij-niet-zelden-stierven-ze-in-haar-armen~b3d8b15f/
2022-07-19||Aankloppen bij een andere autocraat voor brandstof is een teken van westerse zwakte||Daar stond hij dan. De Amerikaanse president die had beloofd om de Saoedische kroonprins als ‘een paria’ te behandelen, gaf een amicale boks aan Mohammed bin Salman – een beeld dat direct de hele wereld over ging, en pijn deed bij iedereen die mensenrechten en persvrijheid een warm hart toedraagt. Zeker bij Hatice Cengiz moet het gevoeld hebben als een klap in het gezicht. Zij is de weduwe van Jamal Khashoggi, de journalist die in 2018 op het Saoedische consulaat in Istanboel werd gemarteld, vermoord en in stukken gesneden. De CIA concludeerde datzelfde jaar nog dat de kroonprins hiervoor de opdracht heeft gegeven. Met deze man zou Biden zich nooit inlaten, zei hij stellig, maar de pijnlijke realiteit is dat alles schuift bij eigenbelang. Toen de inflatie opliep, de energieprijzen stegen, Bidens populariteit daalde en de midterm-verkiezingen naderden, stapte de Amerikaanse president toch op het vliegtuig naar Saoedi-Arabië. De VS zijn overigens niet de enigen die de koopman verkiezen boven de dominee: maandag zette Ursula von der Leyen, de voorzitter van de Europese Commissie, haar handtekening onder een strategisch energiepartnerschap met Azerbeidzjan - een autocratie die twee jaar geleden nog een bloedige oorlog uitvocht met Armenië, maar ook een land dat Europa mogelijk van extra gas kan voorzien. Het tragische is dat de reis van Biden bitter weinig heeft opgeleverd. Volgens optimisten heeft hij de relatie met de Arabische wereld in elk geval nieuw leven ingeblazen, in een periode dat de invloed (of de dreiging) van Rusland, China en Iran in deze regio groeit. Maar het doel op de korte termijn, een belofte van Saoedi-Arabië om meer olie op te pompen zodat de prijzen dalen, is niet gehaald: de kroonprins weigerde iets toe te zeggen. Net zoals de deal met Azerbeidzjan een wassen neus is, want ook hier zijn geen nieuwe harde toezeggingen gedaan. Behalve dat de reis van Biden een teken is van de tanende macht van de VS, laat het ook zien dat de behoefte aan energie blijft leiden tot zwakte. Terwijl het Westen is geschrokken van de afhankelijkheid van Russisch gas, bedelt het nu bij andere autocraten om brandstof, en is het wederom bereid de ogen te sluiten voor mensenrechtenschendingen – net zoals met Rusland gebeurde.||https://www.volkskrant.nl/columns-opinie/aankloppen-bij-een-andere-autocraat-voor-brandstof-is-een-teken-van-westerse-zwakte~b5b4cea5/
2022-07-19||Help, mijn partner is een wappie! Wat moet ik nu?||Lezer Hans zit met ‘een situatie’, mailt hij. ‘Mijn partner staat zeer sceptisch tegenover het gevoerde coronabeleid. En is zogezegd een wappie.’ Dus is het niet bijster gezellig, daar bij de echtelieden thuis. Hans’ vrouw had hem om de oren geslagen met een of andere studie die zou uitwijzen dat vaccins meer kwaad doen dan goed. Of ik soms wist wat ervan klopte, wilde hij weten. Haast zou ik op dit punt ingaan op de studie in kwestie (die rammelt, zeg ik maar meteen). Maar interessanter, en eigenlijk verontrustender, is dat andere. Hoe is het mogelijk dat corona zo’n diepe wig heeft gedreven tussen Hans en zijn vrouw? Want hij is de enige niet. Een vrouw met wie ik af en toe correspondeer, vertrouwt me toe dat haar relatie misschien stukgaat, als haar man de volgende coronagolf niet is bijgedraaid. ‘Hij is echt ál zijn vertrouwen in elke vorm van overheid kwijt. Iets wat ik nooit van hem had verwacht.’ Een ander deelt me screenshots van een conversatie met haar vriendin. De vriendin blijkt volledig verdwaald in een inktzwarte fantasiewereld waarin mensen massaal doodgaan aan coronavaccins, de overheid daaraan meewerkt, en media zoals de Volkskrant erover zwijgen. Corona, de grote verdeler. Ik pak de telefoon en bel nu eens geen viroloog, maar Hedwig te Molder, hoogleraar taal en communicatie aan de VU Amsterdam en expert op het gebied van alledaagse communicatie over vaccinatie. ‘Vreselijk’, reageert ze, als ik de casussen voorleg. Maar: staar je niet blind op al die onderzoeken en onderzoekjes, zou ze mensen als Hans aanraden. ‘De kunst is toch om de ander niet meteen te gaan corrigeren. Als je dat doet, krijg je een debat. Terwijl je iets anders wilt: dialoog. Dus neem afstand van het doel: ik moet de ander overtuigen. Dát is de sleutel’, denkt ze. Want achter het gescherm met cijfers en studies schuilt doorgaans iets veel diepers, weet Te Molder. De vrouw van Hans bedoelt misschien: het bevalt me niks dat gezonde mensen nou alwéér worden uitgenodigd voor een prik, moet dat nou? En mensen passen de feiten die ze links en rechts aantreffen aan op die onderliggende waarden, legt ze uit. ‘Onderzoek laat zien dat in zo’n discussie over waarden het vaak juist averechts werkt om met nog meer feiten of stukjes informatie te komen. Veel zinvoller is om je open te stellen voor de ander. Probeer te begrijpen wat de ander beweegt. Vraag: waarom is dit zo belangrijk voor je? Waarom voel je dat zo sterk? Een terloopse tussenvraag kan al genoeg zijn om het gesprek te keren: wat zei je daar nou eigenlijk? De kunst is: stel uit om te zeggen wat jíj vindt.’ Als voorbeeld noemt Te Molder onderzoek waaraan ze meewerkte, naar de telefoongesprekken die artsen hebben met ouders die een vaccinafspraak misten. Zo’n gesprek begint soms defensief, met ouders die bijvoorbeeld vaccinatie in verband brengt met het ontstaan van autisme. ‘Als je het hoort, is je eerste gedachte: desinformatie, corrigeer die ouders! Maar een goede professional doet dat juist niet, en luistert vooral. Zo komt het geleidelijk tot een gesprek.’ ‘Waardenschaamte’, noemt Te Molder het. Dat we het oprecht naar elkaar luisteren zo vaak vervangen door gekissebis over cijfers en onderzoekjes. Ze ziet het overal: in de politiek, het maatschappelijk debat, en dus ook thuis, tussen vrienden en familieleden. ‘Wetenschap is cruciaal, begrijp me goed. Maar we moeten wel haar plaats weten. Nu gebruiken we de wetenschap te pas en te onpas om waardendiscussies te beslechten. Maar die kún je met wetenschap helemaal niet beslechten.’ Mijn gedachten dwalen af naar de verhitte discussies over stikstof en de energietransitie. Gaan daarachter ook niet heel andere vragen schuil: wat voor landbouw we willen, wat voor burgers we willen zijn, hoe begaan we vinden dat we moeten zijn met elkaar of de natuur? ‘Ik denk niet dat we nu de hele tijd zware gesprekken moeten zitten voeren', zegt Te Molder. ‘Maar je kunt ook op een luchtige, oprechte manier laten weten dat je geïnteresseerd bent waarom het de ander zo raakt. We moeten op de een of andere manier het vermogen terugvinden om op een lichte, behapbare manier naar elkaar te luisteren. Dat is één van de voorwaarden om uit de huidige polarisatie te komen.’||https://www.volkskrant.nl/nieuws-achtergrond/help-mijn-partner-is-een-wappie-wat-moet-ik-nu~b6e3e42e/
2022-07-19||Methanol aangetroffen in lichamen van slachtoffers Zuid-Afrikaans bardrama||Vorige maand overleden 17 tieners tijdens een feest in de bar Enyobeni, in een township bij de stad East Londen. De doden lagen zonder zichtbare verwondingen op het meubilair in de dansclub. Nog eens vier jongeren stierven in het ziekenhuis. Het jongste slachtoffer was 13 jaar oud. Ze waren vlak na de eindexamens afgekomen op een Facebook-oproep voor een feest waar twee populaire dj’s hun verjaardag vierden. Uit de autopsie bleek dat dat hun bloed sporen bevatte die op alcohol- en koolstofmonoxidevergiftiging wijzen, maar daar zijn de jongeren volgens de artsen van het forensisch team niet aan overleden. Onderzoek van de maaginhoud van de slachtoffers moet uitwijzen in hoeverre de hoeveelheden methanol dodelijk zijn, en hoe de jongeren de stof hebben binnengekregen. Er werd alcohol geschonken in de kroeg. Ook hadden sommige slachtoffers, volgens filmpjes van hun vrienden, waterpijp gerookt. De 52-jarige eigenaar en enkele werknemers van de bar zijn op borgtocht vrijgelaten in afwachting van hun proces wegens overtreding van hun drankvergunning. Methanol is een bijproduct van veel chemische stoffen. Het lijkt sterk op de industriële alcohol ethanol, maar is giftiger. Consumptie van 15 milliliter pure methanol is al dodelijk. Fabriekjes in Zuid-Afrika maken volgens een beleidsdocument uit 2016 gebruik van zowel ethanol als methanol bij het stoken van goedkope illegale drank. De afgelopen jaren vonden in Zuid-Afrika meerdere gevallen van methanolvergiftiging plaats door het drinken van zelfgestookte alcohol, waarvan sommige met dodelijke afloop. Methanol, ook bekend als ‘hout-alcohol’, kan bij inname hoofdpijn, misselijkheid, buikpijn, blindheid en slaperigheid veroorzaken. Het drama heeft Zuid-Afrika zo geschokt, dat president Cyril Ramaphosa op de begrafenis van de tieners actie aankondigde tegen horecagelegenheden die drank verkopen aan jongeren onder de achttien jaar, de leeftijd waarop Zuid-Afrikanen legaal mogen drinken. Veel kroegen negeren echter die regels en ook de politie kijkt weg, soms geholpen door steekpenningen.||https://www.volkskrant.nl/nieuws-achtergrond/methanol-aangetroffen-in-lichamen-van-slachtoffers-zuid-afrikaans-bardrama~b9fb7fc3/
2022-07-19||Tijdens Vierdaagse van drie dagen gaan 42 duizend wandelaars op jacht naar gladiolen||Ruim 42 duizend wandelaars verschijnen woensdag aan de start van de Nijmeegse Vierdaagse. Die duurt dit jaar vanwege de tropische hitte van dinsdag slechts drie dagen. In 2019 hadden nog ruim 47 duizend mensen zich ingeschreven om 30, 40 of 50 kilometer per dag te wandelen. En enkele duizenden meer wilden graag meedoen, maar het maximum aantal deelnemers was al bereikt. Toen in de jaren voor corona nog om een plekje geloot moest worden, viste eenderde van de potentiële debutanten achter het net. Dit jaar was loten niet nodig. Tijdens de inschrijfperiode ging het coronavirus nog volop rond. Dit verklaart mogelijk het lagere aantal inschrijvingen. ‘Het vermoeden is dat mensen toch voorzichtig zijn geweest’, aldus een woordvoerder van de organisatie. Ook de leeftijdsopbouw kan meespelen bij het slinkende deelnemertal: zestigers zijn met bijna 10 duizend inschrijvingen het best vertegenwoordigd. De woensdag is doorgaans de dag met de meeste uitvallers. Of dat ook zo is nu woensdag pas wordt gestart, is de vraag. Gemiddeld loopt een kleine 8 procent van de deelnemers de Vierdaagse niet uit. In 2006 werd de Vierdaagse vanwege tropische hitte na een dag afgelast. Vele honderden deelnemers waren toen al gestopt, twee lopers kwamen om het leven. Tegenover iedere loper staan ruim acht bezoekers van de Vierdaagsefeesten in Nijmegen: in 2019 waren dit er 383 duizend. Waar bij de wandeltocht mannen in de meerderheid zijn (60,5 procent), trekken de Vierdaagsefeesten vooral vrouwen (56 procent). Een kwart van de feestgangers feestte in 2019 zeven dagen lang.||https://www.volkskrant.nl/nieuws-achtergrond/tijdens-vierdaagse-van-drie-dagen-gaan-42-duizend-wandelaars-op-jacht-naar-gladiolen~b46428ea/
2022-07-19||Wat staat er voor Hugo de Jonge op het spel als de mondkapjesdeal-communicatie openbaar wordt?||Momenteel herbekijk ik de serie Borgen, waarin Birgitte Nyborg als premier van Denemarken zo goed en kwaad als het gaat politiek beoefent tijdens allerlei slim gescripte dilemma’s. Ik kijk het om beter te snappen waarom politici doen wat ze doen. Aan het eind van seizoen twee gaat alles naar de haaien. Nyborgs dochter Laura heeft zware angstaanvallen en zit in een privékliniek, precies op het moment dat Nyborg de zorg wil hervormen. Een van de hervormingspunten: private zorg maakt de reguliere zorg indirect kapot. Zodra de pers lucht krijgt van Laura’s private behandelplek, staan er fotografen in de bosjes. Nyborg bevindt zich in een spagaat. Ze kan zowel haar dochter als haar plannen tot hervorming verliezen. Onhandige timing voor Nyborg, topentertainment voor mij. Gisteren, toen bekend werd dat het ministerie van VWS het whatsapp-verkeer en andere communicatie van Hugo de Jonge en VWS-kopstukken rondom de mondkapjesdeal niet vrijgeeft (behalve aan Deloitte, dat nu onafhankelijk onderzoek doet) en daar gerust de dwangsom van 15 duizend euro voor neertelt, dacht ik aan scènes waarin Nyborg oefent met het beantwoorden van moeilijke vragen. Specifiek dacht ik aan scènes wanneer iets politiek onhandigs is uitgelekt. Haar spindoctor legt haar het vuur na aan de schenen, op zoek naar de beste antwoorden – veel antwoorden blijken gevaarlijk te zijn. Als Nyborg dan de pers te woord staat is alles vaak zo platgerepeteerd dat ze soms lege dingen zegt. Nooit in de serie komt Nyborg echter tot het soort lege zinnen waar Hugo de Jonge tot kwam, toen hij enkele maanden geleden RTL4 te woord stond over zijn rol in de mondkapjesdeal. Hij herhaalde zo’n vijf keer in tweeënhalve minuut: ‘Ik kan daar niet op reageren, omdat er op dit moment onderzoek naar wordt gedaan (...) Het lijkt mij fijn om juist uit te leggen hoe het wel zit. Het onderzoek zal duidelijk maken hoe het wel zit.’ Wachten op Godot is er niks bij. Nyborgs privézaak krijgt in Borgen een politieke lading. ‘We hebben een strategie nodig’, dringt haar spindoctor aan. Ze contacteren de nationale pers, stellen alle informatie over de zaak ter beschikking. Op televisie krijgt Nyborg nog wat tegenwind, maar die wordt gecounterd door een sterk interview met een psychologe van de kliniek. Het probleem lijkt overgewaaid en het hervormingspakket voor de zorg wordt aangenomen. Maar de fotografen verdwijnen niet. Nyborg moet een andere plek voor Laura vinden. De volgende ochtend geeft Nyborg een persconferentie: ‘Het is van levensbelang voor mijn gezin om deze problemen te doorstaan en dat de regering in alle rust kan werken. Dus smeek ik jullie, de media, te respecteren dat mijn dochter rust nodig heeft. Maar een premier kan de aandacht van de pers niet ontlopen. Dit verhaal is er een van algemeen belang.’ Nyborg gaat met verlof tot haar dochter beter is. Het persoonlijke is altijd politiek, het betalen van de dwangsom geeft (als ik goed opgelet heb bij Borgen) tijd om antwoorden voor te bereiden. Al vraag ik me af: wat staat er, vergeleken met de persoonlijk zeer zware situatie van Nyborg, nou precies op het spel voor Hugo de Jonge en consorten als het whatsapp-verkeer en mondkapjesdealcommunicatie straks openbaar wordt?||https://www.volkskrant.nl/columns-opinie/wat-staat-er-voor-hugo-de-jonge-op-het-spel-als-de-mondkapjesdeal-communicatie-openbaar-wordt~bb4bc12c/
2022-07-19||Uitgewoonde Fabio Jakobsen ziet af, maar heeft zijn zinnen gezet op de Champs-Élysées ||‘Ik weet het niet, hoor’, zegt een compleet uitgewoonde Fabio Jakobsen als hij zijn fiets met kaderplaatje 51 tegen de bus van zijn ploeg, Quick-Step Alpha Vinyl zet. Zijn dit de inleidende woorden waarmee de Nederlandse topsprinter, winnaar van de eerste etappe in lijn in Denemarken, in het zicht van de haven gaat afstappen? ‘Dat niet, nee hoor, nee echt niet, maar die laatste drie kilometer van de laatste klim, die waren zo steil... Ik dacht even: waar doe ik dit allemaal voor? Wat ik in elk geval zeker weet: dit is absoluut niet gezond.’ Het is ruim een half uur geleden dat de winnaar van de zestiende etappe in Foix, de Canadees Hugo Houle, over de finish kwam. De thermometer tikte vandaag voortdurend de 40 graden aan, ‘en ik kan toch al zo slecht tegen de hitte’. Jakobsen heeft afgezien in de bus, vertelt hij. ‘Ik kon maar net aanhaken. Dan denk je dat je ontspannen zit, maar dat is bergop zeer zeker niet zo en in de afdaling trouwens ook niet echt.’ De bus, dat is in bergritten de liefst zo groot mogelijke groep renners die geen van allen kans maken de etappe te winnen, maar wel op tijd binnen moeten zijn. Wie die ‘grupetto’ niet bij kan houden, fietst alleen en dan is het veel moeilijker de tijdslimiet te halen. Ook al omdat de eenzame fietser dan in zijn eentje moet uitkienen hoe hard hij nog moet trappen. Denken in hitte en stress is niet eenvoudig. ‘Dat doen ze maar in de ploegleiderswagen’, zegt Jakobsen vermoeid. Meerdere ploegmaats die de worstelende eenling te hulp schieten, dat is ook niet zonder risico. Als het mislukt moeten ze wegens OTL, outside time limit, allemaal de Tour de France verlaten. Het gaat deze dinsdag voor de zoveelste keer dit jaar goed. De bus van een man of veertig houdt 10 minuten over op de tijdslimiet. Daarin zitten alle sprinters, zoals de twee Nederlanders Jakobsen en Dylan Groenewegen. Plus enkele van hun ploeggenoten, die uitsluitend de opdracht hebben hun potentiële (vlakke) etappewinnaar door de dag te slepen. Allemaal zijn ze op elkaar aangewezen als de route over Alpen of Pyreneeën voert. Opgeven, hoe logisch ook, is geen optie voor al die sprinters en hun helpers, want het gevecht dat ze voeren is de Slag om de Champs-Élysées. Daar, op de kleine Parijse kinderkopjes, ligt voor sprinters de hoofdprijs. De laatste etappe van de Tour winnen, sinds mensenheugenis is dat een sprint, is het summum voor de specialisten. Champs-Élysées hoort bovenin de prijzenkast van elke topsprinter. ‘Daarom ben ik hier nog’, zegt Jakobsen. Groenewegen legde het in zijn tweede Tour, in 2017, een paar keer af tegen een van de beste sprinters aller tijden, Marcel Kittel. Maar toen draaide Groenewegen het laatste stukje Champs-Élysées op en won. Opeens gold hij als een van de beste sprinters ter wereld. Jakobsen maakt zijn debuut deze Tour en wil de prestatie van Groenewegen evenaren. Om na de eerste ook de laatste sprintetappe te winnen, hoeft hij alleen maar een paar duizend kilometer door Frankrijk te fietsen. ‘Wat ik juist niet moest doen vandaag, is denken aan de Champs-Élysées’, legt hij de werking van zijn getrainde brein uit. ‘Want dan denk ik vooral: o, ik moet nog twee van die zware bergritten overleven.’ Op de zojuist overleefde etappe volgen er woensdag en donderdag twee met aankomsten bergop. In plaats van ver vooruit, zet hij het hoofd in de kortetermijnstand. ‘Dus als het zwaar is, en zo zwaar als vandaag heb ik het nog niet gehad, denk je meter voor meter, trap voor trap. En soms denk ik: weer iets dichterbij Parijs, en weer iets.’ Jakobsen is niet de enige die lijdt, de ploeggenoten die zich voor hem opofferen evenzeer. Ze zorgen dat hij goed eet en drinkt, houden hem uit wind, trekken hem in gang, loodsen hem omhoog en omlaag. Jakobsen moet hun offers terugbetalen. ‘Dat ben ik aan ze verplicht.’ Hoe? ‘Door de bergen te overleven en in Parijs mijn uiterste best te doen. En we weten allemaal: als ik daar mag sprinten, maak ik een hele goede kans.’ Het is niet alléén Parijs, hoewel dat wel het grootste doel is. Vrijdag heeft de organisatie een etappe ingepland, die onder normale omstandigheden ook in een massasprint zal eindigen. Maar als de ploegen die nog een fatsoenlijke sprinter in huis hebben, veiligheidshalve al hun kaarten op de Champs-Élysées zetten, wordt de 19de etappe van Castelnau-Magnoac naar Cahors waarschijnlijk gewonnen door een renner uit een ontsnapping. Blijft over: Parijs. En als dat niet lukt? ‘Dan is het goed voor mijn ontwikkeling’, zegt Jakobsen. ‘De Tour de France uitrijden, daar word je een betere renner van.’||https://www.volkskrant.nl/sport/uitgewoonde-fabio-jakobsen-ziet-af-maar-heeft-zijn-zinnen-gezet-op-de-champs-elysees~bd0d38ad/
2022-07-19||Treedt Draghi woensdag echt af? ‘Als hij erop terugkomt, ondermijnt hij zijn eigen imago’||‘Nou, de hitte zijn ze wel gewend hier, en politieke crises in zekere zin ook. Vorige week hield vooral de scheiding van Francesco Totti en zijn vrouw de mensen hier bezig. In Rome is natuurlijk geen voetballer groter. ‘Zonder grappen: zo’n politieke crisis is best moeilijk te volgen voor veel mensen. Dus ik kan niet zeggen dat het bij iedereen het gesprek van de dag is.’ ‘De Italiaanse politiek is niet de meest toegankelijke ter wereld. Dat komt deels doordat partijen heel vaak opsplitsen. Daardoor is het lastig te volgen wie nu precies wat vindt en wie bij welk kamp hoort. ‘Dat speelt nu ook. De veroorzaker van de crisis, de Vijfsterrenbeweging, scheurde vorige maand in tweeën na een conflict tussen de twee belangrijke politici binnen de partij: de minister van Buitenlandse Zaken Luigi di Maio en voormalig president Guiseppe Conte. Dat ging over de lijn van de Italiaanse regering, waarmee Conte het niet eens was. Hij heeft de huidige crisis dus een beetje uitgelokt, maar ondertussen zie je de laatste dagen ook weer mensen uit zijn kamp zich van hem afsplitsen. Binnen de partij leeft dus ook veel onenigheid over welke koers dan wel te volgen.’ ‘De afgelopen dagen is een enorm appel op hem gedaan. 1.500 burgemeesters uit het hele land ondertekenden een open brief die vraagt om zijn aanblijven. Werkgeversorganisaties en ondernemers willen dat hij blijft, voor de stabiliteit van het land. Ook Brussel en de financiële markten willen niet dat hij gaat. ‘Afgelopen donderdag, toen hij zijn ontslag aanbood maar de president dat niet accepteerde, daalde de beurs van Milaan bijvoorbeeld flink. Toen de dag erna een mogelijkheid ontstond dat hij aanbleef, zag je de koersen weer herstellen. Ik weet niet of Draghi daar heel gevoelig voor is, maar de reactie op zijn aftreden zou een reden kunnen zijn om aan te blijven.’ ‘Dat is een beetje de paradox die ik zie. Draghi staat juist bekend om zijn betrouwbaarheid, dat hij een man van zijn woord is. Hij is vorige week heel duidelijk geweest: ik ga niet verder regeren. Als hij daar nu op terugkomt, ondermijnt hij ook een beetje zijn eigen imago.’ ‘Hij wil ook niet, en dat zeg ik met een beetje zwaar woord, chantabel overkomen. Als de regering doorgaat, komt een discussie op gang over wie concessies zou moeten doen aan wie. Hij wil niet aan partijen de indruk geven dat er nu over van alles te onderhandelen valt. Juist met dat idee zal de Vijfsterrenbeweging deze crisis in gang hebben gezet.’ ‘Als Draghi woensdag weer zijn ontslag indient en de president het dan wel accepteert, zijn er twee mogelijkheden. De eerste is dat de president aan het parlement vraagt: ga op zoek naar een andere meerderheid. Dat zou heel moeilijk worden, omdat er al drie verschillende regeringen met dit parlement zijn geweest sinds de vorige verkiezingen in 2018. Het lijkt mij onwaarschijnlijk dat ze nog een meerderheid kunnen vinden. ‘Het voor de hand liggende scenario is dat er vervroegde verkiezingen worden uitgeschreven. Die zouden dan eind september of begin oktober moeten plaatsvinden. Met name de enige partij in de oppositie, Fratelli d’Italia, een soort heroprichting van de partij van Mussolini, lijkt daar winst mee te behalen.’ ‘Het zegt dat de Italiaanse politiek heel verdeeld is. Er wordt veel gewisseld van partij, er is weinig loyaliteit en stabiliteit. Draghi is redelijk populair, in het buitenland maar ook in Italië. Toch moet je niet vergeten dat er ook veel mensen tegen hem zijn. ‘Dat gaat soms niet eens om Draghi's persoon of beleid. Een deel van de Italianen vindt dat het land na het vallen van de vorige regering al naar de stembus had gemoeten. Het was toen in het midden van de pandemie. Maar het is geen teken van een optimaal functionerende democratie dat je een technocraat met een coalitie van tien partijen nodig hebt om tot een landsbestuur te komen.’||https://www.volkskrant.nl/nieuws-achtergrond/treedt-draghi-woensdag-echt-af-als-hij-erop-terugkomt-ondermijnt-hij-zijn-eigen-imago~b7607e04/
2022-07-19||Op deze plekken wil je niet zijn, als het zo warm is dat de kippen gekookte eieren leggen||Alsof zijn kas een stoofschotel is, zo heet is het – een beetje basilicum en parmezaanse kaas erbij en de Westlandse auberginekweker Ted van Luijk kan zo een Italiaans restaurant beginnen. Niet voor niets kwamen zijn werknemers – momenteel tien Slowaakse seizoensarbeiders – eind vorige week naar hem toe en zeiden: ‘Ted, het wordt volgende week 40 graden, dus kunnen we daar iets op verzinnen?’ Prima, antwoordde Van Luijk, met als gevolg dat het werk in de kas in Wateringen zowel op maandag als op dinsdag al om vijf uur ’s ochtends begon. Eerder was niet mogelijk, omdat het toen nog te donker was om te kunnen oogsten. Zijn mannen werkten beide dagen door tot 12 uur. Daarna werd de warmte in de kas zo drukkend dat het onverantwoord zou zijn verder te werken. In een ideale auberginewereld zou het altijd een graadje of 23 zijn, maar helaas voor Van Luijk: zo’n wereld bestaat niet. Sterker nog: doordat de laatste jaren ook de herfst soms de zomer nadoet, terwijl de lente juist geregeld denkt dat ze de winter is, is zijn opbrengst per vierkante meter kas de laatste jaren alleen maar afgenomen. ‘Ik begon op mijn 19de als tuinder, en eerlijk gezegd heb ik me nog nooit zoveel zorgen gemaakt als nu’, zegt Van Luijk, een teler die in drie hectaren kas achttien verschillende soorten aubergines verbouwt. Die zorgen zijn grotendeels te wijten aan de toegenomen energiekosten, waardoor zijn bedrijf al besloten heeft in de winter minder te verbouwen. Maar het ligt ook zeker aan de steeds heviger temperatuuruitschieters in de zomer. Want twee van dit soort dagen zijn nog wel te doen, zegt Van Luijk, maar als het over een paar jaar bijvoorbeeld een hele week zo warm wordt dat de kippen gekookte eieren leggen, dan heeft hij echt een probleem. ‘Achterin zag ik nu al wat plantjes hangen. Nu kunnen die vanaf morgen weer herstellen, maar als dat niet meer mogelijk is, verlies ik mijn hele oogst.’ Of water, nog zoiets. Op dit soort extreme dagen is wel vijf liter water per plant nodig. Eerder dit jaar lukte het hem nog voldoende regenwater op te vangen, maar wat als de lentes straks droger worden en de zomers warmer? Zo spelen er nog wel meer problemen in de tuinbouwkassen van het Westland. Van Luijk ging bijvoorbeeld akkoord met het verzoek van zijn werknemers om deze week al om vijf uur te beginnen, omdat hij enerzijds een goede baas wil zijn, maar – eerlijk is eerlijk – ook vanuit meer praktische overwegingen. Zijn je werknemers anno 2022 immers ontevreden, dan vinden ze zo een nieuwe baan waar de salarissen hoger liggen en de temperaturen lager. ‘Als ik deze wereldgozers verlies, kan ik beter gelijk inpakken’, wijst hij naar de tien van het zweet doorweekte Slowaken. ‘Dan moet ik scholieren proberen te vinden, maar die vinden het voor 7 uur te vroeg, en na 9 uur te warm. Nee, nee, dan beter op deze manier. Kom op jongens, het is 12 uur. Inpakken.’ Jarl van der Ploeg De honderdveertig melkkoeien van Jos Verstraten (57) uit het Brabantse Westerbeek lopen dinsdagochtend al om half 9 weer terug naar de stal. Normaal gesproken doen ze dat pas rond het middaguur, maar nu biedt de stal met geïsoleerd dak en ventilators die voor een permanent briesje zorgen meer verkoeling dan de zonnige wei. ‘Als koe kun je niet zoals wij zeggen: ik loop een keertje extra naar de koelkast of ik pak een bakje yoghurt in plaats van een boterham’, zegt Verstraten. ‘Voor een boer is het dus de uitdaging om in te schatten hoe de koe zich voelt met dit weer. Je probeert het zo comfortabel mogelijk voor ze te maken. Want pas als een koe in rust is, produceert zij melk.’ Temperaturen zoals die van vandaag bieden de koe niet bepaald rust. ‘De ideale temperatuur voor een koe ligt tussen de 5 en 20 graden. Warmer dan dat vinden ze niet fijn.’ Schaduw en wind zijn daarom welkom op dit soort hete dagen, maar de koeien van Verstraeten zoeken de schaduw liever niet onder de bomen. ‘Daar zit het vol met dazen, een soort wespen die bloed zuigen. Bovendien groeit er onder de bomen amper gras.’ Omdat een koe een herkauwer is, moet ze te allen tijden goed en vezelrijk blijven eten. Ook met warm weer. ‘Anders raakt haar maag van streek’. Verstraten voert de dieren daarom al een paar dagen extra zout en natriumbicarbonaat, om de ph-waarde van de pens van de koe op peil te houden. ‘Dan voelen ze zich lekkerder en blijven ze herkauwen.’ Die extra ingrepen doet Verstraten voor het welzijn van de koe, maar uiteindelijk ook voor zichzelf. ‘Een zieke koe geeft veel ellende. Dan ben je zomaar vier weken verder voor ze zich weer goed voelt. Het is in het belang van iedereen, zowel de boer als de koe, om deze dagen zo relaxed mogelijk door te komen en om het melkverlies zo laag mogelijk te houden.’ ‘Ik ben wel blij dat deze hitte maar één dag duurt’, zegt Verstraten. ‘Net als bij mensen, werkt het bij koeien zo: een dagje hitte gaat wel, maar een week slecht slapen en ploeteren, dan zijn ze geradbraakt.’ Iva Venneman Als Redouan Mansouri (39), eigenaar van de Rotterdamse poelierswinkel Het Goudhaantje, de glazen klep van de oven opent, slaat de hitte hem in het gezicht. Om de kippetjes aan het spit gaar te krijgen, staat de oven de hele dag aan op 300 graden. ‘Ik ben wel gewend aan warme werkomstandigheden, maar vandaag is de hitte extreem’, zegt hij. Met een servetje veegt hij het zweet van zijn hoofd en nek. Normaliter vindt Mansouri koelte op het terras voor zijn zaak, maar met deze temperaturen bieden alleen de felgekleurde, zoete ijsdrankjes uit de Slush Puppie-machine van de buur-snackbar soelaas. Hij peinst er niet over om de tent dicht te gooien en elders verkoeling te zoeken. ‘Op dit soort dagen zijn de klanten extra dankbaar. Met dit weer heeft niemand zin om te koken, dus de meeste mensen halen af. Iedereen die hier binnenloopt, zegt tegen ons: respect dat jullie er staan.’ Op de draaiende ventilator op de toonbank na heeft Mansouri geen hittemaatregelen genomen. Wel heeft het weer voor verschuivingen in het werkrooster gezorgd. ‘Mijn zusje moest vandaag werken, maar die is zo slim geweest om het weerbericht te checken.’ Een andere zus, die de dienst nietsvermoedend overnam, heeft het warm, maar zegt wel voor hetere vuren te hebben gestaan. ‘Twee jaar geleden viel de ramadan in de zomer. Dan mag je overdag ook niets drinken, dat is pas zwaar’, zegt ze. Mansouri klapt de oven weer open en herschikt het draaiende spit. ‘Zo’, zegt hij terwijl hij zijn overhandschoenen uittrekt, ‘nu heb ik wel weer een slush verdiend.’ Wies de Gruijter Tropisch heet of niet, Hanny Faber (65) peinsde er niet over om thuis te blijven. Samen met haar dochter en twee kleindochters is ze in de Efteling. In de schaduw tegenover Langnek puffen ze even uit. Het motto van de familie: een vakantie zonder een Eftelingbezoek is geen vakantie. Ze verblijven de hele week in het vakantiepark ernaast. Iets dat Faber al 28 keer eerder heeft gedaan, gokt ze. De hitte is volgens haar goed te doen. Op de vraag hoe ze koel blijven, laat kleindochter Maud (8) triomfantelijk haar chocolade-swirl zien. ‘En als het echt te heet is, gaan we even bij de Piraña staan’, vult zus Anna (19) aan. ‘Daar word je natgesplasht.’ In Kaatsheuvel tikt de thermometer midden op de dag de 38 graden aan. Theater Raveleijn en twee attracties zijn daarom al vroeg gesloten: de bankjes van schommelschip de Halve Maen werden te heet voor de bezoekers, en medewerkers hielden het in de volle zon bij de bootjes van de Gondoletta ook niet meer vol. Verder staan er parasols voor medewerkers, hangen her en der doeken boven de rijen tegen de zon, en is er meer personeel ingeroosterd zodat er vaker kan worden gepauzeerd. Voor nog wat extra verkoeling hebben sommige medewerkers waterpistolen om bezoekers mee nat te spuiten. Het is allesbehalve druk in het park. Het lijkt soms alsof bij de waterpunten meer mensen wachten om hun flesjes te vullen dan dat er in de rij staan bij de achtbanen. Een langere wachttijd dan 15 minuten is vandaag op de borden niet te bespeuren. Dat is waarschijnlijk maar beter ook, want lang niet overal in de rij staan de bezoekers in de schaduw. Op de plekken in het park waar wel beschutting is, zitten groepen mensen ijs te eten, iets te drinken of zich in te smeren met een nieuwe laag zonnebrandcrème. Natgespetterd lopen Jordin van Delden (24) en Claudia Groenewolt (30) de Piraña uit. Ze werden voor gek verklaard door hun ouders toen ze hun vertelden dat ze vandaag naar de Efteling gingen. ‘Of je hier een zonnesteek oploopt of in je achtertuin, dat maakt niet uit’, zegt Van Delden gekscherend. ‘Nu zijn de rijen tenminste lekker kort.’ Roos van Riel||https://www.volkskrant.nl/nieuws-achtergrond/op-deze-plekken-wil-je-niet-zijn-als-het-zo-warm-is-dat-de-kippen-gekookte-eieren-leggen~bd18b2c1/
2022-07-19||Olie, graan, Syrië en een kerndeal: Poetins agenda was vol in Teheran||De Russische president Vladimir Poetin heeft zich met zijn inval van Oekraïne persona non grata gemaakt in het Westen, maar is nog steeds welkom in andere delen van de wereld. Dinsdag werd hij op een rode loper ontvangen op het vliegveld van Teheran. Poetin ging er met name heen om voor het eerst sinds zijn invasie de hand te schudden van een Navo-leider: die van de Turkse president Recep Tayyip Erdogan. Voor Poetin is het van belang om de banden warm te houden met zijn resterende bondgenoten. Teheran is dan een logische bestemming. Rusland en Iran zijn allebei doelwit van westerse sancties, hebben overlappende belangen in Syrië en zien wel wat in militaire samenwerking. ‘Onze relatie is van een zeer diep, strategisch karakter’, zei Poetin onlangs nog tegen de Iraanse president Raisi. De timing van het bezoek is opvallend. Eind vorige week reisde de Amerikaanse president Biden naar twee aartsvijanden van Iran in het Midden-Oosten: Saoedi-Arabië en Israël. Voor Teheran was het bezoek van de president van het grootste land op aarde een kans om te laten zien dat het niet geïsoleerd is. Poetin kreeg naast een ontvangst door president en hardliner Ebrahim Raisi een ontvangst door ayatollah Ali Khamenei, de Opperste Leider van het land. Poetin is niet de eerste Kremlinvertegenwoordiger die recentelijk Iran bezocht. In de afgelopen weken reisden Russische delegaties meerdere malen naar een militair vliegveld in Iran, zo stelt de Amerikaanse regering. De Russen zouden er Iraanse kamikazedrones hebben geïnspecteerd die van pas kunnen komen bij precisieaanvallen op Oekraïense stellingen. De Iraanse regering ontkent Rusland honderden drones te verkopen voor gebruik in Oekraïne, maar bevestigt ‘samenwerking op het gebied van nieuwe militaire techniek’. Spanningsloos was het bezoek niet, want Poetin had ook plooien om glad te strijken. Het was niet voor niets dat de Iraanse olieminister hem dinsdag stond op te wachten op het vliegveld. Nu Rusland vanwege westerse sancties op zoek is gegaan naar nieuwe afnemers van Siberische olie, snoept het klanten weg bij Iran. Het Iraanse marktaandeel op de Aziatische oliemarkt staat plots onder druk. Rusland zegt te hopen dat Iran instemt met een hernieuwde nucleaire deal – in 2018 opgezegd door toenmalig Amerikaans president Trump – die de Iraanse economie lucht zou geven. Nog belangrijker voor Poetin was de aanwezigheid in Teheran van de Turkse president Erdogan. Turkije verkoopt weliswaar zware gevechtsdrones aan Oekraïne, maar is de enige Navo-lidstaat die geen sancties heeft ingesteld tegen Rusland. Poetin kan via de ontmoeting met Erdogan aan binnen- en buitenland laten zien dat er nog steeds naar hem wordt geluisterd door een Navo-leider. Poetin en Erdogan zijn hoofdrolspelers bij internationale onderhandelingen om de Oekraïense graanexport via de Zwarte Zee te herstellen. Turkije heeft Istanbul aangeboden als controlepunt voor Oekraïense graanschepen – Rusland eist inspecties van de schepen om zeker te zijn dat er over zee geen wapens worden vervoerd naar Oekraïne. Een akkoord zou grote voedseltekorten in onder meer Afrika enigszins kunnen terugbrengen. Ook op de agenda: Syrië. Turkije dreigt met een militair offensief in het noorden van Syrië om Koerdische milities weg te drijven van de Turkse grens. Rusland en Iran, bondgenoten van de Syrische president Assad, zijn tegen een Turks offensief. Veiligheid in Syrië, een mogelijke nucleaire deal voor Iran, Oekraïens graan: Poetins bezoek aan Teheran, zo concludeerde de Russische krant Komsomolskaja Pravda, laat zien dat de Russische president een echte wereldleider is. ‘Drie mondiale thema’s op één reis.’||https://www.volkskrant.nl/nieuws-achtergrond/olie-graan-syrie-en-een-kerndeal-poetins-agenda-was-vol-in-teheran~bad9ee02/
2022-07-19||Zijn huizen echt onbetaalbaar of zijn ze juist voordelig?||In 2021 kostte een huis in Nederland gemiddeld 386 duizend euro. De rente voor een hypotheek (tien jaar vast) was 1,76 procent. Wie dat huis volledige financierde, zat op 567 euro aan maandelijkse lasten. Een gemiddeld Nederlands huishouden had dat jaar, aldus het CBS, een besteedbaar inkomen van 47 duizend euro. De financieringslasten van het huis waren daarmee 14,5 procent van de gezinsbestedingen, zo blijkt uit onderzoek van spaarplatform Raisin.nl. Alles is relatief. Eigenlijk was de aankoop van een huis zelden zo voordelig als in 2021. Wie heeft gewacht, kan zich nu wel voor zijn kop slaan. Inmiddels stijgen de huizenprijzen en de hypotheekrente hand in hand. In het tweede kwartaal van 2022 waren huizen 16,6 procent duurder ten opzichte van begin 2021. Een gemiddeld huis kost nu 448 duizend euro. Huizenbezitters zijn in vijftien maanden gemiddeld ruim 50 duizend euro rijker geworden – voor velen meer dan ze met werken hebben verdiend. Het kopen van een huis is een loterij zonder nieten. De gemiddelde rente op een hypotheek van tien jaar vast is nu 3,33 procent. De rentelasten zijn sinds januari 2021 gestegen van 567 naar 1.243 euro per maand. Bij een besteedbaar inkomen van 48 duizend euro zijn gezinnen nu liefst 31,1 procent van hun inkomen kwijt aan een nieuw huis. Dat is een verdubbeling, maar het is niet extreem. Tien jaar geleden kostte een huis gemiddeld 227 duizend euro. De hypotheekrente was toen 4,77 procent, waardoor de maandelijkse lasten uitkwamen op 901 euro, 29,4 procent van het besteedbare inkomen. In 2002 was de gemiddelde hypotheekrente 6 procent, de huizenprijs 199 duizend en het besteedbaar inkomen per huishouden 28.300 euro. De lasten bedroegen dat jaar 999 euro of 42,4 procent. Dat is 10 procentpunten hoger dan nu. En veertig jaar geleden was de gemiddelde huizenprijs 140 duizend gulden, dat is 63.500 duizend euro. Maar de vergelijkbare hypotheekrente was liefst 10,5 procent. Dat betekende dat een huishouden 1.225 gulden (556 euro) kwijt was aan een volledig gefinancierd huis. Bij een inkomen van 36.200 gulden (16.427 euro) per huishouden waren de financieringslasten 40,6 procent. De ouders van de kinderen die nu op de woningmarkt komen, waren nog slechter af. Tien jaar later, in 1992, kostte een huis 186.200 gulden (84.500 euro) op een besteedbaar gezinsinkomen van 42.900 gulden (19.467 euro). Bij een hypotheekrente van 9 procent waren de maandelijkse lasten 1.397 gulden (622 euro) of 39,1 procent van het inkomen. Pas als de hypotheekrente 4,75 procent is, zou de druk op het huishoudboekje net zo hoog zijn als in 1982, 1992 en 2002. In 1982 waren er weliswaar premiekoopwoningen en was de hypotheekrente volledig aftrekbaar, daar stond tegenover dat er geen aflossingsvrije hypotheken waren en in veel huishoudens vrouwen niet werkten. In het casino van het grote geld zijn huizen schijnbaar altijd onbetaalbaar. Alleen hebben kopers hun fiches al veertig jaar op het juiste nummer gezet.||https://www.volkskrant.nl/economie/zijn-huizen-echt-onbetaalbaar-of-zijn-ze-juist-voordelig~b8a01983/
2022-07-19||Even is er een flits van hoop, daarna berust zevenkampster Anouk Vetter in zilver||Anouk Vetter straalt vaak een soort vrolijke warrigheid uit. Zo ook op maandagavond in Eugene. De 29-jarige zevenkampster is net tweede geworden op de WK en heeft de tijd nog niet gehad om op die prestatie te reflecteren. Ze heeft razendsnel een medaille om de nek gekregen en is daarna zoals dat gaat in sneltreinvaart langs de plichtplegingen van een podiumklant geloodst. ‘Ik ben nog een beetje emotieloos’, verwoordt ze haar gemoedstoestand. Maar warrig is Vetter niet werkelijk. Ze weet precies wat haar te doen staat op de zevenkamp, de discipline die de 100 meter horden, hoogspringen, kogelstoten, 200 meter, verspringen, speerwerpen en de 800 meter samenbrengt. Ze moet zich op haar eigen kunnen richten. De meerkamp is zo divers dat het niet loont om naar anderen te kijken. Hoewel ze in Hayward Field als leider in de tussenstand werd aangekondigd aan de start van de 800 meter, het slotonderdeel, wist ze toen al dat de kans op goud maar klein was. Ze gaf toe dat ze een paar seconden droomde van de eindzege, nadat ze het speerwerpen met een worp van 58,29 meter ruimschoots gewonnen had. Een flits van hoop was het, daarna daalde de realiteit weer in. Vetter verdedigde een voorsprong op tweevoudig olympisch kampioene Nafissatou Thiam van maar 1,36 seconden op de 800 meter. De dochter van een Senegalese vader en Belgische moeder is steevast zes of zeven seconden sneller dan zij. Het is jammer dat juist het laatste nummer Vetter minder ligt, maar nu eenmaal een gegeven. ‘Ik ben oud genoeg dat ik daarmee om kan gaan.’ En inderdaad zag Vetter haar voorsprong snel veranderen in een achterstand. Proberen mee te glippen in de slipstream van de 27-jarige Belgische was geen optie. ‘Dat heb ik een keer geprobeerd. Dan loop ik haar race en niet de mijne.’ Thiam finishte als vijfde in 2.13,00, Vetter volgde op ruim zeven seconden op de elfde plaats in 2.20,09. Het leverde de Belgische, die in 2017 al eens wereldkampioen werd, een puntentotaal van 6.947 op. Vetter eindigt als tweede in een nieuw nationaal record van 6.867. Het oude record, 6.693, dateerde van afgelopen voorjaar. De stand in de zevenkamp wordt via een ingewikkeld puntensysteem samengesteld. Als vuistregel geldt dat een topprestatie op elk onderdeel zo’n 1.000 punten oplevert. 7.000 punten geldt daarom als een soort heilige graal in de discipline. Het verklaart ook het ontzag dat Vetter koestert voor de vrouw die haar versloeg. ‘Zij is wel Nafi Thiam. Ze heeft 7.013 punten als pr. Ik ben al heel blij dat ik het zo spannend heb kunnen maken en hoop het ook nog een paar toernooien weer te doen.’ De Nederlandse was met haar record zeer in haar nopjes, want ze had er van tevoren geen rekening mee gehouden. Een maand geleden nog maar blesseerde ze zich aan haar hamstring. Emma Oosterwegel, die in Tokio brons veroverde en in Eugene op de zevende plaats (6.440) bleef steken, had er daar nog aan herinnerd. Hoe ze huilend op de baan had gezeten. Hoe ze haar vriend Stijn een berichtje stuurde: ‘Geen WK voor mij.’ In de praktijk viel de schade mee en kon ze in Eugene boven zichzelf uitstijgen. Misschien juist wel omdat ze geen al te hoge verwachtingen koesterde. Tegen Ronald Vetter, meerkampbondscoach en haar vader, was ze stellig geweest. ‘Ik moet niet denken aan persoonlijke records, want ik heb trainingen gemist. Dat gaat hem niet worden. Dat moet je kennelijk wel denken, maar dan anders uitvoeren.’ Dat was wel eens anders. Vetter mag dan steevast een lichte toon in haar stem hebben, ze kan keihard zijn voor zichzelf en haar gemoed is niet altijd wolkenloos. Op de vorige WK, in 2019 in Doha, trok ze zich na zes van de zeven onderdelen terug. Ze was geknakt onder het gewicht van haar eigen ambities, die alleen maar gegroeid waren na haar Europese titel in 2016 en het brons op de WK van 2017. ‘Ik vond het moeilijk om erover te praten, schaamde me er een beetje voor’, zei ze na haar opgave. Die somberte wist ze te overwinnen en sindsdien is ze sterker dan ooit. In Tokio leidde het tot zilver en bij haar terugkeer op de WK tot dezelfde kleur medaille, dankzij heel wat persoonlijke records. Ze verbeterde zichzelf bij het verspringen (6,52 meter), op de 200 meter (23,73) en kogelstoten (16,25 meter). Het puntentotaal verraste haar. ‘In de 6.800 punten. Ik had nooit gedacht dat ik dat zou halen.’ Haar trotse verbazing is te begrijpen. Slechts elf vrouwen waren ooit beter op de zevenkamp. Uiteindelijk wil Vetter ook voorbij de grens van 7.000 punten en voorbij Thiam. Maar hoe? Lachend: ‘Door meer punten te halen.’ Ze weet dat het kan. In 2019 versloeg de Britse Katarina Johnson-Thompson de Belgische en de laatste jaren kruipen steeds meer zevenkampsters naar de scores die Thiam in huis heeft. En dat topsporters feilbaar kunnen zijn, weet Vetter als geen ander. ‘Zij is ook maar een mens.’||https://www.volkskrant.nl/sport/even-is-er-een-flits-van-hoop-daarna-berust-zevenkampster-anouk-vetter-in-zilver~b6642f22/
2022-07-19||Elke dag kip, pasta en groene boontjes ‘tot het je neus uitkwam’||Kauwend op een ontbijt van slecht geweekte muesli lees ik in De Limburger over het eetgedrag tijdens de Tour de France. Beter gezegd, het gaat over de evolutie van eetgedrag. De rennerslichamen moeten afgevuld worden om het drie weken vol te houden, de manier waarop dat gebeurt is ondertussen zo goed doordacht dat het bijna onmogelijk is niet de juiste voedingsstoffen binnen te krijgen. Ik heb de indruk dat rennersmaaltijden tegenwoordig heel erg lekker zijn; menig coureur treft het volgende week thuis waarschijnlijk een stuk slechter. Roy Curvers, gestopt als renner in 2019, tegenwoordig ploegleider bij DSM, heeft de veranderingen van dichtblij gadeslagen. Het begon ermee dat Team Sky op de hotelparking een mobiele keuken naast de materiaaltruck plaatste. Diëtisten en voedingswetenschappers versterkten het begeleidingsteam. Het regime switchte van twee grote maaltijden per dag naar meer verspreide, heel goed te pruimen maaltijdjes. Curvers herinnert zich het voedingsregime van voor de mobiele keuken: elke dag kip, pasta en groene boontjes ‘tot het je neus uitkwam’. Niki Terpstra, niet in deze Tour, maar ook actief voor het rijdende sterrenrestaurant, voegt toe: ‘Fransen kunnen niet koken. Zelfs een simpele pasta verknallen ze.’ Hotelkoks konden in de jaren tachtig al geen pasta koken in die dodelijk keukens op deprimerende industrieterreinen. Uit ‘mijn’ tijd herinner ik me dat alleen de saladedressing een acceptabel niveau had. Het waren de dagen dat het hotelmanagement met het door de Tour-organisatie toebedeelde budget er nog iets van probeerde te maken. Mijn overstap naar het vegetarisme in die jaren had alles te maken met het vermogen van de Franse koks een escalope de veau – van een ouwe koe – te transformeren in een versleten schoenzool. In de bezonken jaren tachtig was de wetenschap overigens niet geheel afwezig. Ik stelde me met vier ploegmaats als proefkonijn ter beschikking aan een voedingswetenschapper van de Universiteit Maastricht om de relatie tussen energetische inname en daadwerkelijk verbruik in kaart te brengen. Er is later over gepubliceerd in wetenschappelijke tijdschriften als The Lancet: een Tour rijden was op het randje. Aparte tijd. Aan de ene kant de archaïsche ploegleiders die als renner opgroeiden in de jaren zeventig, zestig, vijftig, het oerconservatieve slag leiders dus dat de gestampte pot als volmaakt rennersdieet propageerde. Aan de andere kant de progressieve soigneurs en ploegartsen die snapten dat een biefstuk als ontbijt het verschil niet ging maken. Met het specialisatievak biologie op de middelbare school – ik had een negen op de eindlijst – ging de progressie me nog veel te traag. Als amateur in de wetenschap zocht ik als een zot naar verdere perfectionering. Ik herinner me dat een ploegbaas me in zijn typisch stadse tongval me regelmatig toesnauwde: ‘Nie mejju fak beejsjich.’ Zo ging dat toen. Wie met zijn vak bezig was, was een zonderling.||https://www.volkskrant.nl/sport/elke-dag-kip-pasta-en-groene-boontjes-tot-het-je-neus-uitkwam~b6af72d2/
2022-07-19||VWS moet van coalitie en oppositie nu Sywert-stukken openbaren ||Dat is de uitkomst van een schriftelijke procedure die deze week werd ingelast, hoewel de Kamer formeel met reces is. De Tweede Kamer is verbolgen over een bericht in de Volkskrant dat het ministerie van VWS al sinds januari geen opvolging geeft aan een rechterlijke uitspraak. Daarin werd bepaald dat het departement binnen vier weken moet beslissen welke interne communicatie over de Sywert-deal vrijgegeven moet worden onder de Wet openbaarheid van bestuur (Wob). Het ministerie heeft dat niet gedaan en koos ervoor een dwangsom van 15 duizend euro te betalen. Dit bedrag is nog niet geïnd door de Volkskrant. Naast de bijna voltallige oppositie eisen ook de coalitiepartijen VVD, D66 en ChristenUnie dat de door de Volkskrant opgevraagde stukken alsnog ‘direct’ openbaar worden gemaakt. Het CDA sluit zich vooralsnog alleen aan bij een verzoek om opheldering over de gekozen strategie van VWS. Minister van Langdurige Zorg, Conny Helder, verklaarde in april nog in de Kamer dat VWS in verzet zou gaan tegen de uitspraak van de rechter om te voldoen aan het verzoek van de Volkskrant. De zitting stond gepland voor 14 juli, maar kort daarvoor besloot het departement het verzet alsnog te staken. Tegelijkertijd blijft VWS weigeren om intern whatsapp- en mailverkeer van enkele kopstukken te openbaren. Pas in augustus wil het departement ernaar kijken. VWS heeft nog niet kunnen uitleggen waarom het verzet is ingetrokken. Daardoor blijft ook onduidelijk waarom het departement de rechterlijke uitspraak niet volgt. De rechter concludeerde dat het verzoek van de Volkskrant een journalistiek belang heeft en daarnaast beperkt is in omvang en tijdsperiode. Anders dan VWS gaf het ministerie van Financiën na een beroep op de Wob eerder wel correspondentie van een eigen topambtenaar over de Sywert-deal vrij. Hieruit bleek dat minister Hugo de Jonge van VWS de eerste aanzet gaf voor de gesprekken met Van Lienden, terwijl hij altijd had verklaard niets met de zaak van doen te hebben, omdat het niet zijn portefeuille was. De communicatie van VWS-kopstukken is wel verstrekt aan Deloitte, dat al meer dan een jaar onderzoek doet naar de Sywert-deal. In april bleek ook dat de documenten snel beschikbaar kunnen zijn. Voorafgaand aan een debat met de Kamer over zijn betrokkenheid bij de Sywert-deal maakte Hugo de Jonge in een paar dagen tijd zijn whatsapp-verkeer over de mondkapjesdeal openbaar. Een woordvoerder van VWS zegt nog niet te weten wanneer het ministerie zal reageren op de verzoeken vanuit de Kamer. In april stelde minister Helder zich nog onwelwillend op om meer informatie vrij te geven. De minister vindt dat het Deloitte-onderzoek afgewacht moet worden, omdat anders een onvolledig beeld kan ontstaan. ‘Het zou een vreemde situatie zijn als ik, terwijl dat onderzoek loopt, delen van die informatie in de vorm van documenten met de Kamer deel.’ Helder ontkende in april dat Wob-verzoeken van media worden vertraagd om te voorkomen dat er informatie via die weg naar buiten komt voordat het Deloitte-onderzoek is afgerond. De verwachting is nu dat Deloitte in september een rapport over de mondkapjesdeal gaat leveren. De Volkskrant beraadt zich over nieuwe juridische stappen om alsnog naleving af te dwingen van de rechterlijke uitspraak uit januari.||https://www.volkskrant.nl/nieuws-achtergrond/vws-moet-van-coalitie-en-oppositie-nu-sywert-stukken-openbaren~bb3286c3/
2022-07-19||Hoe overleef je de stad bij bijna 40 graden? ‘Ik vang veel wind op mijn scootmobiel, hoor’||Tijdens een hittegolf kijk je met andere ogen naar de stad. Al die platte daken van zwart bitumen, die pleinen van natuursteen en de zonneweides in het park veranderen in gevarenzones. Op zulke dagen kan de gevoelstemperatuur op de Dam in Amsterdam stijgen tot 50 graden Celsius. In de dichtbebouwde wijken van de hoofdstad dwalen dinsdag de bewoners rond – zoals in het liedje Summer in the City – als aangestoken lucifers. De zon brandt onbarmhartig aan de hemel en de loeihete lucht uit het zuiden hangt stil boven het Plein ’40-’45 in Amsterdam-West. Toch loopt de 43-jarige Saniye Milli van top tot teen bedekt richting de supermarkt. Heel anders dan veel toeristen en bewoners in de binnenstad, die vandaag in sport-bh of korte broek over straat banjeren. ‘Mijn hoofddoek en maxi-jurk beschermen tegen de zon’, zegt de basisschoollerares. ‘Als ik mijn ouders opzoek in Turkije, waar het nog warmer is, draag ik ook nog sokken.’ Bij haar thuis zijn alle ramen en gordijnen dicht. ‘Het is er helemaal donker. We laten de zon niet binnenkomen.’ Zo volgt Milli het overheidsadvies om hittestress te vermijden perfect op. Of eigenlijk zit het vermoedelijk net andersom: instanties als het RIVM en de GGD leunen zwaar op kennis verkregen uit zuidelijker gelegen landen. Voor kwetsbare bewoners die in slecht geïsoleerde huizen wonen, adviseert de GGD op zijn website: ‘Als het niet lukt om je huis voldoende koel te houden, zoek dan een schaduwrijk park op of een openbaar gebouw met airco zoals een bibliotheek.’ Een supermarkt mag ook. In het Westerpark ligt een dakloze op een bankje in de schaduw. Schoenen uit en een flesje water naast zich op de grond. ‘Ja man, ik weet dat het warm gaat worden. Maar ik kom uit Suriname; komt goed.’ Schaars geklede Amsterdammers die passeren op de fiets leggen uit dat ze naar hun werk gaan en grotendeels uit de zon zullen blijven. De matineuze routine van stadparken zoals in Bangkok of Hong Kong, waar hardlopers en tai chi-beoefenaars zich al voor zes uur ’s ochtends verdringen, ontbreekt nog in Amsterdam. ‘We willen wel uitslapen op onze vrije dag’, zegt een groepje sporters dat aan weerstandsbanden trekt. In het koele winkelcentrum naast Plein ’40-’45 zoekt de Bulgaarse Mira Nekova naar een opblaasbaar kinderbadje. ‘Ik kan niet geloven dat de kinderopvang gesloten is’, verzucht de 35-jarige architect. In haar geboorteland is 40 graden niet bijzonder. ‘Waar gáát dit over?’ Bij Café Şerifoğlu drinkt een goed ingepakte man warme thee en rookt een sigaret. Hij wijst desgevraagd op een Turkse weer-app op zijn telefoon. ‘Zolang de luchtvochtigheid laag is, heb ik het niet warm.’ Een passerende twintiger met hoofddoek en lange broek: ‘Ik heb vandaag wel gekozen voor een witte hoofddoek van luchtig katoen.’ Volgens gedragswetenschapper Reint Jan Renes (Hogeschool van Amsterdam) is het erg moeilijk je leefstijl aan te passen aan veranderende omstandigheden. ‘Overheidsadvies is niet genoeg’, zegt de lector psychologie voor een duurzame stad. Het helpt wel, stelt hij, als mensen zelf het verschil ervaren tussen een heet stadsplein en een koel park. ‘Dan ga je toch anders nadenken over de rol van groen in de stad.’ De overheid heeft volgens Renes dinsdag een kans laten lopen de burger te wijzen op zijn rol bij klimaatverandering. ‘Ik had wel een persconferentie verwacht.’ Renes adviseert te leren van landen rond de Middellandse Zee. ‘Daar sta je heel vroeg op om te werken. Daarna ga je naar binnen om wat te slapen, dan later weer wat werken en pas om tien uur ’s avonds aan tafel!’ Helaas past de mens liever zijn omgeving aan, stelt de gedragswetenschapper, dan dat hij zich aan zijn omgeving aanpast. ‘Al die winkels die hun airco nu op maximaal zetten, met de deuren wijd open; ik vind dat moeilijk om aan te zien. Zo maken we het klimaatprobleem nog erger!’ Ook in buurtcentrum Het Honk staat de airco aan en de deur open. Twintig oudere buurtbewoners krijgen er een lunch aangeboden door de stichting Energieke Senioren Amsterdam Nieuw-West. Hier geen bedekte kleding, maar juist blote armen. ‘Ik heb vanochtend voor de zekerheid mijn dagelijkse rondje met de rollator door het park gehalveerd’, zegt de 87-jarige Auke Wiertz. Ze geniet enorm van de airco. De 94-jarige Truus Schutte heeft helemaal geen last van de hitte. ‘Ik vang veel wind op mijn scootmobiel, hoor. Dat ding gaat 16 kilometer per uur!’ Volgens het befaamde zomerliedje wordt ’s nachts alles anders. Dan koelt de stad af en kun je dansen. Helaas klopt dat niet, stellen wetenschappers. Beton en baksteen houden warmte vast en maken van steden hitte-eilanden, waardoor vooral ’s nachts het temperatuurverschil met het omliggende gebied kan oplopen tot 8 graden Celsius. Wie wil afkoelen zonder airco, sleept zijn matras naar het dak of balkon – wat normaal is in landen als Turkije en Marokko – of gaat wildkamperen in een weiland buiten de stad.||https://www.volkskrant.nl/nieuws-achtergrond/hoe-overleef-je-de-stad-bij-bijna-40-graden-ik-vang-veel-wind-op-mijn-scootmobiel-hoor~b20d5b7d/
2022-07-19||Piloten van SAS nemen na vijftien dagen staken genoegen met een kwart minder salaris||SAS sloot met vier pilotenvakbonden een akkoord dat 5,5 jaar geldig is en waarmee het de benodigde kostenbesparingen kan doorvoeren, liet het bedrijf in de nacht van maandag op dinsdag weten. Onderdeel van de deal is een loonsverlaging 25 procent voor de piloten van SAS. De exacte details in het akkoord moeten nog worden goedgekeurd door de vakbonden en door een rechter in de VS. Dat zou nog enkele weken in beslag kunnen nemen. ‘Eindelijk kunnen we onze normale activiteiten weer oppakken en onze klanten naar hun zomervakantie brengen’, zei SAS-topman Anko van der Werff in een verklaring. SAS had op de tweede dag van de staking in de Verenigde Staten een aanvraag ingediend om uitstel van betaling te krijgen. De staking kostte het bedrijf in totaal 145 miljoen dollar (143 miljoen euro) en trof 380.000 passagiers. Tijdens de coronacrisis schrapte SAS duizenden banen. In februari kwam de maatschappij met een reorganisatieplan waarbij onder meer wordt gesneden in de lonen van de piloten. Beleggers reageerden opgelucht op het nieuws. Het aandeel van SAS steeg dinsdag met ruim 4 procent.||https://www.volkskrant.nl/economie/piloten-van-sas-nemen-na-vijftien-dagen-staken-genoegen-met-een-kwart-minder-salaris~b78a15a7/
2022-07-19||Aldi verlost klanten in testwinkel van ‘de moeite’ van afrekenen||Om zonder kassa of zelfscanapparaat in de winkel te kunnen betalen moeten klanten een speciale app downloaden en die koppelen aan een creditcard. Een telefoon met de app is voldoende om toegang te krijgen tot de winkel, waarna het een kwestie is van pakken wat je nodig hebt. Met behulp van 475 camera’s en sensoren in de schappen wordt constant bijgehouden welke artikelen in de tas verdwijnen. Bij het verlaten van de winkel worden de boodschappen automatisch afgeschreven van de creditcard. De afgelopen maanden heeft de prijsvechter in het filiaal aan de Utrechtse Lange Viestraat al met het systeem geëxperimenteerd. Dat werkt met kunstmatige intelligentie die zelflerend is en dus steeds beter moet worden in het bijhouden van welke producten precies in tassen en zakken gaan. Aldi garandeert daarbij dat het systeem geen gebruikmaakt van gezichtsherkenning of andere biometrische kenmerken. Nu moet dat systeem met echte klanten verder verbeterd worden. Het is niet de eerste keer dat in Nederland wordt geëxperimenteerd met kassaloos betalen. In 2015 deed Albert Heijn al een proef op Schiphol en in Zaandam. Dat project bracht AH tot de conclusie voorlopig geen plannen te maken om kassaloos winkelen grootschalig in te voeren. In het buitenland zijn er wel al verschillende kassaloze winkels geopend. Zo heeft Amazon filialen in de VS en Groot-Brittannië, en de grootste ter wereld (370 vierkante meter) staat in Shanghai.||https://www.volkskrant.nl/economie/aldi-verlost-klanten-in-testwinkel-van-de-moeite-van-afrekenen~ba3ace3e/
2022-07-19||Macron biedt 10 miljard voor totale grip op energiebedrijf EDF||Nu is al 84 procent van EDF in overheidsbezit. Voor de resterende aandelen biedt de staat 12 euro per stuk. Dat komt neer op een bonus van 53 procent ten opzichte van 5 juli, toen de Fransen het voornemen van nationalisatie aankondigden. Analisten denken daarom dat het bod genoeg zal zijn om van EDF een staatbedrijf te maken. Officieel zou daarvoor overigens maar 90 procent van de aandelen nodig zijn. EDF managet in totaal 56 nucleaire reactoren in Frankrijk. Die zijn in principe goed voor zo’n 70 procent van de nationale elektriciteitsproductie, wat Frankrijk tot wereldkampioen kernenergie maakt. Maar de laatste jaren zijn er steeds meer problemen met de centrales waardoor dat aandeel niet wordt gehaald. Regelmatig vallen reactoren ongepland uit, en er zijn vertragingen en grote kostenoverschrijdingen bij de bouw en renovatie van nieuwe reactoren. In april dit jaar waren maar liefst 28 van de reactoren afgeschakeld. En terwijl Frankrijk normaal elektriciteit exporteert in deze tijd van het jaar, koopt het nu stroom vanuit Spanje, Zwitserland en Groot-Brittannië. Sinds de ontploffing van de kerncentrale in Fukushima in 2011 is er veel politieke strijd geweest over de toekomst van kernenergie in Frankrijk. Veel Fransen waren voor het geleidelijk afbouwen van atoomstroom, maar nu wil de regering er weer fors in investeren. ‘Deze investering stelt ons in staat weer veel geld te steken in kernenergie’, zei begrotingsminister Gabriel Attal dinsdag tegen France info. De regering wil de nationalisatie van EDF eind oktober afronden.||https://www.volkskrant.nl/economie/macron-biedt-10-miljard-voor-totale-grip-op-energiebedrijf-edf~b253a5c3/
2022-07-19||Voor Stray hoef je geen gamer te zijn, zolang je maar een kattenmens bent  ★★★★☆||Ik ben een kattenmens. Ik lees graag. En dus heb ik inmiddels zo’n vijftien boeken met een kat als verteller. Al die boeken heb ik gekregen, ik koop ze niet. Lange interne monologen van een dier dat niet praat – meh. Een kat is een kat. En toch wil ik niets liever dan katten begrijpen, omdat alle katten één ding gemeen hebben: ze mogen mij niet. Ik wil te graag. Ze ruiken het. Als ik de kamer binnenkom schieten ze direct onder de bank. En dus schoof ik naar het puntje van mijn stoel toen twee jaar geleden een trailer verscheen van Stray. Een spel met, jawel, een kat in de hoofdrol. De trailer gaf weinig bloot. Een Japans aandoende stad en een oranje kat. Ze glipt door een deuropening, klimt een dak op, kijkt in de camera en dan: mrrrauw. Dat ene geluidje was genoeg om vervolgens voortdurend te speuren naar iets wat wees op de daadwerkelijke komst van het spel. Nu is het zover. Het spel begint met een groep van vier katten die op verkenningstocht gaat. Door een ongelukkige val word je van de groep gescheiden en beland je in een nieuwe wereld: een stad waar de mens is verdwenen, en die wordt bevolkt door vriendelijke robots met een ouderwetse Macintosh als gezicht. Wat volgt is een ontdekkingstocht waarbij elke puzzel je leidt naar een volgend deel van de reis, op zoek naar een uitweg. Wat is hier gebeurd? Stray is de eerste game van het Franse Blue Twelve Studio. Een kleine studio, en dat betekent: keuzen maken. Stray is geen game met een gigantische open wereld, maar een aaneenschakeling van miniwerelden waar je lineair doorheen gaat. De graphics zijn minder levensecht dan die van grote studio’s – in een spel als Red Dead Redemption II lopen wel vijftig katten rond die er realistischer uitzien dan de ‘hoofdkat’ in Stray. De besturing is kinderlijk eenvoudig, en ook de puzzels die moeten worden opgelost zijn over het algemeen geen hersenkrakers. Er zijn geen eindbazen om te verslaan. Keuzen, dus. En Blue Twelve heeft vooral goede keuzen gemaakt. De graphics zijn niet levensecht, maar sfeervol en schilderachtig. De lichtinval is adembenemend mooi. De wereld is beperkt in grootte, maar puilt uit van de details. Je krabt aan elk kleedje, terwijl je weet dat het voor het plot niks uitmaakt. Want dit spel slaagt erin te doen wat boeken naar mijn mening niet kunnen: je bént een kat. En dus krab je kleedjes aan gort, omdat kleedjes nu eenmaal aan gort gekrabd kunnen worden. Daar is geen interne monoloog voor nodig. Een menselijke hoofdpersoon in een game heeft altijd iets onnatuurlijks. Hij loopt een marktkraam binnen, steelt wat munten, slaat door een verkeerde knop de koopman vol in het gezicht, die hem glazig aankijkt en voor de vierde keer zegt: ‘Storm op komst.’ De kat in Stray springt een café binnen, kroelt wat tegen benen, mept een Mahjongbord van tafel en gaat er met een sleutelbos vandoor – niets wat een echte kat niet zou doen. Natuurlijk heeft de kat ook beperkingen: hij kan niet praten of een slot openmaken. Om dat op te lossen introduceren de makers een robotmaatje, die optreedt als woordvoerder en helpende hand. Weer een goede en ook logische keuze, omdat het de mogelijkheid tot interactie verruimt, al is het jammer dat daarmee de stilte wordt verbroken. Het is juist het meditatieve karakter van dit spel dat je er zo inzuigt. Je bent de centrale figuur, maar omdat je niet terugpraat ook een toeschouwer. Je hoeft je keuzen niet te motiveren, je bent een kat. Na zo’n acht uur – of twaalf, voor de perfectionist – is het avontuur voorbij. Het had langer mogen duren, maar ergens is het ook goed dat er geen vijftig minimissies zijn die in essentie allemaal op elkaar lijken. Stray is geen spel voor gamers, maar een spel voor kattenmensen. Ook als je nog nooit gegamed hebt, kun je dankzij de eenvoudige besturing met dit spel uit de voeten. Via het gameplatform Steam installeer je het zo op de pc. En, wie weet, misschien heb ik toch iets geleerd over het ‘zijn’ van een kat. Als de kat van mijn onderbuurvrouw met haar oren naar achteren wegsprint omdat ze me op de trap hoort, denk ik: natuurlijk. Je bent een kat.||https://www.volkskrant.nl/cultuur-media/voor-stray-hoef-je-geen-gamer-te-zijn-zolang-je-maar-een-kattenmens-bent~bc0e8d99/
2022-07-19||Als ik een gelovige zou zijn, zou ik zeggen: God moet wel bestaan, omdat alles zo absurd is ||Het is zomer, het is heet, het is vakantie, de mussen vallen van het dak en loom liggend in uw strandstoel, met uitzicht op zee en bij ondergaande zon, met bloody mary in de hand en met een leeg hoofd van het nietsdoen, doemt daar plotseling de vraag op: bestaat God? Zo gaat dat in het leven van de moderne mens. Daarom is ook de Volkskrant een serie begonnen over ‘grote eigenlijk niet te beantwoorden vragen van lezers’. Let op het woordje: eigenlijk. Dat is eigenlijk een heel raar woordje. Volgens de Van Dale zou het, als bijwoord gebruikt, zoiets betekenen als ‘welbeschouwd’, maar ik denk dat het hier wat anders uitdrukt. Vragen die eigenlijk niet te beantwoorden zijn, laten een heel klein gaatje open dat ergens misschien toch nog een antwoord is. De filosoof Ludwig Wittgenstein, ooit in de mode, was veel stelliger. Hij vond vragen zonder antwoord zinloze vragen. Is blauw mooier dan rood? Heeft de hel de vorm van een Edammerkaas? Bestaat God? Enzovoort. Wittgenstein had het woordje ‘eigenlijk’ niet nodig. In deze krant heeft mijn favoriete schrijver Maarten Keulemans zich gewaagd aan de vragen: bestaat God en is er een hemel? Hij zocht naar antwoorden vanuit de wetenschappelijke hoek, wat natuurlijk prijzenswaardig is. De onderzoekers die hij ernaar vroeg, moesten al snel beamen dat er geen sluitend godsbewijs bestaat. Sommigen willen slechts aantonen dat je bij het doorgronden van de werkelijkheid een soort godsbegrip nodig hebt, zo begrijp ik het. Dat werd in ouderwetse tijden het kosmologisch bewijs genoemd. Zonder een maker is de wereld ondenkbaar, maar aan bewijzen doet de theologie niet meer. Weliswaar lees je af en toe nog dat iemand aan de VU een nieuw godsbewijs heeft uitgedokterd, maar die zoektocht lijkt over zijn hoogtepunt heen. Eigenlijk jammer. De Nederlandse filosoof Herman Philipse heeft over het waarom daarvan een mooi boek geschreven: God in the Age of Science? Hij is als auteur erg serieus en droog, en daarom ook humoristisch. Een wereld ging voor mij open toen ik hem een keer hoorde zeggen dat christenen eigenlijk atheïsten zijn, omdat zij slechts in één God geloven, maar tegelijkertijd in een heleboel andere goden niet. Ook Maarten Keulemans is soms erg grappig. Zo beschrijft hij het experiment met de Heilige Helm, dat werd uitgevoerd door de psychologen Michiel van Elk en David Maij. Proefpersonen kregen een speciale helm opgezet die spirituele ervaringen zou genereren. Zij wisten niet dat de helm een gewone brommerhelm was, versierd met wat wetenschappelijk ogende draadjes en zendertjes. En dan maar wachten tot er iets zou gebeuren. Bij zo’n 80 procent van de proefpersonen gebeurde inderdaad helemaal niets, maar bij de rest ‘ging het helemaal los’. Die kregen visoenen, traden uit hun lichaam, of herbeleefden ervaringen uit hun verleden. Dat deed mij onweerstaanbaar denken aan de gemene grap die de schaker Hein Donner eens heeft uitgehaald met Simon Vinkenoog. Zo rond 1960 deden zij mee aan de lsd-experimenten, die waren georganiseerd door de psycholoog Johan Barendregt. Na afloop van een sessie was Vinkenoog wildenthousiast. Hij was opnieuw geboren en wist nog precies hoe hij uit de baarmoeder was gekropen. Waarop Donner zei: ‘Simon, hoe kan dat nou? Jij zat toch in de controlegroep.’ Overigens wijs ik in dit verband graag op Bessel van der Kolk, de laatste Zomergast van dit nog uit te zenden seizoen. Amerikaans-Nederlands psychiater, psycholoog, bestsellerauteur en wat niet al, maar voor mij vooral een kwakzalver op het gebied van de hervonden herinneringen. Benieuwd hoe kritisch Janine Abbring hem gaat ondervragen. God is een afbeelding van wat in ons brein gebeurt, dat is ook een van de opvattingen. Niet top-down, maar down-top. Een lezer van deze krant citeerde al de uitspraak van de ongelovige theoloog Harry Kuitert, die tegen het eind heeft gezegd: ‘Alle spreken van boven komt van beneden.’ Ach, daar bestaan natuurlijk vele variaties op. Xenophanes schijnt al zo’n 500 v. Christus zoiets gezegd te hebben als: hadden de paarden een God, dan zag hun God eruit als een paard. Dat God niet goed is, zie je maar weer eens gebeuren in Oekraïne. Als ik een gelovige zou zijn, of zelfs een monnik, dan hield ik mij aan het quia-absurdum-argument. God moet wel bestaan, omdat alles zo absurd is. Een wezen zoals wij zou zoiets krankzinnigs als het heelal niet eens kunnen bedenken, om van de hoofdluis maar helemaal te zwijgen. Dit heb ik bij mijzelve overdacht, op vakantie, aan het strand, in de hitte, loom liggend in mijn strandstoel, terwijl de mussen van het dak vallen en de zon zachtjes wegzinkt in de rimpelloze zee. Fijn dat er vragen zijn zonder antwoord.||https://www.volkskrant.nl/columns-opinie/als-ik-een-gelovige-zou-zijn-zou-ik-zeggen-god-moet-wel-bestaan-omdat-alles-zo-absurd-is~bafc056c/
2022-07-19||Waarom sidderde ik bij het zien van honderden omgekeerde vlaggen?||Rijdend op een provinciale weg in het midden van Nederland zie ik kilometerslang aan elke lantaarnpaal een omgekeerde vlag wapperen. Het moeten er honderden zijn. Waarom trekt er juist nu een siddering door me heen? Vlagvertoon is minder erg dan geweld en intimidatie. Voor verontwaardiging over het ‘ontheiligen’ van de nationale driekleur ben ik simpelweg niet ontvankelijk. De confrontatie met de alomtegenwoordigheid van het boerenprotest is voor een stadmens misschien even wennen, maar toch geen verrassing als je het nieuws volgt. Het valt me op dat elke vlag gloednieuw is, en precies even groot. Dat ze allemaal heel netjes op precies dezelfde hoogte zijn bevestigd, met tiewraps. Kom je zo hoog als je op een trekker staat, of kwam er een hoogwerker aan te pas? In elk geval vergde het heel wat werk en flink wat geld. Het plotselinge vermoeden van een goed geoliede organisatie die pretendeert de spontane stem des volks te vertolken, daar ergens schuilt mijn onbehagen.||https://www.volkskrant.nl/mensen/waarom-sidderde-ik-bij-het-zien-van-honderden-omgekeerde-vlaggen~bc27d9b0/
2022-07-19||Met de wind in je haren catamaranzeilen bij Bloemendaal||Tijdens de pandemie zijn we erachter gekomen dat we niet per se ver hoeven te reizen om grensverleggende reiservaringen op te doen. Wat kun je doen in Kennemerland? Bij surfschool Mifune komen vele watersporters samen. Surfers, kiters, suppers en catamaranzeilers. Even verderop beginnen de hippe strandtenten van Bloemendaal aan Zee, maar bij Mifune hangt een familiegevoel. Iedereen groet elkaar uitgebreid en helpt elkaar met materiaal sjouwen, vliegers oplaten of wetsuits dichtritsen. Hier telt maar één ding: hoe is de wind? Bij stevige wind laten de kitesurfers hun vliegers op. De capriolen die zij hangend aan hun vliegers uithalen, ziet niet iedereen zitten – ze kosten tijd en lef om onder de knie te krijgen. Matige wind is perfect voor de catamaran. Catamaranzeilen is geschikter voor een breder publiek. ‘Van 8 jaar tot 70, ik heb ze allemaal op mijn boot gehad’, zegt instructeur Trudy Otten, die al 27 jaar lesgeeft. Je kunt een cursusdag boeken, of een try-out, waarbij je twee uur meevaart met een instructeur. Af en toe wordt er een opdracht uitgedeeld: ‘We gaan overstag, trek het foktouw naar beneden en kruip naar de andere kant.’ Hangend in de trapeze, snijdend door de golven, opspattend water in je gezicht, het voelt net zo spectaculair als kitesurfen en toch veilig. ‘Dit verveelt nooit’, zegt Otten. ‘Soms is het kalm en komen zeehonden gedag zeggen en zwemmen bruinvisjes langs, soms is het woest en spannend.’ Omslaan komt nogal eens voor in het catzeilen. ‘Maar niet als ik dat niet wil’, zegt Otten. Na het terugslepen van de catamaran en het uitspoelen van de wetsuits kletsen de watersporters na over hun avonturen van die dag. Wat voor elke watersport hetzelfde is: het rozige, voldane gevoel na een dag op het water. Basecamp IJmuiden was bedoeld als tijdelijke opvulling van een parkeerterrein. Maar de bouwplannen voor appartementen sneuvelden vanwege stikstofquota. En nu mag het ongepolijste vakantieparkje achter IJmuidens ietwat verlopen boulevard in ieder geval twintig jaar blijven. Overal groeien bijna-vergeten kruiden en gewassen, uit de toiletten wordt compost gewonnen en opgewekte energie wordt opgeslagen in grote batterijen. De verschillende huisjes zijn naast comfortabel vakantieverblijf een showcase voor de tinyhousemovement: ze tonen hoe je klein maar fijn kunt leven. De stijlvolle huisjes zijn gemaakt en ingericht met duurzame materialen: hout, gerecycled materiaal en kokosvezelmatrassen. Dat dit alles niet leidt tot een stoffig gebeuren, is mede te danken aan kunstenaar Joep van Lieshout. Basecamp IJmuiden haalde het nieuws door zijn controversiële kunstwerk van een man met een hond, dat bepaalde associaties opwekt. Maar hij ontwikkelde ook kunst waarin je kunt slapen en spelen. Verwacht hier geen animatieteam, maar dankzij schommelboten, duin-glijbaantjes en het strand op loopafstand, is dit ook voor kinderen een paradijs. Voor een complete reisgids per streek met restaurants, activiteiten en meer slaapplekken, zie: Volkskrant.nl/herontdekking||https://www.volkskrant.nl/beter-leven/met-de-wind-in-je-haren-catamaranzeilen-bij-bloemendaal~b1779edd/
2022-07-19||Billen omhoog en blik op oneindig: mountainbiken in de Loonse en Drunense Duinen||Je zou de Loonse en Drunense Duinen, een van de grootste zandstuifgebieden van Europa, wandelend of via de fietspaden kunnen verkennen. Maar de beste manier om de afwisselende natuur tot je te nemen is via de onverharde mountainbikeroute die dwars door het gebied loopt. De route van 26 kilometer is voor de gevorderde mountainbiker. Is die te doen voor een niet heel sportieve beginneling? Bij de Rustende Jager in Biezenmortel hebben ze ook elektrische mountainbikes te huur, dat maakt het makkelijker. Maar, waarschuwt Marcel, die onze fietsen verstelt: ‘Word nooit overmoedig: vorige week is er nog iemand overleden op de route.’ Het blijkt te gaan om een geoefend mountainbiker die het aan zijn hart kreeg. Gelukkig hebben we een begeleider mee, John Calderón van mountainbikeclub MTB Heeze, die ons de fijne kneepjes van het mountainbiken leert. ‘Bij steile afdalingen: billen omhoog en in de aanvalshouding. Je balans zit recht boven je trappers. Kijk niet naar beneden, maar altijd een stuk vooruit.’ Door beheerst en geconcentreerd te fietsen, blijkt de gevreesde route zelfs ontspannend. Het lijkt bijna of we door het gebied glijden, zigzaggend tussen de bomen door, langs heide, door het stuifzand. Het is een doordeweekse dag en we komen bijna geen mensen of menselijke sporen tegen. Pas als de snelweg die het gebied van de Efteling scheidt opdoemt, denk je: o ja, we zijn in Nederland. Midden in de Oisterwijkse bossen, rond een paar vennen, liggen zo’n twintig fotogenieke cottages. Op het kleinschalige vakantieparkje KampinaStaete kom je weinig gezinnen tegen. Hier komen mensen voor hun rust: stellen die genoeg aan elkaar hebben en misschien nog wat nieuw beeldmateriaal voor hun instagramfeed willen schieten. Op het park scharrelen wat kippen rond en kun je over het vennetje naar de overkant staren, waar soms reeën komen drinken. Of je kunt in de hottub dobberen en elkaar diep in de ogen kijken. En bijkomen in de comfortabele cottages. Direct vanaf het parkje loop je de bossen in of de heide op voor een lange wandeling. En in het nabijgelegen Oisterwijk kun je bourgondisch dineren of lekkernijen halen bij Robèrt van Beckhoven, de meesterbakker van Heel Holland Bakt die in de voormalige leerfabriek zijn bakkerij heeft. Voor een complete reisgids per streek met restaurants, activiteiten en meer slaapplekken, zie: Volkskrant.nl/herontdekking||https://www.volkskrant.nl/beter-leven/billen-omhoog-en-blik-op-oneindig-mountainbiken-in-de-loonse-en-drunense-duinen~b4920b50/
2022-07-19||Experience op Tiengemeten, een weelderig Zuid-Hollands eiland||Een excursie naar het Zuid-Hollandse eiland Tiengemeten begint bij de pont over het Haringvliet. Een groepje mannen drinkt, lacht en verkoopt flesjes sterke drank ten bate van het kankerfonds. De laatste pont gaat om 17.00 uur, wie langer wil blijven zal er moeten overnachten. En dat schept een band, met een klein gezelschap op een eiland waar niets is, behalve een herberg met camping, een paar boerderijen en veel natuur. Je kunt zwemmen of suppen in het Haringvliet, een boerderijmuseum bezoeken en lange wandelingen maken over onverharde paden. Zo staan we oog in oog met een ree, die ons aankijkt alsof we een vreemde diersoort in zijn domein zijn, waar hij wel een punt heeft. We passeren Schotse hooglanders en staan bijna op een verscholen graspieper. Ook zijn er sporen van bevers te vinden. Met een excursie van Natuurmonumenten vergroot je de kans op een bever-waarneming. ’s Avonds schuiven we aan bij het gezamenlijke diner in de herberg, waar we de tafel delen met Hans Groen, die met zijn tent in de boomgaard van de herberg is neergestreken. De gepensioneerde kleuterleerkracht reisde vroeger wat af en verkent nu Nederland per fiets. ‘Nieuw-Zeeland is mooi, maar kijk eens wat een weelde we in Nederland hebben’, zegt Groen. De tuin rondom de herberg ziet eruit alsof er elk moment een bruiloft kan losbarsten, met kampvuurhoekjes en picknicktafels. Na de houtgestookte hottub en wijnton-sauna vallen we in een diepe slaap in de luxe ingerichte tent. Zonder stroom om de telefoons op te laden, maar we hadden toch al weinig bereik. En dat is goed zo. Verscholen in een duin van Hoek van Holland liggen meerdere bunkers uit de Tweede Wereldoorlog. Op Bunkerdag een interessante excursie, maar gedurende het hele jaar is één bunker op bijzondere wijze te bezoeken: je kunt erin slapen. We lopen langs het krakende hekje langs het brandnetelpad vol met cocons. Dan doemt de voormalige Duitse telefoonbunker uit 1943 op, die is gerestaureerd en getransformeerd tot een appartement. De bunker is de pilotversie van Cocondo, dat op een duurzame en ecologische wijze bunkers een nieuwe functie wil geven. Binnen zijn zo veel mogelijk elementen intact gehouden. Via een klein stalen deurtje dalen we af naar de slaapkamer beneden, waar we diep in de grond slapen. Voor de kinderen is er een knusse bedstee. Het voelt veilig zo in een bomvrij onderkomen onder de grond. Gelukkig zijn de bedden wel comfortabeler dan in de oorlog. Voor een complete reisgids per streek met restaurants, activiteiten en meer slaapplekken, zie: Volkskrant.nl/herontdekking.||https://www.volkskrant.nl/beter-leven/experience-op-tiengemeten-een-weelderig-zuid-hollands-eiland~ba876c43/
2022-07-19||In Nederland hebben we veel meer koeien dan we nodig hebben, vertel ik de Masai-stamoudste. Hij knikt goedkeurend||Nederland voelt ver weg, hier in een huis gemaakt van koeienmest en stokken in het zuiden van Kenia. Het is warm en benauwd in de manyatta, waar ik tussen acht krioelende kinderen op een klein houten krukje zit. Mijn ogen prikken van de rook die van een klein vuurtje komt, boven de vlammen kookt een zwartgeblakerd pannetje met opgewarmde geitenmelk over. Zelfs het contrast met de hoofdstad van Kenia, die een paar honderd kilometer noordelijker ligt, is groot. In Nairobi, de metropool waar ik nu zo’n vierenhalf jaar woon, heb ik overal megasnel internet, bestellen mijn vriendin en ik sushi via Uber Eats en kruipt onze baby rond in Pampers – nee, dáár zijn de verschillen met een leven in Nederland eigenlijk best klein. Toch willen de mannen en vrouwen die deel uitmaken van de Masai, een semi-nomadische bevolkingsgroep uit het zuiden van Kenia, het vandaag juist hebben over de overeenkomsten. Net als de Karamojong, Fulani, Samburu of andere herders en jagers-verzamelaars die ik de afgelopen jaren heb ontmoet richten zij zich vooral op wat ons verbindt. ‘Hebben jullie in Nederland ook koeien?’, is de eerste vraag die ik krijg als ik na het interview voor de krant vraag of zij ook nog vragen voor mij hebben. Ja, antwoord ik, veel meer dan we nodig hebben zelfs. Ole Ndaika, de stamoudste die ik bezoek, knikt goedkeurend. Ik weet waarom de oude man dit graag hoort: voor de herders die hier in het zuiden van Kenia met hun vee rondtrekken zijn koeien het grootste goed – eigenlijk net als voor veeboeren in Nederland. Hoe meer koeien je hebt, hoe rijker je bent. Ole Ndaika mag dan enkel een geruite shuka-doek over zijn ondergoed dragen, met zijn honderden koeien is ook hij multimiljonair (in Keniaanse shillings weliswaar, maar toch). Dan probeert mijn vertaler uit te leggen wat ik vervolgens vertel over de stikstofcrisis in Nederland. De stamoudste kijkt me verbaasd aan: koeienmest is toch juist goed voor de natuur? Ik besluit het over een andere boeg te gooien en zeg dat er in Nederland feitelijk te weinig land is voor de boeren en hun vee. ‘Mmm’, zegt Ole Ndaika wederom instemmend. ‘Net als hier.’ En zo komen we weer te spreken over waarom ik hier überhaupt in zijn woning zit: net als op veel andere plekken in Afrika staat de levenswijze van de nomadische herder onder druk – daar schrijf ik een verhaal over. Onderweg naar deze Masai-nederzetting kon ik de oorzaak van de problemen goed zien: langs de weg zijn grote stukken land afgezet met hekken. Het land dat overblijft voor de rondtrekkende herders verschraalt ook nog eens door klimaatverandering, of ze moeten plaatsmaken omdat de overheid een wildpark van het graasgebied wil maken. Ole Ndaika is, ondanks de uitdagingen, opgewekt. Hij heeft immers nog een hoop koeien, zijn wandelende spaarrekening is goed gespekt. Hoe langer we spreken, hoe enthousiaster hij wordt. Ouderen worden in Nederland anders aangesproken dan jongeren? Nederlanders houden naast koeien ook geiten? De afstand tussen Nederland en het Kenia van Ole Ndaika wordt alsmaar kleiner – we lijken toch eigenlijk maar veel op elkaar. Als ik na een tijdje zeg dat ik maar weer eens moet vertrekken, geeft de man me lachend een stevige handdruk en een klap op mijn schouder. ‘We zijn allemaal familie’, besluit Ole Ndaika lachend. ‘Nu snap ik het. De Nederlanders zijn de Masai van Europa.’||https://www.volkskrant.nl/columns-opinie/in-nederland-hebben-we-veel-meer-koeien-dan-we-nodig-hebben-vertel-ik-de-masai-stamoudste-hij-knikt-goedkeurend~b647bea82/
2022-07-19||Eerste veroordeling wegens needle spiking: vijf maanden cel voor man die stiekem een vrouw prikte met injectienaald ||Dit is een unieke zaak, zei de politierechter. ‘We spreken hier over een relatief nieuw fenomeen. En u bent de eerste verdachte die hiervoor voor de rechter komt. U heeft deze vrouw zomaar, uit het niets, gestoken. Dat is onacceptabel.’ Volgens getuigen prikte Levan V., die geen vaste woon- of verblijfplaats heeft, half juni meerdere mensen tijdens het festival Den Haag Outdoor. Uiteindelijk is hij voor één geval vervolgd. Het veronderstelde slachtoffer voelde zelf niet dat ze werd geprikt, ze werd gewaarschuwd door getuigen die vertelden dat ze dit hadden gezien. De medische dienst van het festival trof daarna een rood puntje aan op de achterkant van haar bovenbeen. Dat zou ‘vrijwel zeker’ een prikgaatje zijn. De vrouw is niet buiten buiten bewustzijn geweest, maar ze voelde zich draaierig en is naar het Haga ziekenhuis gebracht. Ook volgens eerste hulpartsen zat er een rood plekje op haar been. De officier van justitie eiste donderdag drie maanden onvoorwaardelijk om een ‘duidelijk signaal’ te geven aan de samenleving. Dat slechts één festivalbezoeker aangifte heeft gedaan van needle spiking, kan volgens haar te verklaren zijn doordat niemand iets heeft gemerkt, en zoiets moeilijk te bewijzen is. De rechter deed er nog twee maanden onvoorwaardelijke celstraf bovenop en veroordeelde V. wegens mishandeling: ‘Het is vreselijk wat u gedaan heeft. Dit moet gewoon stoppen.’ De verdachte, die tijdens het festival werd aangehouden, had een injectiespuit bij zich waarop restanten van een substantie zaten. Uit onderzoek bleek dat de naald stoffen bevatte die voorkomen in cocaïne, heroïne en versnijdingsmiddelen. Hij vertelde de politierechter dat hij nooit iemand heeft gestoken. Hij had de spuit naar eigen zeggen bij zich omdat hij last had van kiespijn. Eerder, na zijn arrestatie, beweerde hij dat hij diabetes had. Maar de spuit bevatte geen insuline. Advocaat Pieter Hoogendam pleitte voor vrijspraak. Er zou geen bewijs zijn dat zijn cliënt vrouwen heeft geprikt. Een injectie in je bovenbeen is pijnlijk, beklemtoonde de raadsman, omdat op die plek spanning staat. Volgens hem is het onbegrijpelijk dat zoiets gebeurt zonder dat je dat merkt. Of het rode puntje een prikgaatje is, is volgens hem niet goed onderzocht. Verzoeken dat alsnog te laten doen, werden afgewezen. Ook betwistte Hoogendam verklaringen van getuigen, die elkaar geregeld tegenspreken. Hij hekelde het besluit van het Openbaar Ministerie deze zaak na vijf weken al voor de rechter te brengen, en kondigde aan in hoger beroep te gaan. De vrouw die aangifte heeft gedaan, was erg geschrokken, stelt haar advocaat. Ze heeft meerdere onderzoeken laten doen om te achterhalen of ze besmet is geraakt met hiv of hepatitis, door een vervuilde naald. In oktober pas krijgt ze daarover uitslag.||https://www.volkskrant.nl/nieuws-achtergrond/eerste-veroordeling-wegens-needle-spiking-vijf-maanden-cel-voor-man-die-stiekem-een-vrouw-prikte-met-injectienaald~b5b546d3/
2022-07-19||Opnieuw pech voor Nederlands elftal: Lieke Martens moet EK verlaten met blessure||De Nederlandse voetbalsters blijft op het EK, waar ze hun titel verdedigen, weinig bespaard. Met Lieke Martens moet een tweede speler het toernooi verlaten wegens een blessure. In de wedstrijd tegen Zwitserland van afgelopen zondag kreeg ze last van haar voet, uit onderzoek blijkt dat ze in Engeland niet meer kan spelen. Ruim een week geleden ging keeper Sari van Veenendaal haar al voor. Zij kwam in de eerste wedstrijd tegen Zweden hard in botsing met teamgenoten en liep een schouderblessure op. Ondertussen raakten Jackie Groenen en sterspeler Vivianne Miedema besmet met corona, waardoor ze in isolatie moesten. Met de teruggekeerde Groenen, maar nog zonder Miedema, won Nederland zondag met 4-1 van Zwitserland. Daardoor plaatsten de voetbalsters zich voor de kwartfinale van het EK, waarin ze het zaterdag opnemen tegen Frankrijk. Dat zal dan moeten zonder Martens, in 2017 uitgeroepen tot wereldvoetballer van het jaar. Dit jaar was ze al eerder uit de roulatie met een blessure, maar ze was op tijd hersteld om aan het EK mee te doen. ‘Dit is verschrikkelijk nieuws voor Lieke en voor ons’, reageert bondscoach Mark Parsons. ‘Ze heeft zich dit toernooi ten volle ingezet voor het team. Het is heel jammer dat haar EK zo moet eindigen.’ Martens, die deze zomer Barcelona verruilde voor Paris Saint-Germain, deed maandag al niet mee aan de hersteltraining en het leek alsof ze een beetje mank liep. Zij verlaat het trainingskamp van de Nederlandse ploeg dinsdagavond. Parsons mag geen vervanger oproepen, zoals bij keeper Van Veenendaal nog wel het geval was. Martens is niet de eerste uitvaller waarmee Parsons te maken krijgt. Na de coronagevallen kreeg hij al de vraag of hij eerder in zijn leven in een jaar zoveel pech had gehad. ‘Nee’, antwoordde hij toen resoluut. De Limburgse was op dit toernooi tot nu toe wel vrijwel onzichtbaar, maar dat lag volgens haar vooral aan het moeizame spel van Nederland. Ze moest daarom veel meeverdedigen, waardoor ze aanvallend nauwelijks uit de verf kwam. Martens werd in de laatste twee wedstrijden in de slotfase vervangen door de pas 18-jarige Esmee Brugts. Zij maakte in die speelminuten een frisse indruk en liet zien dat ze acties durfde te maken. Parsons zal nu moeten beslissen of de speler van PSV klaar is om te beginnen tegen Frankrijk. Logisch alternatief is Victoria Pelova (Ajax), die Martens ook al verving toen ze dit voorjaar niet mee kon doen met het Nederlands team.||https://www.volkskrant.nl/sport/opnieuw-pech-voor-nederlands-elftal-lieke-martens-moet-ek-verlaten-met-blessure~b7ac77f1/
2022-07-19||Het weerbericht voor woensdag 20 juli: geleidelijk koeler||Na twee dagen met zeer hoge temperaturen in Noordwest-Europa volgt woensdag een weersomslag en nadert koelere lucht. Vanuit het zuidwesten trekt een lagedrukgebied richting het noordoosten: de warme lucht wordt geleidelijk verdreven. De bewolking neemt hierdoor wat toe en in de loop van woensdag trekken enkele regenbuien over. Geregeld schijnt de zon, het warmt vooral landinwaarts nog behoorlijk op. Langs de oostgrens stijgt de temperatuur naar 30 graden en voelt het door de hogere luchtvochtigheid drukkend warm aan. In het westen en zuidwesten worden de hoogste temperaturen al aan het begin van de middag bereikt. Hier blijft het kwik steken op zo’n 25 graden. Later in de namiddag en tijdens de avond komen landinwaarts enkele zwaardere buien tot ontwikkeling. Daarbij is kans op onweer, hagel en windstoten tot 70 km per uur. Ook kan in korte tijd veel neerslag vallen. Donderdag en vrijdag is het merkbaar koeler: zo’n 20 tot 25 graden. Met name donderdag kunnen nog enkele buien voorkomen, maar de vrijdag verloopt zo goed als droog. In het zuiden van Europa blijft zeer warme lucht aanwezig en met een zuidelijke windrichting kan het tijdens het weekend weer een paar graden verder opwarmen.||https://www.volkskrant.nl/nieuws-achtergrond/het-weerbericht-voor-woensdag-20-juli-geleidelijk-koeler~bd8ebadd/
2022-07-19||De Ligt vervolgt loopbaan in Duitsland, Bayern München betaalt Juventus 80 miljoen euro||Met de overstap van De Ligt is maximaal 80 miljoen euro gemoeid. Geld dat Juventus meer dan goed kan gebruiken. De Italiaanse recordkampioen kampt al langer met financiële problemen en zag in De Ligt een kroonjuweel dat het goed kon verpatsen. Dat moest dan wel deze zomer gebeuren. Daarbij was niet de kwaliteit van De Ligt, maar de duur van zijn contract leidend. De 38-voudige international had nog een verbintenis tot medio 2024 en wenste die niet te verlengen. Juventus eindigde de afgelopen twee seizoenen op een teleurstellende vierde plek. De club uit Turijn zag in De Ligt de onbetwiste leider van de achterhoede, maar was ook beducht om hem nog een seizoen te houden. Met een contract voor slechts een jaar zou hij na komend seizoen veel minder waard zijn. Bayern München bood de perfecte uitkomst voor beide partijen. Juventus nam De Ligt in 2019 voor 85 miljoen euro over van Ajax, nadat hij als aanvoerder met de club waar hij werd opgeleid de halve finale van de Champions League had bereikt. Na drie seizoenen verkoopt De Oude Dame hem voor 5 miljoen minder (inclusief bonussen) aan de regerend landskampioen van Duitsland. Betekent het dat De Ligt is blijven stilstaan in zijn ontwikkeling, nu hij minder waard is geworden? ‘Nee, dat is veel te kort door de bocht’, zegt sportjournalist Willem Haak, die het Italiaans voetbal op de voet volgt. ‘Maar ik denk dat ze in Italië meer van hem hadden verwacht dan dat hij in drie jaar heeft laten zien.’ De Ligt koos drie seizoenen geleden bewust voor Juventus. Nergens anders kon hij het vak van verdedigen beter leren dan bij de beste en rijkste club van Italië. Met de ervaren Giorgio Chiellini en Leonardo Bonucci had hij bovendien de perfecte Italiaanse leermeesters als teamgenoten. De Ligt veroverde al snel een basisplek, maar werd volgens Haak niet de onpasseerbare verdediger waarop ze in Italië stiekem hadden gerekend. Hij bleef zijn foutjes maken. ‘Hij werd regelmatig als linker centrale verdediger opgesteld, terwijl hij rechts is. Dat oogde soms onnatuurlijk’, aldus Haak, ook maker van een podcast over het Italiaanse voetbal, Lo Stadio. Tegelijk zag De Ligt de status van Juventus veranderen in de periode dat hij het zwart-witte shirt droeg. De club was al acht jaar op rij landskampioen toen hij in 2019 zijn contract tekende. In zijn eerste seizoen mocht hij de negende opeenvolgende titel van de Bianconeri vieren, maar daarna stapelden de financiële problemen zich op. Volgens Italiaanse media ging Juventus gebukt onder het bedrag dat het aan Cristiano Ronaldo had uitgegeven. Verspreid over drie jaar spendeerde de club naar verluidt 272 miljoen euro aan de Portugese superster, die in 2018 voor 117 miljoen euro werd overgenomen van Real Madrid. Daar kwam het coronavirus overheen, waardoor de deuren van de Italiaanse stadions bijna twee jaar dicht bleven. Het zorgde er mede voor dat de prijzenkast van De Ligt bij Juventus maar matig gevuld werd: één landstitel, één beker en één Italiaanse Supercup. Europees succes bleef uit voor de club die na meer dan twee decennia de Champions League weer wilde winnen. Haak: ‘De Ligt was goed, maar niet fantastisch, al blijft hij een van de grootste verdedigende talenten die er zijn. Hij behoort niet voor niks tot de top-5 van duurste verdedigers.’ Bij Bayern München wordt De Ligt herenigd met de ex-Ajacieden Ryan Gravenberch en Noussair Mazraoui, die onlangs de overstap van Amsterdam naar Zuid-Duitsland maakten. Trainer Julian Nagelsmann voerde al meerdere gesprekken met De Ligt en de club liet al snel weten in hem de nieuwe leider van de verdediging te zien. Met zijn overstap naar Bayern hoopt De Ligt ook zijn kans op meer speeltijd in het Nederlands elftal te vergroten. Sinds de komst van bondscoach Louis van Gaal is hij niet meer verzekerd van een basisplek. Van Gaal gaf de laatste duels de voorkeur aan Jurriën Timber of Stefan de Vrij. Afgelopen seizoen vormden de Franse verdedigers Dayot Upamecano en Lucas Hernandez het defensieve duo van Bayern. De club pakte voor het tiende jaar op rij de landstitel, maar werd in de Champions League in de kwartfinales uitgeschakeld door Villarreal. ‘We zijn de laatste twee of drie jaar succesvol geweest, maar hebben te veel doelpunten moeten incasseren’, zei bestuursvoorzitter Oliver Kahn tegenover het Duitse Sport1. ‘De Ligt is groot en sterk, kan goed opbouwen en is ondanks zijn leeftijd al een echte leider. Die kwaliteiten kunnen wij goed gebruiken.’||https://www.volkskrant.nl/sport/de-ligt-vervolgt-loopbaan-in-duitsland-bayern-munchen-betaalt-juventus-80-miljoen-euro~baad5686/
2022-07-19||Jeroen Dijsselbloem voorgedragen als nieuwe burgemeester van Eindhoven||Zeker sinds 2018 is Dijsselbloem naarstig op zoek naar een nieuwe uitdaging. Een jaar eerder zei hij het ministerie van Financiën vaarwel en gaf hij ook zijn net verkregen Kamerzetel op, naar eigen zeggen omdat hij de ‘vuurkracht’ miste om zijn partij er weer bovenop te helpen. Hij deed daarom een open sollicitatie naar het vicevoorzitterschap van de Raad van State, maar die post ging naar D66’er Thom de Graaf. In 2019 werd hij voorzitter van de Onderzoeksraad voor Veiligheid (OVV), maar dat weerhield hem er niet van om grotere en kleinere nevenfuncties bijeen te sprokkelen bij Vereniging Natuurmonumenten, het Nationaal Groeifonds, de Universiteit Wageningen, en de EU. Ondertussen schreef hij ook twee boeken; een over zijn ervaringen als voorzitter van de Eurogroep tijdens de Eurocrisis, en een over de geschiedenis van zijn onderwijzersfamilie. Kort na zijn benoeming bij de OVV deed de oud-minister ook nog een poging directeur te worden van het IMF. Uiteindelijk moest hij zich vanwege een gebrek aan steun – met name uit Zuid- en Oost-Europa – terugtrekken. Dit was een zoete wraak voor Dijsselbloems harde opstelling tegenover die landen tijdens de Eurocrisis. Berucht is zijn uitspraak in een interview uit 2017: ‘Ik kan niet mijn hele leven geld uitgeven aan drank en vrouwen om dan bij u mijn hand op te houden.’ Het was tekenend voor Dijsselbloem, die zich altijd op de politieke rechterflank van de PvdA heeft bevonden en als minister van Financiën een reputatie opbouwde van zuinigheid. Met nog een jaar te gaan bij de OVV heeft Dijsselbloem, geboren en opgegroeid in Eindhoven, zijn nieuwe uitdaging klaarblijkelijk gevonden in de gemeentepolitiek. De vertrouwenscommissie maakte de opvallende overstap dinsdagmiddag bekend aan de rest van de gemeenteraad in een besloten vergadering. Er waren 18 sollicitanten voor de positie, elf mannen en zeven vrouwen. De raad wilde graag een vrouw als burgemeester, maar kan zich vinden in de keuze voor Dijsselbloem die verder voldoet aan veel van de eisen. In het eisenpakket van de raad stond onder andere dat de nieuwe burgervader goede contacten moet hebben in Brussel en Den Haag, wat voor Dijsselbloem zeker het geval is. Als minister van Financiën in crisistijd heeft hij zich ook een daadkrachtig bestuurder getoond, een ander belangrijk punt voor de gemeenteraad. Tegelijkertijd zocht de raad ook een verbindende figuur – een eigenschap die ze zeker in Zuid-Europa niet snel met Dijsselbloem zullen associëren. Eindhoven krijgt met hem een ervaren en inhoudelijk sterke bestuurder die niet bang is zich uit te spreken – ook richting Den Haag. Als een van zijn laatste wapenfeiten als OVV-voorzitter oordeelde hij onlangs hard over het gebrek aan lerend vermogen van het kabinet in de coronacrisis. De nieuwe burgervader zal wel moeten bewijzen dat hij ook over een zachte kant beschikt en dat hij zijn Brabantse wortels na decennia in Wageningen en Den Haag niet is vergeten.||https://www.volkskrant.nl/nieuws-achtergrond/jeroen-dijsselbloem-voorgedragen-als-nieuwe-burgemeester-van-eindhoven~b1e08daa/
2022-07-19||‘Africa Fashion’ wil de rijkdom van Afrikaanse mode tentoonspreiden||De achtergrond is eenvoudig gehouden: effen doeken, gedrapeerd tegen de achterwanden, de zijwanden en over de vloer. Er is geen moeite gedaan om te verbloemen dat het hier om een studio gaat – de ophangpunten van de doeken zijn duidelijk zichtbaar binnen het kader van de foto. Sterker nog, het lijkt erop dat de fotograaf heeft willen benadrukken dat het om een studio gaat: rechts en links vooraan staan twee grote lampen op statieven, ze zijn bijna vol in beeld. Zijn onderwerp, een tanige, zwarte man, staat in het midden op een kleine verhoging, ontspannen en zelfbewust: hij leunt op één heup, zijn armen zijn losjes over elkaar geslagen. Hij draagt een smal gesneden, helderwitte broek met uitlopende pijpen, daaronder laarzen met puntige neuzen en hakken. Zijn bovenlijf is ontbloot, los van een dun kettinkje met een druppelvormige hanger. Van achter een pilotenbril kijkt hij schuin omhoog, het beeld uit, voorbij de blik van de fotograaf. De pose, de styling, de studiolampen, alles aan hem zegt: dit ben ik en zo wil ik worden gezien. Van dit soort onbevangen allure schuimt het in de tentoonstelling Africa Fashion in het Victoria and Albert Museum in Londen, waar de foto is te zien. De expositie toont mode uit Afrika en de Afrikaanse diaspora, die de laatste jaren steeds meer gewicht in de schaal van de modewereld is gaan leggen – daarvan getuigt het succes van ontwerpers als Kenneth Ize, Thebe Magugu, Virgil Abloh en Priya Ahluwalia en van fotografen, stylisten en creative directors als Stephen Tayo, Ib Kamara en Sunny Dolat. Afrikaanse mode is sterk divers en ontwikkelt zich snel, maar is ook nog steeds onderbelicht en onderhevig aan stereotypen, in stand gehouden door de eurocentrische blik van veel musea en andere instituten. In Africa Fashion krijgt Afrikaanse mode de ruimte om zichzelf te presenteren en te definiëren in een Europese context. Dat gebeurt bovendien in een museum van wereldniveau, zowel wat collectie als publiek betreft. Maar het V&A heeft ook een complexe geschiedenis met Afrika: het museum werd opgericht in 1852, in de tijd dat Engeland meerdere koloniën had op het continent en bezig was zijn macht nog verder uit te breiden. Daarvan zijn nog steeds sporen te vinden in het V&A. Om te beginnen de naam van het museum: het werd in 1899 vernoemd naar Queen Victoria en haar echtgenoot Albert, de grote monarchen van de Britse imperial age. Ook bevat de collectie van het museum koloniale artefacten, zoals de kostbare schatten die na de Slag bij Maqdala in Ethiopië door het Britse leger werden meegenomen. Afrikaanse mode bezat het museum tot voor kort dan weer nauwelijks. Opvallend, omdat het V&A een van de omvangrijkste modecollecties ter wereld heeft, met topstukken uit Europa, Amerika en Azië. Een omslag kwam in 2020 met de aanstelling van Christine Checinska als conservator mode van Afrika en de Afrikaanse diaspora. Checinska werd verantwoordelijk gesteld voor het uitbouwen van de collectie Afrikaanse mode, een proces waarin de tentoonstelling Africa Fashion een eerste mijlpaal is. De conservator, wier wortels via Engeland en het Caribisch gebied terugleiden naar Afrika, cureerde de expositie in samenwerking met een grote groep Afrikaanse ontwerpers, makers, verkopers en modeliefhebbers, met een breed gedragen visie tot gevolg. ‘Africa Fashion markeert een nieuwe fase voor het V&A’, zegt Checinska aan de telefoon. ‘Een fase waarin het museum zich wijdt aan de ontwikkeling van de collecties en het vertellen van rijkere, diepere verhalen over Afrikaanse creativiteit.’ Daarmee sluit Africa Fashion in zekere zin aan bij de tentoonstellingen Fashion Cities Africa, die in 2016 opende in het Brighton Museum en een jaar later in het Amsterdamse Tropenmuseum te zien was, en Voices of Fashion, een recente tentoonstelling in het Centraal Museum Utrecht over de mode van de zwarte cultuur. Beide tentoonstellingen werden aangewend om te onderzoeken hoe de mode tot dan toe verzameld en gepresenteerd was in het museum. Ook werd in samenwerking met makers en publiek gezocht naar nieuwe manieren om dat te doen. Africa Fashion kwam bij de aanzet al met een flinke uitdaging: een antwoord geven op de vraag wat Afrikaanse mode eigenlijk behelst. Die vraag werd bij Fashion Cities Africa nog behendig ontweken door te focussen op makers en dragers uit vier grote steden in plaats van het hele continent. In het geval van Africa Fashion werd voor een ruimere benadering gekozen die voorbijgaat aan de grenzen van het continent. De Afrikaanse diaspora strekt zich immers tot ver buiten het fysieke Afrika uit, en behalve mensen verplaatsen ook ideeën en inspiratie zich tegenwoordig vrijelijk over de planeet. De term ‘Afrikaanse mode’ is wat dat betreft te beperkend, vindt Checinska. De term wordt door de tentoonstelling heen wel gebruikt, maar eerder als handvat dan als leidraad. De titel van de expositie werd Africa Fashion: een combinatie van twee zelfstandig naamwoorden die wel in verhouding staan tot elkaar, maar waarvan het een het ander niet bepaalt. Het resultaat is een enorm brede verzameling, die ruimte biedt aan een grote verscheidenheid aan figuren, plaatsen en routes – de rijkdom van Afrikaanse mode die de expositie nadrukkelijk wil tentoonspreiden. De tentoonstelling opent met een creatie van Imane Ayissi die alvast de toon zet: een dieproze couturestuk van zijde en linnen, geweven in Ghana en Nigeria, afgezet met raffia uit Kameroen, dat in januari werd getoond tijdens de haute-coutureweek in Parijs. Hier wordt duidelijk hoe kosmopolitisch Afrikaanse mode kan zijn, en dat deze zich niet tot één gebied, materiaal of systeem laat terugbrengen, maar die juist verbindt. Aan het begin van de tentoonstelling worden de verschillende perspectieven gebundeld in een stuk gemeenschappelijke geschiedenis: de Afrikaanse culturele renaissance die zich voltrok vanaf de jaren zestig, nadat veel Afrikaanse landen onafhankelijk waren geworden. Kunst, literatuur, muziek en mode leefden op in de verkenning van de nieuw verworven vrijheid. Textiel- en kledingtradities die in de koloniale tijd in de marge waren gedrukt, werden opnieuw opgezocht en van overheidswege gestimuleerd, om het eenheidsgevoel en de economie via mode een boost te geven. De opkomende ontwerpers van die tijd, onder wie Shade Thomas-Fahm, Chris Seydou, Kofi Ansah, Alphadi en Naïma Bennis, integreerden tradities in hun werk, maar vonden ze ook opnieuw uit. De tentoonstelling ontvouwt zich tot een waaier van verhalen. Bovengenoemde ontwerpers deelden een historie, maar werden allemaal op andere plekken geboren en baanden zich elk een andere weg over de wereld. Kofi Ansah, bijvoorbeeld, bracht in zijn werk een eerbetoon aan àdìrẹ, met indigo geverfde, katoenen stoffen met blauw-witte patronen uit de Nigeriaanse Yoruba-regio. Deze verwerkte hij in een silhouet dat het midden hield tussen een Japanse kimono, een rechterstoga en een West-Afrikaanse agbádá. Seydou, op zijn beurt, werd bekend met zijn creaties in synthetische lurex en zijde, maar evengoed met bewerkingen van bògòlanfini, textiel uit Mali met geometrische patronen in diepbruin en gebroken wit, ooit vooral gedragen als draperie. Seydou maakte er piekfijn getailleerde pakken van. Het spectrum verwijdt zich verder op de bovenverdieping van de tentoonstelling, waar werk van hedendaagse makers te zien is. Hun werk gaat aan de haal met ideeën over wat Afrikaanse mode is. Voor sommigen van hen zijn de geschiedenis en gebruiken van het continent het referentiepunt. In de geplooide sjerp van Moses Turahirwa, gedragen over een minimalistische jas en broek in hetzelfde materiaal, zijn de vormen te herkennen van umushanana, Rwandese ceremoniële kleding. In de print van een vrouwenpak verwijst Thebe Magugu op meesterlijke wijze naar Afrikaanse spiritualiteit. De ontwerper werkte voor het stuk samen met Noentla Khumalo, stylist en healer, die haar waarzeggersattributen – waaronder een politiefluitje, dobbelstenen en geitenbotjes – op een mat wierp. Magugu maakte er een foto van, en ontwikkelde die tot een abstract motief dat hij op textiel liet drukken. Anderen laten zich leiden door maaktechnieken, zoals Katungulu Mwendwa, die haar ontwerpen als een soort kledingarchitect opbouwt uit de geometrische lijnen van haar patroondelen. Ontwerpers als Nkwo Onwuka of Hend Riad en Mariam Hazem van het label Reform Studio vertrekken vanuit afvalmaterialen die ze herwerken tot nieuwe stoffen. Hoe uiteenlopend ook, wat de hedendaagse ontwerpers gemeen hebben is een toekomstgerichte visie op Afrikaanse mode en Afrika in het algemeen. Uit hun werk spreekt de droom van een divers en duurzaam modesysteem, gestoeld op innovatie door respectvolle uitwisseling. Daarnaast is er de drang om zichzelf te laten gelden, en eigenhandig vorm te geven aan het beeld van Afrikaanse mode dat de wereld over gaat. Uit dit alles komt een sterke gemeenschappelijkheid naar voren. Checinska spreekt van een nieuw panafrikanisme, ‘een gevoel van samenkomst’, dat weerklonk in de gesprekken die ze in de aanloop naar de tentoonstelling met verschillende makers voerde. De wisselwerking tussen individualiteit en saamhorigheid is misschien wel nergens zo goed te zien als in de foto’s op de tentoonstelling. Studiofoto’s uit de tweede helft van de 20ste eeuw, hedendaagse straatfotografie, maar ook kiekjes uit familiealbums die via een oproep voor de tentoonstelling werden verzameld. Op de kleine sepiaplaatjes is te zien hoe mensen putten uit het eindeloze repertoire van mode. Om zich te manifesteren als collectief, zoals twee vrouwen die kleding dragen van dezelfde handgeweven ‘aso oke’-stof, maar ook om zich te profileren als individu: door een outfit net die eigen twist te geven, door eigenzinnige drapage of door de keuze voor een persoonlijk accessoire. Zowel ontwerpen als foto’s zijn rijk aan detail en veel ontwerpen staan niet achter glas, waardoor je geneigd bent er met je neus bovenop te blijven staan. Maar de tentoonstelling nodigt ook uit om een paar stappen achteruit te doen en het grotere plaatje te bekijken. De ruimte voor tijdelijke tentoonstellingen waarin Africa Fashion staat opgesteld is een min of meer vierkante doos met daarop een ronde mezzanine in het midden van de riante modegalerij van het V&A. Langs de buitenwanden van die galerij is de vaste tentoonstelling over Europese mode te zien. Boven de vitrines strekken zich bogen en zuilen uit, meters omhoog, tot aan de rand van een koepel die de hele ruimte overspant. Alle muren en de koepel zijn wit, op een van de muurvlakken na, waarop een lieflijke schildering is aangebracht van ranke bomen tegen een blauwe lucht. Met die classicistische omgeving gaat Africa Fashion de dialoog aan. In de nissen van de koepel worden videobeelden afgespeeld die de blik van de bezoeker omhoog trekken, de ruimte in. Ook is er gespeeld met de kijkrichtingen van de mannequins: een van hen, gekleed in een jurk van Doreen Mashika, staat met haar rug naar het publiek en kijkt achterom over de rand van de mezzanine naar de landschapsschildering. Daarvan rijmen de kleuren – groen, wit, blauw, goudgeel – met de outfit van Mashika, gemaakt uit Khanga-textiel van Zanzibar. De mezzanine is niet omsloten, maar grotendeels opengelaten, zodat bezoekers over het balkonhekje ook naar beneden kunnen kijken, naar ontwerpen van Elsa Schiaparelli en John Galliano, of de beelden van Rodin in de galerij ernaast. Langs al die zichtlijnen vormen zich verbanden: soms is er sprake van een contrast, dan weer tonen zich nieuwe overeenkomsten tussen objecten onderling of tussen objecten en architectuur. Africa Fashion wordt zo door talloze onzichtbare draden verankerd in het museum. Bijna negentig stukken uit Africa Fashion werden toegevoegd aan de vaste collectie van het V&A, en daar komen er in de toekomst nog meer bij. De kledingstukken, accessoires, maar ook foto’s, films en ander archiefmateriaal zullen wanneer ze niet worden tentoongesteld te vinden zijn in het splinternieuwe depotgebouw van het V&A, het zogenaamde Storehouse, dat in 2024 moet openen. Daar kunnen geïnteresseerden de werken straks op aanvraag bekijken. Dat de objecten een structureel onderdeel worden van het museum is belangrijk, onderstreept Checinska. ‘Het betekent dat het publiek ook in de toekomst het werk van deze makers zal kunnen zien, erdoor geïnspireerd kan raken, en er meer over zal kunnen vertellen.’||https://www.volkskrant.nl/cultuur-media/africa-fashion-wil-de-rijkdom-van-afrikaanse-mode-tentoonspreiden~b90e5e34/
2022-07-19||Ook in de Nederlandse talkshows liep de temperatuur hoog op||De talkshows en showbizzrubrieken konden maandag uiteraard ook niet om de extreme temperaturen heen. RTL Boulevard vroeg zich bijvoorbeeld af hoe onze ‘BN’ers op leeftijd’ omgingen met de hitte. Ze vonden er uiteindelijk twee. Orgel Joke zat lekker met haar voetjes in het water en speelde het onvolprezen Jij bent de zon op haar orgel, terwijl Peter Faber zijn Bonaire-hemd had aangetrokken en aan een ijsje likte. Even later zagen we nog een vlog van Wolter Kroes op het IJsselmeer, met net iets te veel hoofd, en net iets te weinig kleding. Shownieuws koos voor een balans tussen BN’ers en dieren. We zagen André Hazes knuffelen met varkentjes, terwijl een vrouw van de Dierenbescherming uitlegde dat ‘hijgen een teken is dat ze het warm hebben’. Of het hier om BN’ers of dieren ging, was op dat moment niet meer helemaal helder. Terug naar de experts aan tafel voor de écht hete meningen. Het grootste statement kwam van alleskunner Ronald Molendijk, die eigenhandig een einde maakte aan het slepende debat of een korte broek op het werk nu wel of niet verantwoord is. Molendijk dééd het gewoon, en gaf onder de Shownieuws-desk opvallend veel been bloot. Het bleek een stil statement, want in de uitzending repte hij vooral over het feit dat je de kinderopvang niet zomaar mag dichtgooien, en vond hij ook dat legbatterijkippen meer aandacht verdienen. Collega-expert Anouk Smulders sloot zich daarbij aan, en eiste dat wij ook maar moesten doormaken wat de dieren moeten doorstaan. ‘Ga zélf even doen wat die beesten doen! Ga met je blote voeten op het asfalt lopen of in zo’n ‘legbatterijgeval’ zitten!’ Victor Vlam vond het geklaag over de hitte vooral een gevalletje massahysterie, omdat ‘wij hier als mensen gewoon voor gebouwd zijn’. Volgens hem was de mensheid ooit begonnen in Afrika toen het een stuk warmer was, dus wij kunnen dit heus wel aan. Er was, zoals bij de meeste meningen in Shownieuws, geen speld tussen te krijgen. De échte verkoeling kwam later op de avond, toen Renze ons trakteerde op Wim Hof als verkoelend talkshowdessert. Hof had net een ‘baanbrekende studie’ in de neurowetenschappen achter de rug, en mompelde iets over thermoregulators en pH-waardes. Zijn voornaamste boodschap: zolang we maar tegen onszelf bleven zeggen dat we koel blijven, zou het niet heet worden. Hof had zelf net een marathon gelopen in Namibië, dus wist waar hij het over had. Hof gaf ook meteen maar de tip om júíst nu zo heet mogelijk te douchen (het hoefde niet té pijnlijk), want: ‘If you don’t go to the heat, then the heat will get to you.’ Tegen zo veel wijsheden klonken de waarschuwingen voor extreem weer van weerman Reinier van den Berg ineens teleurstellend genuanceerd. Het waren simpelweg niet de talkshowtemperaturen voor echte experts, zoveel was toen allang duidelijk.||https://www.volkskrant.nl/columns-opinie/ook-in-de-nederlandse-talkshows-liep-de-temperatuur-hoog-op~be476f61/
2022-07-19||Llorarás, huilen zal je: ‘farao van de salsa’ Oscar D’León treedt op in de Bijlmer||De zanger tikt met vlakke hand tegen zijn voorhoofd en blaast lucht uit zijn gevulde wangen. Zijn grote zwarte snor drukt tegen zijn neus. ‘Pfffoeaa.’ De emotie laat hem even niet verder praten. Hij zit in de televisiestudio van El show de Silvio, het is februari 2022, tegenover hem zit de Dominicaanse artiest Silvio Mora. Maar het interview stokt. Want de geïnterviewde is terug in Caracas, begin jaren zeventig, waar het allemaal begon. In gedachten is Oscar D’León weer eind twintig, toen al met kenmerkende snor en toen nog met grote afro. Hij is geen taxichauffeur meer, maar ook nog geen gevestigde artiest. Hij is nog niemand, maar op die ene avond in die ene bar trekt hij de stoute schoenen aan en vraagt aan de zanger van het orkest of hij een nummer kan zingen. Dat kan. En daar staat hij, voor het eerst met de volle kracht van een meerkoppige salsaband achter hem. ‘Ik zong glorieus, hermano.’ Een halve eeuw is verstreken sinds de Venezolaanse Oscar Emilio León Simoza, inmiddels 79, zijn podiumdebuut maakte. De jongen van bescheiden afkomst bleek de juiste man op de juiste plaats. Tijdens de gouden jaren van de salsa groeide hij uit tot een van de grootsten, tot ‘de farao’ en ‘de duivel van de salsa’, tot ‘de dansende contrabas’, en vanwege zijn ongeëvenaarde improvisatietalent tevens tot ‘de sonero van de wereld’, de zanger die het orkest uitdaagt, die durft te spelen met het heilige 3-2-ritme. Vrijdag 22 juli staat de farao op het Kwaku Festival in de Bijlmer. Kwaku is bijna zo oud als de carrière van D’León: het festival begon in 1975, als Surinaams voetbaltoernooi tussen de flats van Amsterdam-Zuidoost. Met de sport kwamen het eten en de muziek. Inmiddels is het evenement een eerbetoon, vier zomerse weekenden lang, aan niet-Nederlandse klanken en smaken. Hiphop, r&b, soul, jazz, latin; zo divers als de Bijlmer zelf. De organisatie gaf hoofdact D’León een eigen avond. Voor de sonero is het een van duizenden concerten, voor het publiek een uit duizenden. ‘Alsof je naar de Michael Jackson van de salsa gaat’, zegt de Nederlandse jazz- en salsa-trompettist Maite Hontelé via de telefoon. Ze ontmoette D’León in 2012 op het Caribbean Sea Jazz Festival in Aruba. Na een gezamenlijke jamsessie nodigde hij haar uit voor zijn Europa-tour later dat jaar. Hontelé weet zodoende wat het Kwaku-publiek te wachten staat: een vakman en perfectionist die het uiterste vraagt van zijn orkest. ‘In de laatste maten van een nummer bedenkt hij al het tempo van het volgende nummer. Via codes instrueert hij de band.’ Maar hij is bovenal een entertainer. ‘Hij pakt je in, met z’n snor, z’n uitstraling, z’n moves, met zijn improvisatie. Hij grijpt het publiek, het doet er niet toe of je Spaans spreekt.’ Oscar León Simoza groeide op als enig kind van Carmen Dionisia Simoza en stiefvader Justo León in de arme wijk Antímano in het zuiden van Caracas. Zijn ouders waren ‘verknochte feestgangers’ en thuis was het de zoete inval. ‘Arm maar vrolijk.’ Als jongetje drumde hij op tinnen koffiekopjes. Later trommelde hij op auto-onderdelen aan de assemblagelijn van de General Motors-fabriek. Weer later op het stuur van zijn taxi, al zingend flirtte hij met zijn vrouwelijke passagiers. Het waren de jaren zestig en de jonge D’León luisterde naar Cubaanse artiesten als Benny Moré, Monguito en Celia Cruz. In New York richtte Johnny Pacheco het salsa-label Fania Records op en salsa explodeerde. Van zijn spaarcenten kocht de taxichauffeur instrumenten. Toen zijn auto door een ongeluk total loss raakte, kwam er echt ruimte voor de muziek. Zijn leven als artiest begon op zijn 28ste, de jaren zeventig waren net aangebroken. Hij was voorman van de groep Dimensión Latina, speelde contrabas en zong. Het megatalent bleek alles te kunnen. In 1983 tourde hij eenmaal door Cuba, de bakermat van zijn muziek. De Cubanen sloten hem in de armen, een droom kwam uit. Maar zijn bezoek aan het socialistische eiland leidde ook tot controverse. Ook al sprak hij zich uit tegen Castro, toch klonk vanuit de rechtse Cubaanse diaspora in de Verenigde Staten felle kritiek. Hij leerde politiek te mijden. Ook over ontwikkelingen in Venezuela laat hij zich zelden uit. Enkele jaren nadat zijn land voor het socialisme van Hugo Chávez koos, vertrok hij naar Miami, waar hij sinds twintig jaar woont. Een geheid hoogtepunt straks op het Kwaku Festival: Llorarás, huilen zal je. Het kwam per toeval op het album Dimensión Latina ’75 (1974). Tijdens opnames ontbrak nog één nummer en D’León zei: ‘Ik heb nog wel wat.’ Hij had een basloopje en een paar woorden, ter plekke ontstond de rest. Het zou zijn grootste hit worden en zijn eerste internationale succes. Een liedje over zoete wraak, maar o zo dansbaar. Jij liet me lijden. Maar ik lach als laatste. Huilen zal je. Llorarás.||https://www.volkskrant.nl/cultuur-media/lloraras-huilen-zal-je-farao-van-de-salsa-oscar-d-leon-treedt-op-in-de-bijlmer~bfa62300/
2022-07-19||Besmettingscijfers dalen voor het eerst sinds begin juni, meer nieuwe patiënten opgenomen||Na ruim zes weken van flinke stijging zijn in Nederland de afgelopen week minder besmettingen gemeld dan de week daarvoor. Dagelijks testen zo’n 5.500 personen positief bij de GGD’s, een daling van ruim 10 procent in een week tijd. Sinds 11 april wordt een GGD-test alleen nog bij uitzondering aangeraden. Het aantal positieve testen zegt dan ook weinig over het totaal aantal coronabesmettingen in Nederland, maar kan wel aangeven of de huidige golf aanzwelt of wegebt. In de ziekenhuizen neemt het aantal besmette patiënten vooralsnog toe. De ziekenhuispiek volgt meestal pas een week of twee na de besmettingenpiek. Op de verpleegafdelingen liggen nu 1.081 patiënten met corona, dat is het hoogste aantal sinds half april. Op de intensive care blijft het relatief rustig met 44 coronapatiënten. Meer dan driekwart van de patiënten is (mede) vanwege covid-19 opgenomen. De rest is in het ziekenhuis voor een andere aandoening en bleek toen positief te testen. Dagelijks worden circa 150 nieuwe besmette patiënten opgenomen. Eind juni lag dit aantal nog rond de 100. Nu er weinig getest wordt, kijkt het RIVM meer naar andere indicatoren, waaronder rioolwatermetingen en de infectieradar. In de Nederlandse riolen zijn de laatste week juist meer virusdeeltjes aangetroffen dan de week daarvoor. Een daling van het aantal nieuwe besmettingen is niet altijd direct zichtbaar in het rioolwater. Besmette personen kunnen nog geruime tijd virusdeeltjes blijven uitscheiden. De zogeheten virusvracht per inwoner is het hoogst in Amsterdam, met ruim 3.800 (x 100 miljard) virusdeeltjes per 100 duizend inwoners. Dat is ruim het dubbele van het landelijk gemiddelde. De BA.5-variant, een subvariant van omikron, is sinds enkele weken dominant en maakt inmiddels voor zover bekend zo’n 80 procent van de nieuwe besmettingen uit. Een andere omikronsubvariant, BA.2.75, is in onder meer India, Australië, de VS en Duitsland in opkomst. Het RIVM meldt dat deze variant nu ook in Nederland is aangetroffen in een monster uit de regio Noordoost-Gelderland.||https://www.volkskrant.nl/nieuws-achtergrond/besmettingscijfers-dalen-voor-het-eerst-sinds-begin-juni-meer-nieuwe-patienten-opgenomen~b413320f/
2022-07-19||De Volkswagen ID.5 is de ideale auto voor gezinnen en drugsdealers||Aan een lantaarnpaal bij een stoplicht in de vinexwijk heeft iemand een A4’tje opgehangen waarop geprint staat: loud noise = small dick. Vermoedelijk een buurtbewoner wiens nachtrust geregeld wordt verstoord door uitlaatlawaai van optrekkende Maserati’s, AMG’s en Golfjes GTI, behorend aan het lokale drugsdealer- en dj-gilde, die er in het holst van de nacht hun auditieve geurvlag mee zetten. Deze types hebben dus allemaal, volgens deze plakkaatplakker, een kleine piemel. De hoop is natuurlijk dat de betrokken nachtrustversjteerders zich na lezing ervan achter de oren krabben en denken: verrek, nu weten alle buurtchicks dat ik klein geschapen ben, laat ik liever zo’n stille elektrische waggie kopen. Aan deze groep wil Blik graag de Volkswagen ID.5 onder de aandacht brengen. Een volledige elektrische auto die bijna net zo snel optrekt als een vierdehands Maserati Quattroporte (maar dan dus stil) en een zee aan ruimte biedt, met talloze vakjes en luikjes waarin stash en handvuurwapens opgeborgen kunnen worden. De ideale auto dus voor big swinging dicks zonder ne­gen-tot-vijf­men­ta­li­teit. Trouwens ook voor stervelingen met drie kinderen plus hond die omwille van het klimaat en de best wel dure benzine elektrisch willen gaan rijden. Voor wie denkt: hoe kan het dat Volkswagen in zulke korte tijd zo veel nieuwe modellen op de markt brengt? De ID.5 is niet nieuw. In feite is het de anderhalf jaar oude ID.4 in coupévorm. Hij had dus ook ID.4 coupé kunnen heten, of ID.4a, maar met een nieuwe, hogere modelnaam lijkt het alsof het hier een betere versie van de 4 betreft. Dat is niet zo, alleen het uiterlijk is anders, en dan nog alleen de achterzijde. Klanten kunnen kiezen welke ze het mooist vinden, de praktische bruikbaarheid van beide modellen is vergelijkbaar, al wordt de ID.5 alleen met de prettig grote 77 kilowattuur-accu geleverd, die de auto in de zomer bijna 450 kilometer ver brengt. Nooit meer actieradiusangst dus. De eigenaar van een ID.5 zal zich toch al geen moment onderbedeeld voelen. De auto biedt een zee aan ruimte, een baaierd aan luxe en een berg stilte. Van alles is er genoeg, en toch voel je je (we hopen dat DJ Jean dit niet leest) nooit echt bijzonder in deze auto. Dit kun je ook lezen als een compliment: Volkswagen heeft elektrisch rijden normaal gemaakt. Maar er ontbreekt iets aan deze wagen van ruim 65 duizend euro (de ID.5 is er vanaf ruim 48 duizend euro, ook geen volksprijsje). Dat is het gevoel dat je een beetje in de toekomst bent aanbeland. Een gevoel dat Tesla’s je geven met hun reuzenscherm en kaalgestripte dashboard. Ook de nieuwste Hyundai’s en Kia’s weten toekomstsfeer op te wekken, onder meer vanwege hun soms buitenissige vormgeving. En door de technologische vondsten, zoals de ontzagwekkende laadsnelheid. Deze Volkswagen roept dit wow-we-zijn-in-de-toekomstgevoel alleen op met zijn voorruitprojectie, die heel groot is (niet small dus) en die met driedimensionale pijlen die op de weg lijken geprojecteerd exact toont waar je moet afslaan. Jammer dat het navigatie- en mediasysteem twee jaar na de introductie nog altijd zo erbarmelijk is. Het reageert traag, de spraakdame begrijpt bijna nooit wat je bedoelt (soms begrijpt ze zichzelf niet eens, want ze onderbreekt zichzelf geregeld) en files worden vaak niet gespot, laat staan dat je eromheen wordt geleid. Volkswagen beloofde net als Tesla zijn systeem automatisch te voorzien van nieuwe software, en die is er inmiddels ook, maar het heeft tot maar weinig merkbare verbetering geleid. Je kunt als automobilist Apple CarPlay of Android gebruiken, dat in alle gevallen beter werkt, maar dat voelt toch alsof je naar een sterrenrestaurant gaat en zelf de wijn moet meebrengen. Twee jaar geleden, toen Volkswagen zijn elektrische lijn net had gepresenteerd, had de klant vermoedelijk enige compassie met de gebrekkige software, vanuit de hoop en verwachting dat die zou verbeteren. Inmiddels voelt Blik vooral teleurstelling over het gebrek aan vooruitgang. Hoe erg dat is, is persoonlijk. Voor Blik zou het reden zijn te kiezen voor een Polestar (dat voor het perfect werkende Google koos) of een bliksemsnel ladende Kia. Al moet gezegd dat VW’s rij- en parkeerhulp erg goed is. Dit is nog een aankoopreden; uit buurtonderzoek door Blik is gebleken dat small dicks slecht kunnen inparkeren, gezien het grote aantal dubbelgeparkeerde BMW M4’s en Porsche Cayennes. Overstappen dus, jongens!||https://www.volkskrant.nl/beter-leven/de-volkswagen-id-5-is-de-ideale-auto-voor-gezinnen-en-drugsdealers~b17cd47a/
2022-07-19||Zijn we wel genoeg voorbereid om na een nieuwe klimaatramp een taakgroep aan te stellen?||Hittegolven, bosbranden, overstromingen: de gevolgen van klimaatverandering zijn onontkoombaar. De kans op een grote klimaatramp in Nederland wordt steeds groter. Daarom rijst de vraag: zijn we voldoende voorbereid om direct na een nieuwe klimaatramp een taakgroep op te stellen? ‘We weten dat er een klimaatramp aan zit te komen, dus nu is het aan ons om te zeggen: we wachten af wat er gaat gebeuren, en komen daarna met een concrete taakgroep zodat het niet nog eens kan gebeuren.’ Dat vergt geduld, geeft Sociaal-Economische Raad-lid Ed Nijpels toe. ‘We moeten verschillende scenario’s uitwerken over hoe we kunnen reageren als het te laat is. Als we op tijd zijn, kunnen we dan een snoeihard rapport overhandigen.’ Sommige critici betwijfelen of we in staat zijn om in alle rust te overleggen over hoe de ramp had kunnen worden. ‘Ga nou eens bij elkaar zitten om écht flink met elkaar te wikken en te wegen. Ik zie niet de bereidheid om ruim na het moment suprême een vuistdik rapport te geven waaruit blijkt dat we veel te laat zijn’, aldus klimaatwetenschapper Davide Wagtermans. ‘Misschien zijn ze er wel, de mensen die dat kunnen, maar ik zie ze niet. Dat de aarde opwarmt is al tientallen jaren bekend. Als we twintig jaar geleden een coördinator hadden aangewezen, had die nu al kunnen evalueren waarom we straks te laat zijn.’ Toch is Nijpels is hoopvol. ‘Het ziet ernaar uit dat Nederland goed voorbereid is op het afwachten van een ramp om daarna het voorkomen van de ramp hoog op de agenda te zetten. Dat geeft toch een stukje geruststelling.’||https://www.volkskrant.nl/columns-opinie/zijn-we-wel-genoeg-voorbereid-om-na-een-nieuwe-klimaatramp-een-taakgroep-aan-te-stellen~b5c8c18a/
2022-07-19||De Volkskeuken: romige fondue uit de Franse Elzas||Wat je absoluut moet eten in de Franse Elzas, waar mijn tijdelijke huisbaas een droomwoning bezit, is simpel. Vooral kaas en vleeswaar, legt Lionel uit. En na enig nadenken: ‘Ach, wij eten wat de natuur ons geeft.’ Zijn worst-kaas-scenario levert in de gemiddelde Franse supermarkt interessante inzichten op. Neem alleen al die keur aan kaas! Elke regio heeft zijn eigen specialiteit. Voor dit fonduerecept koos ik een scherpe munsterkaas die hier ook te koop is. Ja, inderdaad, die stinkerd. Daar doe je witte wijn bij en fleurette, een vloeibare room met een vetgehalte van 35 procent. Ik liep het schap vol vleeswaren voorbij, dus dit is een mooi vegetarisch gerecht. Bij ons is de roomkeuze minder uitgebreid dan in Frankrijk, daar beslaat het crèmeschap zeker 2 meter. Hier kom je voor de meeste room met hetzelfde vetpercentage uit op slagroom (met 35 procent vet) of crème fraîche (30 procent). Ik ging voor het echte werk en nam dus niet de magere varianten die er ook zijn. Het aantal dikkerds is in Frankrijk trouwens wel toegenomen. Jaren geleden, bij mijn laatste bezoek, leken de Fransen dunner, en dat zou kunnen liggen aan het nieuwe schap kant-en-klaar-gemaksvoedsel dat inmiddels 3 meter beslaat. 450 g munster200 ml crème fleurette of slagroom200 ml gewürztraminer of een andere lichtzoete witte wijnsnuf peper naar smaaksnuf kummel (karwij) naar smaak250 g bleekselderij, in reepjes200 g worteltjes, in reepjes3 takjes platte peterselie, fijngehakteventueel: brood Het is voor dit gerecht leuk om die oven-stoofpannetjes van email te gebruiken die je in Frankrijk geregeld ziet, van ongeveer 0,2 liter inhoud. Ze zijn daar te koop in de grote supermarkten, variërend van duur tot redelijk betaalbaar. In Nederland verkrijgbaar bij kookwinkels (de dure optie) of Xenos of Blokker. Snijd de munster – met de korst – in kleine stukken en verdeel over de pannetjes. Voeg de room en de wijn toe. Bestrooi met peper uit de molen en een snuf kummel. Bij u niet verkrijgbaar? Neem dan komijn. Doe de dekseltjes op de pannen, en plaats ze gedurende 15 minuten in de oven, op 200 graden (afhankelijk van uw oven). Heeft u geen oven of pannetjes tot uw beschikking? Het is ook mogelijk dit gerecht in een sauspan te bereiden, het geheel onder goed roeren even aan de kook te brengen en dan uit te serveren in soepborden of -kommen. Bestrooi met de peterselie. Dip het brood of de groentereepjes in de saus. Serveer er een groene salade bij en een lekker krieltje.||https://www.volkskrant.nl/beter-leven/de-volkskeuken-romige-fondue-uit-de-franse-elzas~b7642828/
2022-07-19||Kwik stijgt maar door op uitzonderlijk hete dag, maatregelen door het hele land||Rond 10.00 uur ’s ochtends was de tropische grens van 30 graden Celsius al op meerdere plekken bereikt. Daarna steeg de temperatuur snel door, op sommige plekken met meer dan 2 graden in een uur. Rond 13.50 was het in Maastricht 37,3 graden, waarmee het officieel al de warmste 19 juli ooit is. Ook in kustplaatsen, waar het normaal juist koeler is, was en is het flink heet door een aflandige wind. Weeronline waarschuwt strandgangers dat het aan zee vandaag een stuk heter is dan maandag. Vandaag geldt voor het oosten, midden en zuiden van het land code oranje. De verwachting is dat daar de temperatuur gedurende de middag kan oplopen tot 38 of 39 graden. Mensen moeten er rekening mee houden dat de uitzonderlijk hoge temperaturen schade, letsel en overlast kunnen veroorzaken. Vooral ouderen, kinderen en mensen met een kwetsbare gezondheid moeten voorzichtig zijn. Op veel plekken zijn ook maatregelen genomen om te voorkomen dat de hitte het verkeer ontregelt. In delen van het land gaan strooiwagens de weg op om zout te strooien. Op die manier voorkomen ze dat het asfalt door de hitte zacht wordt en voertuigen door hun gewicht schade aan het wegdek veroorzaken. In Amsterdam worden opengaande bruggen gekoeld met water zodat het staal niet uitzet en de bruggen niet meer open of dicht kunnen. Dat gebeurt niet overal. De gemeenten Groningen en Assen besloten om de bruggen vandaag dicht te houden omdat ze door de warmte mogelijk te veel uitzetten. De bruggen moeten weer opengaan als het morgen afkoelt. De luchthavens Schiphol, Eindhoven Airport en The Hague Airport laten hun landingsbanen om dezelfde reden met water besproeien. Ook in de terminals zijn maatregelen genomen. Zo krijgen wachtende reizigers in Eindhoven een waaier uitgedeeld. De deuren van de terminal kunnen daar niet dicht, waardoor de koude lucht van de airco niet binnen blijft. Bovendien staan er, net als op Schiphol, zowel binnen als buiten rijen. Nadat de organisatie van de Nijmeegse Vierdaagse zondag al besloot om de startdag vandaag niet door te laten gaan vanwege de hitte is nu ook besloten om op zeker twee plekken de Vierdaagsefeesten te annuleren. Op andere populaire feestlocaties houdt de politie de drukte extra in de gaten. De stichting die de feesten organiseert, heeft op meerdere plekken in de stad watertappunten geplaatst. Ook in naburige landen is het vandaag uitzonderlijk heet. Aan het begin van de middag sneuvelde zeer waarschijnlijk het warmterecord in het Verenigd Koninkrijk toen in het Zuid-Engelse Charlwood 39,1 graden Celsius werd gemeten. Even later steeg het kwik bij Londen Heathrow zelfs naar 40,2 graden. Het meteorologisch instituut moet de meting nog bevestigen. Het huidige record staat op 38,7 graden en stamt uit 2019. In Engeland leidt de hitte net als in andere delen van Europa tot veel overlast. In delen van het land is het treinverkeer stilgelegd. Op luchthaven Luton in London moesten vluchten worden geannuleerd vanwege schade aan de landingsbaan. In Duitsland geldt het hoogste alarmniveau voor bosbranden. In delen van het land stijgt de temperatuur naar verwachting tot boven de 40 graden. Ook daar is de kans groot dat het hitterecord wordt verbroken. Volgens het KNMI zullen door klimaatverandering weerrecords vaker voorkomen. De kans is ook groter dat de records met een steeds groter verschil worden verbroken, zeker als de aarde snel opwarmt. Door een snelle verandering van het klimaat en de steeds hetere zomers zal ook de overlast flink toenemen.||https://www.volkskrant.nl/nieuws-achtergrond/kwik-stijgt-maar-door-op-uitzonderlijk-hete-dag-maatregelen-door-het-hele-land~bc2d539b/
2022-07-19||Betaalbare elektrische auto’s: hartstikke leuk. Maar dan moeten ze wel leverbaar zijn||Hartstikke leuk dat ook mensen die niet ruim een halve ton kunnen neerleggen toch elektrisch kunnen rijden, nu fabrikanten het ene na het andere model ontwikkelen in het segment dat ze ‘betaalbaar’ noemen. Dacia en Renault maken bijvoorbeeld minivoertuigjes waar je met z’n anderhalven in past, met een vanafprijs die je weliswaar niet bij elkaar krijgt gespaard als je vele lange jaren fulltime koffers moet gooien op Schiphol, maar die in autotermen wel doorgaat voor ‘onderkant markt’. Waarmee elektrisch rijden voor steeds meer mensen bereikbaar wordt. Hartstikke leuk dus. Maar dan moeten die dingen wel leverbaar zijn. Dat zijn ze niet, althans niet vanzelfsprekend, althans niet met een afzienbare leveringstermijn. Er zijn geen chips, nog steeds niet, al jaren niet, en er is weinig verbetering in zicht. Chips maken duurt lang, en er is ook in die branche amper personeel te vinden. Geen chips betekent geen auto’s (en geen elektrische tandenborstels, geen telefoons, geen noem maar op). Dat is al een tijdje zo, en het is niet veranderd volgens de nieuwste verkoopcijfers van de ACEA, de Europese brancheorganisatie van automakers, ook wel bekend als een van de machtigste lobbyclubs in de EU. Ook afgelopen maand werden er minder nieuwe auto’s verkocht in Europa. Vooral in autoland Duitsland bleef de verkoop achter, en ook in Nederland gaat het niet denderend. Het aanbod stokt, en blijft stokken. In Azië, waar het tekort pijnlijk is en waar veel auto’s of auto-onderdelen vandaan komen, zijn de prijzen van chips aan het exploderen. Verslaggevers van Reuters tekenen een fantastische reportage op in China, waarin een handelaar vertelt hoe hij miljoenen per dag verdient door de wereld af te struinen naar computerchips en die voor het vijftienvoudige door te verkopen aan wanhopige automakers. Een beetje zoals mondkapjeshandelaren in de hitte van de coronapandemie dat deden. Chips waren altijd een product van hoge volumes en lage marges (zoals koeienmelk). Nu zijn chips een product van lage volumes en astronomische marges (zoals havermelk). Daar zit je dus mooi mee, als je zo’n ‘betaalbare’ anderhalvepersoonszitter plus hoedenplank wilt bestellen. Er is wel een oplossing voor: bestel iets heel duurs. Onlangs bleek dat de grootste Duitse autobouwers, Volkswagen en Mercedes-Benz, ondanks oorlog en stagnaties in de aanvoerketen toch recordwinsten hebben weten te boeken in de achterliggende periode. Door schaarse chips te reserveren voor de productie van premiummodellen. Dat is autopraat voor alle ballen op Maybach en andere vervoersmiddelen die je met een leven lang kofferschuiven Schiphol niet bij elkaar krijgt gespaard.||https://www.volkskrant.nl/cultuur-media/betaalbare-elektrische-auto-s-hartstikke-leuk-maar-dan-moeten-ze-wel-leverbaar-zijn~b87fc71d/
2022-07-19||Hoe elitair is het nu écht om studenten te corrigeren als zij het over ‘huiswerk’ hebben?||Afgelopen vrijdag liet de allerlaatste student met wie ik dit collegejaar sprak, me in grote verwondering achter: ‘Dag meneer, tot na de grote vakantie.’ De grote vakantie? De laatste keer dat ik (bouwjaar 1986) die term hoorde, moet zo ongeveer in groep 7 zijn geweest. Vanaf groep 8 voelden we ons te groot om die woorden te gebruiken of we werden die bewuste zomer te sterk door brugklasangst geregeerd om ons überhaupt te realiseren dat we zes weken vrij hadden. Maar nu trof ik dus een 22-jarige universitaire student die ‘grote vakantie’ heeft en waarschijnlijk uitbundig opgaat in het festivalgedruis tijdens de Nijmeegse Zomerfeesten. Nu snap ik heus wel dat ze niet van een ‘zomerreces’ sprak of van een ‘academische adempauze’. Tegelijkertijd past de ‘grote vakantie’ uitstekend in een bredere trend in het taalgebruik van studenten aan Nederlandse universiteiten. Velen van hen praten over hun studie alsof ze nog altijd op de middelbare school zitten. Een college noemen zij een ‘les’, collegevoorbereidingen zijn ‘huiswerk’, een werkgroep is een ‘klas’ en eenmaal op de campus zijn ze ‘op school’. Zelf ging ik in 2005 naar de universiteit, als eerste in onze familie. Ik was de prototypische eerstegeneratiestudent: ik wist niet wat een hoogleraar was, realiseerde me niet dat al mijn docenten onderzoek deden en mijn culturele referentiekader ging niet veel verder dan de Band Zonder Banaan. Toch voelden mijn jaargenoten en ik het collectief aan, misschien wel omdat we op ons eerste tentamen met ‘u’ werden aangesproken: de universiteit was geen plek waar we ‘huiswerk’ maakten of ‘les’ hadden. Het was een onderwijsinstelling waar we ons konden verdiepen in wat we intrinsiek interessant vonden en waar het ultieme antwoord nooit bestond. Het was een plek van kritische discussie en vrijwillige overgave aan de stof. Begrijp me niet verkeerd: die laatste grondhouding zie ik ook bij het leeuwendeel van onze studenten gelukkig terug. Dat maakt de discrepantie met hun taalgebruik echter des te frappanter. Henzelf lijkt het intussen niet te deren. Laatst nog verzuchtte een student in de educatieve master Nederlands dat zij zo’n zware dag op school had gehad. Ik dacht dat ze daarmee doelde op de middelbare school waar ze stage liep en vroeg wat er precies was gebeurd. De student lachte me nog net niet uit: het bleek dat ze moest bijkomen van een universiteitsdag met drie opeenvolgende colleges (excuus: ‘lessen’). ‘Maar als je de uni school noemt, hoe noem je de middelbare school dan?’, uitte ik mijn verwarring. ‘Ook school natuurlijk’, luidde het antwoord, ‘het is toch allebei een school?’ Een van mijn collega’s grapt wel eens dat we binnenkort proefwerken gaan geven in plaats van tentamens. En natuurlijk heeft het iets komisch om de verschuiving in het taalgebruik volledig op te blazen: we zouden de koffieruimte op onze afdeling de ‘lerarenkamer’ kunnen gaan noemen, de portier de ‘conciërge’ en het sportcentrum de ‘gymzaal’. Toch is het een serieus signaal dat studenten over hun academische vorming spreken alsof een dag vol colleges hun zoveelste schooldag is. De verschoolsing van de universiteit heeft zich diep in het vocabulaire van haar studenten genesteld. Is dat erg? Misschien ben ik in mijn diepste wezen elitair, een ivoren-torenfiguur die weigert te tolereren dat de universiteit van zijn specifieke jargon wordt ontdaan. Iemand die er inmiddels plezier in schept aan de ouderlijke Brabantse keukentafel uit te leggen wat een cortège is of een pedel of een zusterfaculteit. Misschien sluimert er in mij de neiging van een hoogopgeleide om de eigen code te bewaken en stiekem neer te kijken op lager opgeleide mensen die daarbuiten vallen – een vorm van discriminatie die Johannes Visser onlangs op De Correspondent aanduidde als ‘diplomisme’. Maar dan denk ik weer aan die 19-jarige versie van mezelf die vanaf de eerste kennismaking met een syllabus wist dat studeren toch echt iets anders was dan naar school gaan, en rijst de vraag hoe elitair het nu écht is om studenten te corrigeren als zij het over ‘huiswerk’ hebben. Gelukkig is er tijd genoeg om daarover na te denken – in de grote vakantie. Jeroen Dera is universitair docent Nederlandse letterkunde aan de Radboud Universiteit Nijmegen. Hij vervangt deze week Marcia Luyten, die op vakantie is.||https://www.volkskrant.nl/columns-opinie/hoe-elitair-is-het-nu-echt-om-studenten-te-corrigeren-als-zij-het-over-huiswerk-hebben~b8a2d06d/
2022-07-19||Italiaanse kranten zien na ‘miraculeuze doktersbezoeken’ de vuilnismannen van Rome genezen||Rondslingerend afval is een van de grootste plagen van Rome. Als de zon de stad ’s zomers dag na dag opwarmt tot ver boven de 30 graden, beginnen de overvolle vuilcontainers en de er onverschillig naast gegooide troep flink te stinken. In gelijke pas met de oplopende temperaturen zwellen ook de jaarlijkse klaagzangen van de hoofdstadbewoners, die de rest van de tijd veelal in hun lot berusten, weer luider aan. Tel daarbij dit jaar een aantal mysterieuze, mogelijk door de georganiseerde misdaad aangestoken afvalbranden op, die dikke zwarte rookwolken over de stad uitbraakten. Nu wil het lot ook nog eens dat Italië een regeringscrisis doormaakt, altijd een ingewikkeld politiek steekspel, maar de directe aanleiding is ditmaal de bouw van een nieuwe afvalenergiecentrale bij de hoofdstad. De Romeinse vuilnis-tragikomedie heeft, kortom, ook dit jaar geen tekort aan drama. Genoeg reden voor de pers de pijlen weer eens te richten op het gemeentelijk afvalbedrijf Ama, dat bekend staat als corrupt en geïnfiltreerd door de maffia. Het hoge ziekteverzuim onder werknemers is een van de oorzaken waarom het maar niet lukt het eeuwige probleem uit de Eeuwige Stad te verbannen. La Repubblica grasduint door oude medische verklaringen die na verscherpte controles, ingesteld door het nieuwe management, bij de pers belandden. ‘Eén vuilnisman leverde een medisch certificaat aan waar op stond: mag niet blootgesteld worden aan afval’, schrijft de krant. Ook andere werknemers wisten volgens het dagblad doktersverklaringen te verkrijgen die ‘grenzen aan het absurde’, om maar ontkomen aan hun zware primaire taak. De Corriere della Sera spreekt intussen met onverhuld cynisme van ‘miraculeuze doktersbezoeken’ die het nieuwe management in mei en juni liet uitvoeren. De uitkomst was inderdaad opvallend: in twee maanden bleken bij elkaar 335 vuilnismannen weer aan het werk te kunnen. Daarmee zijn er nog steeds meer dan 1.200 van de 7.100 werknemers deels ziekgemeld, want vóór de nieuwe controles waren dat er ruim 1.600. Daarnaast zijn er 332 mensen volledig ziekgemeld. Zij zijn ook niet in staat om de – veel gewildere – kantoortaken uit te voeren. En ja, er was ook een deel van de vuilnismannen dat bij de nieuwe controles simpelweg niet kwam opdagen. Burgemeester Roberto Gualtieri heeft intussen al grover geschut van stal gehaald: hij kondigde aan 655 nieuwe vuilnismannen te willen aannemen, van wie er al 155 in juni bijkwamen. De afgelopen maanden kwamen er dus van de ene op de andere dag honderden vuilnismannen bij, maar bewoners van Rome zien en ruiken elke dag dat het nog niet genoeg is. Het is dus maar zeer de vraag of Gualtieri het probleem, anders dan zijn (mede om het rondslingerende vuilnis door veel Romeinen gehate) voorganger Virginia Raggi, wél onder controle krijgt. Er is maar een ding echt zeker: de Romeinse vuilnismannen gaan zwaardere tijden tegemoet. Dat is ongetwijfeld niet geheel onterecht, maar over één feit zwijgen de kranten. De andere 75 procent van de ziekgemelde vuilnismannen, die wel naar de keuring kwamen, maar blijkbaar daadwerkelijk ziek zijn, of tenminste tijdelijk ongeschikt voor het zware werk. Het zou je de arbeidsomstandigheden op de Romeinse vuilniswagens in twijfel kunnen laten trekken, maar zolang de hoofdstad stinkt, bewaren de Italiaanse media die discussie voor een andere keer.||https://www.volkskrant.nl/columns-opinie/italiaanse-kranten-zien-na-miraculeuze-doktersbezoeken-de-vuilnismannen-van-rome-genezen~bae82158/
2022-07-19||‘Maar ze zijn daar toch gewoon ONTWIKKELD?’, zegt de vrouw van de financiële afdeling||Dankzij het Fonds Podium Kunsten (FPK) ben ik hier in Suriname met een ontwikkelbeurs. Na afloop moet er een financiële afrekening worden gepresenteerd, zodat het FPK gerustgesteld is dat ik me niet op belastinggeld drie maanden suf lig te vingeren onder een palmboom. De vrouw van de financiële afdeling zegt vantevoren: ‘Je moet dus elke taxichauffeur in Paramaribo vragen of hij je een BONNETJE geeft.’ Ik leg haar uit dat 1: er bestaat geen bonnetje en 2: de taxi is zo brokobroko en die dude zo wazig dat ik zo snel mogelijk de auto uit wil for my own good. Dan zegt ze: ‘Maar als je iets moet kopen voor de productie, dan moet je wel vragen om een factuur, met jouw naam en FPK Ontwikkeltraject erop.’ Ik zeg tegen haar: ‘Luister, ten eerste: ik ga naar een Chinese shop, dus krijg ik een bonnetje met allemaal Chinese tekens en niemand weet welk item wat is. Bovendien kan ik met omu Sneisi niet praten want i kan no verstan mi bakra sranan-accent toch. Dus als ik zou zeggen: kunt u op de bon printen ‘FPK Nina de la Parra ontwikkeltraject?’ word ik door verwarde Chinezen de winkel uitgejaagd.’ ‘Maar ze zijn daar toch ook gewoon ONTWIKKELD?’ Ontwikkeld tot wat? Ontwikkeld zoals jij ‘ontwikkeling’ ziet? Namelijk dat alles wat jij wilt, werkt? Je ziet niet hoezeer je me met deze woorden raakt, want je denigreert niet ‘ze’, je denigreert mijn vader, mijn familie, mijn vrienden. De helft van mij is blijkbaar volgens jou ‘niet ontwikkeld’ alleen omdat je je BONNETJE niet krijgt. Het simpele feit dat jij je kunt voorstellen dat je een taxi instapt en een bonnetje krijgt, zegt al dat je helemaal niks begrijpt van de basisstructuur van Suriname. ‘Ja, maar dat zou gewoon moeten werken’, beweert ze nog. En dat is nou de houding waar ik het woedendst van word. Want die gaat ervan uit dat de wereld waarin jij leeft beter is dan de wereld waarin de mijnen leven. Dus hier sta ik met mijn ONTWIKKELreis naar een zogenaamd ONDERONTWIKKELD land, volgens jou. En ik kan jou niet uitleggen dat er iets anders bestaat, een andere ontwikkeling, dan deze Noordwest-Europese definitie van ontwikkeling. Namelijk de ontwikkeling ten opzichte van tijd. Van rek. Van flexibiliteit. Van geduld. Een gedachtengoed van compassie. Ga dát eens ontwikkelen, in plaats van te komen wapperen met je facturen en je kwitantieboekje. Nina de la Parra woont en werkt deze zomer in Suriname.||https://www.volkskrant.nl/mensen/maar-ze-zijn-daar-toch-gewoon-ontwikkeld-zegt-de-vrouw-van-de-financiele-afdeling~b633b481/
2022-07-19||Waarom betaalt het ministerie van VWS liever dwangsommen van ons belastinggeld?||In een rechtsstaat met een scheiding der machten mag je ervan uitgaan dat de uitvoerende macht rechterlijke uitspraken loyaal uitvoert. Dat blijkt helaas in de praktijk een naïeve veronderstelling. Eigenlijk zou het volstrekt onnodig moeten zijn dat de bestuursrechter dwangsommen moet opleggen. Het ministerie van VWS maakt het in de Sywert-deals nog veel bonter. Het departement weigert bepaalde documenten aan de Volkskrant te verstrekken, waartoe het volgens de bestuursrechter wel is verplicht. Het ministerie betaalt liever de dwangsommen dan de rechterlijke uitspraak te volgen. Moet nu zelfs de uitvoerende macht worden uitgelegd wat de scheiding der machten inhoudt? Gerrit Dijkstra, Leiden Als een instantie zich door een dwangsom niet laat dwingen te stoppen met onjuist handelen, maar ervoor kiest het geld fluitend te betalen, dan is de dwangsom gewoon te laag. Peter Althuizen, Rijswijk Graag zag ik de Volkskrant een prijsvraag uitschrijven: ‘Wat is volgens u de reden dat het ministerie van VWS informatie over de Siewert-deal achterhoudt en liever van ons belastinggeld de dwangsommen betaalt?’ Is dit misschien iets voor de achterpagina? Uiteindelijk komt het natuurlijk uit, bijvoorbeeld de dag na verkiezingen, en diegene die het dichtste bij het goede antwoord zat, krijgt een wisseltrofee: de gouden doofpot. Want nieuwe bestuurscultuur of niet, dit blijft natuurlijk gebeuren zolang de arrogantie van de macht niet wordt gebroken. Ger Hungerink, Leiden Waar in andere landen fabrieken worden stilgelegd en verkeersbeperkende maatregelen worden genomen, wordt in Nederland, met zijn toch al beroerde luchtkwaliteit, helemaal niets gedaan. Onbegrijpelijk, en onverantwoord. Hans van Noord, Utrecht In het artikel over airco’s stelt hoogleraar duurzaam bouwen Andy van den Dobbelsteen : ‘In Nederland, waar het gemiddeld nog altijd maar 12 graden is, heb je met slim ontwerpen eigenlijk geen airco nodig.’ Volgens dezelfde redenering hoeven we in de winter geen strooizout aan te schaffen en hoeven in Nederland, waar de lengte van de man nog altijd gemiddeld maar 1,829 meter is, deuren niet hoger dan 2 meter te zijn. Ludo Tolhuizen, Waalre In Europa hebben we te maken met afbrekende gletsjers, extreme hitte in zuidelijke landen en nu ook bij ons extreme hitte, meer bosbranden dan ooit en mede als gevolg van extreme heftige bosbranden ineenstorting van hele ecosystemen in Australië; waartegenover weer uitzonderlijke regenval en overstromingen op andere plekken op deze aardbol plaatsvinden. De klimaatcatastrofe is nu dus wel begonnen. En wat doen wij mensen? Wij gaan en masse in de auto de extreme weersomstandigheden in het zuiden tegemoet en overstromen Schiphol met liefhebbers van vliegvakanties. Ik meende voorheen dat de mens een rationeel wezen was, maar blijkbaar ontbreekt het de mens ook al aan gewoon boerenverstand. Maaike van Gilst, Dieren De stelling van Tim Reijsoo dat de rekening van het stikstofprobleem naar de Rabobank kan, omdat die (mede)schuldig is, is ietwat te kort door de bocht. Schaalvergroting stimuleren is geen oekaze van hoger(bank)hand. Hoogstens kun je stellen dat de bank de schaalvergroting bij boeren heeft gefinancierd en dus gefaciliteerd. Ben je dan medeschuldig, omdat een bank doet wat zij altijd doet, namelijk bedrijfsontwikkeling financieel mogelijk maken? Kunnen we een bank dan ook achteraf verantwoordelijk (en aansprakelijk) stellen voor de financiering van milieuvervuilende activiteiten van Shell, Tata Steel, enzovoorts? Dat wordt maatschappelijk gezien een lastig verhaal. De verantwoordelijkheid van een bank houdt ergens op. Geen bank zegt tegen een veehouder: ‘Ik leen je alleen maar geld als je biologisch gaat werken.’ Dat kan ze wel, maar doet ze niet. Wel kijkt de bank naar verduurzaming en naar het toekomstperspectief van een bedrijf. Tim Reijso gaat voorbij aan wat die bank de afgelopen dertig jaren zoal heeft pogen te doen om de onderkende milieuproblemen van de veehouderijsector te helpen oplossen en beheersbaar te maken. En wie zich vervolgens nog de persoon van Herman Wijffels herinnert, van 1986 tot 1999 voorzitter van de hoofd- directie van Rabobank Nederland en ‘de bankapostel’ van verduurzaming en biologische landbouw, kan toch moeilijk volhouden dat de bank geen oog had voor verandering en met de handen over elkaar is blijven zitten. Ja, de coöperatieve Rabobank is dé huisbankier van agrarisch Nederland. Maar wat doen we met de ING en ABN Amro en andere financiers van agrarische bedrijven? Of leggen we de rekening van het stikstofprobleem alleen neer bij de Rabobank? Ton Schönwetter, Gouda Met interesse lees ik op maandag de levenservaringen van 100-jarigen. Maar om nu met een quote over de verandering van het klimaat, die ingaat tegen alles wat de wetenschap ons de afgelopen 100 jaar heeft geleerd de editie te openen (Voorpagina: ‘Wat de mens ook doet, het wordt sowieso warmer’), doet geen recht aan de reputatie van de krant. Mevrouw Koster-van Schuylenburch heeft gelijk met haar bewering dat er ooit palmen op de polen voorkwamen. Maar ze vergeet dat dit kwam omdat in deze periode, zo’n 55 miljoen jaar gelden, de CO2-concentratie in de lucht vele malen hoger was dan nu, in de tijd dat de mens nog niet bestond. Deze periode wordt juist gebruikt als voorbeeld voor de staat waarin de aarde zal belanden als de mens doorgaat met de ongebreidelde emissie van CO2. Hoewel de concentraties aan broeikasgassen op tijdschalen van honderden miljoenen jaren inderdaad grote variaties hebben gekend, doet dit niets af aan het feit dat de huidige, door de mens veroorzaakte opwarming van de aarde met een geologisch gezien ongeëvenaarde snelheid plaatsvindt en uiteindelijk zal leiden tot een onleefbare wereld. Een quote over meer realistische levenservaringen van mevrouw Koster-van Schuylenburch had haar meer recht gedaan. Jaap Sinninghe Damsté, hoogleraar Organische Geochemie, Utrecht Een eerdere versie van dit artikel had een andere kop en intro||https://www.volkskrant.nl/columns-opinie/waarom-betaalt-het-ministerie-van-vws-liever-dwangsommen-van-ons-belastinggeld~bb167b63/
2022-07-19||De schrijver van Windy (1967) gebruikte zo veel hallucinerende drugs dat het succes aan haar voorbijging||And Windy has stormy eyesThat flash at the sound of liesWindy, The Association (1967) Je zult maar het alom bekende Windy hebben geschreven, de overweldigende en zonovergoten hitsingle van The Association uit de zomer van 1967, en niemand kent jou. Ruthann Friedman heet ze dus, vergeet haar nu niet. Ze is inmiddels achter in de 70 en heeft in obscure muziekkringen de bijnaam ‘Astral folk goddess’. In 2014 werd haar door de website songfacts.com gevraagd hoe het was om in juli 1967 opeens een nummer 1-hit te hebben. Er veranderde weinig, zei ze, behalve dat ze opeens haar huur kon betalen. ‘Het was niet van: whoa!’ Daar kwam nog bij dat ze in al die jaren zo veel hallucinogene drugs had gebruikt dat het een wonder was dat ze nog rechtop stond. Vermoedelijk had ze niet echt in de gaten wat haar overkwam. ‘Ik was gewoon aan het rondhuppelen met mijn vrienden om muziek te maken, naar San Francisco, naar Los Angeles. Het was een soort zigeunerleven dat velen van ons leidden.’ Ze koos al jong voor een leven (met gitaar) on the road. Bob Dylan en lsd-goeroe Timothy Leary waren haar helden in de sixties. Ze hing rond in Californische hippiecommunes en verkeerde met leden van de band Jefferson Airplane en met zangeres Janis Joplin. Windy schreef ze in het huis van zanger David Crosby. Ze deed er twintig minuten over. Zoals in die dagen gebruikelijk, lijkt een drugservaring het thema: er wordt in getript, regenbogen worden weggegeven, er wordt gek gelachen. De hoofdpersoon wil vliegen, hoog boven de wolken, met een stormachtige blik in de ogen. The Association was in 1967 op zoek naar een opvolger van hun hits Along comes Mary en Cherish en via een gemeenschappelijke kennis werd hen Friedmans Windy in de schoot geworpen. In hun veel uitbundigere versie is Windy een vrouw geworden. Friedman leverde een bijdrage als achtergrondzangeres. De mannen van The Association waren de mede-vaandeldragers van de zogeheten sunshine pop, meerstemmig, georkestreerd, opgewekt Californisch jarenzestiggeluid. Tot dit subgenre behoorden ook The Beach Boys en The Mamas & the Papas. Het succes van haar compositie gaf Friedmans solocarrière allesbehalve een oppepper. Achteraf gezien was het onhandig dat op haar debuutelpee uit 1969 Windy ontbrak. ‘Ik probeerde afstand te nemen van het beeld van de vrouw die slechts Windy had geschreven, omdat ik veel meer in mijn mars heb.’ Later in haar carrière kwam ze in het reine met Windy. Het was nu eenmaal een geweldig nummer en haar bekendste hit, al schreef ze honderden andere liedjes. Dat het publiek vooral dat ene nummer wilde horen tijdens haar optredens, begreep ze inmiddels. En wie Windy was? Nee, geen vage hippieverkering uit San Francisco. Na al die jaren was Ruthann Friedman tot het besef gekomen dat Windy eigenlijk over haarzelf ging, en wat ze was in die psychedelische tijd: heel erg ‘above the clouds’. John & Paul||https://www.volkskrant.nl/cultuur-media/de-schrijver-van-windy-1967-gebruikte-zo-veel-hallucinerende-drugs-dat-het-succes-aan-haar-voorbijging~b830e329/
2022-07-19||Europa wil 15 procent energiebesparing afdwingen. Wat betekent dat voor Nederland? En voor het klimaat? ||Voor Nederland lijkt het doel niet heel lastig. Het gasverbruik lag de afgelopen weken al eenderde lager dan normaal. Een kleine 30 procent van het Nederlandse gasverbruik is voor elektriciteitscentrales. Sinds kort ligt het verbruik in de zomer lager dan in de winter, dankzij de opkomst van zonnestroom. In juni was de helft van de gebruikte elektriciteit duurzaam, voor het hele jaar staat de teller op ongeveer 30 procent, blijkt uit gegevens van energieopwek.nl. Daarnaast zijn de kolencentrales opnieuw opgestart. Twee ervan draaien weer (de derde, de omstreden Riverstonecentrale op de Maasvlakte, is in onderhoud). Mede dankzij deze alternatieve energiebronnen daalt het gasverbruik. Maar het percentage van 15 is geen gelopen race. Zuidelijke landen zien de opgelegde norm niet zitten. Een land als Portugal importeert geen Russisch gas en moet toch mogelijk gedwongen besparen. Ook Spanje haalt zijn gas uit andere bronnen en heeft veel duurzaam. Waarom moeten wij nu ineens besparen, vragen zij zich af. Als alle landen solidair zijn met elkaar en de winter niet te streng wordt, dan kan Europa met 15 procent energiebesparing zonder Russisch gas toe. Sinds Rusland de gastoevoer naar Duitsland via de belangrijke verbinding Nord Stream 1 afkneep, verdubbelde de toch al hoge prijs ruim, van ongeveer 80 euro naar 175 euro. Dit heeft effect op de vraag. Als over een paar maanden de cv weer aangaat, zullen gezinnen minder gas afnemen dan voorheen; dankzij isolatie en doordat naar verwachting veel mensen hun verwarming lager zullen zetten. Energie is voor velen immers letterlijk onbetaalbaar geworden. Met korter of niet meer douchen besparen mensen nu al gas. Ook de industrie zal installaties uitschakelen als die niet meer rendabel kunnen draaien. Dit is niet zonder risico’s. Een van ’s werelds grootste kunstmestproducenten, Yara, waarschuwde dinsdag voor mogelijke tekorten als de toevoer van aardgas naar Europa sterk daalt. Een tekort aan kunstmest (voor de productie daarvan is nu nog veel aardgas nodig) heeft invloed op de voedselvoorziening. Met energie besparen, zoals hierboven al blijkt. Niet alleen door minder gas te gebruiken, maar ook minder elektriciteit. Vorige week, toen 43 procent van de elektriciteit uit duurzame bronnen kwam, werd nog altijd eenderde van de stroom opgewekt met gascentrales. Elektriciteit besparen betekent dus ook gas besparen. Hang daarom de was liever aan de lijn in plaats van de wasdroger te gebruiken, maak geen onnodige ritjes met de e-auto, zet de airco op een laag pitje, laat de vaatwasser alleen draaien als hij vol is en gebruik het ecoprogramma. Milieu Centraal heeft tips om het stroomverbruik te halveren. Van één ergernis zullen veel Nederlanders komend najaar mogelijk wel verlost zijn: de terrasverwarmer. Zeker de elektrische variant is onbetaalbaar. Weinig terrasbazen zullen deze energieverbrassende buitenluchtverwarmers nog durven aan te zetten als heel het land amechtig energie probeert te besparen – dat is tenminste de hoop van sommigen. De Europese Commissie ziet de herstart van kolencentrales en het langer openhouden van kerncentrales nadrukkelijk als een mogelijkheid om gas te besparen. Over meer gaswinning in Groningen doet ze geen uitspraak: de Commissie weet hoe gevoelig het onderwerp hier ligt. Het is trouwens de vraag of Groningen veel kan helpen, omdat het Nederlandse veld laagcalorisch gas levert dat vooral dient om gebouwen mee te verwarmen en om te kunnen douchen. De industrie zit vooral te springen om zogenoemd hoogcalorisch gas (buitenlands gas en de vloeibare variant lng). De gasvoorraden met laagcalorisch gas zijn redelijk goed gevuld, de tekorten zullen vooral bij de andere variant ontstaan, is de verwachting. Het kabinet wil wel meer gas winnen van kleinere velden op de Noordzee. Onlangs werd bekend dat vergunningen hiervoor sneller verleend zullen worden. Dit gas gaat de problemen op korte termijn (komende winter) niet verhelpen. Het behalen van die doelen wordt met het oppoken van de kolencentrales overal in Noordwest-Europa niet bepaald makkelijker. Ook het andere alternatief, liquefied natural gas (lng), is niet klimaatvriendelijk, zeker vergeleken met Gronings gas. Bij de winning van lng komt veel methaan (een zeer sterk broeikasgas) vrij en het comprimeren en vervoeren van het gas kost veel energie. Nu is Russisch gas evenmin een klimaatvriend, ook vanwege de vele methaanlekkages. De vraag is of lidstaten de crisis zullen aanwenden om hun verduurzaming te versnellen. De mogelijkheden daartoe lijken op korte termijn beperkt. Er liggen al grote plannen, vooral voor de opwekking van energie op de Noordzee, en die plannen kunnen eigenlijk niet sneller worden uitgevoerd, vanwege personeelstekorten en tekorten aan grondstoffen. In Nederland gaat het matig met de energietransitie: veel gemeenten lijken eerder beloofde doelen voor de bouw van zonnecentrales en windparken niet waar te gaan maken. Voorlopig is het alle hens aan dek en worden klimaat- en luchtkwaliteitsdoelen door de Commissie terzijde geschoven om de energiezekerheid veilig te stellen. Later komt het klimaat weer aan bod, lijkt het. Op korte termijn zit de klimaatwinst vooral in extra energiebesparing door industrie en huishoudens: door minder fossiele energie te verbruiken is er minder uitstoot van CO2. Bij dit onderwerp kijkt iedereen naar Duitsland, dat nog altijd van plan is zijn resterende kerncentrales te sluiten. De christen-democraten willen de Duitse nucleaire installaties nu langer openhouden in ruil voor een verlaging van de maximumsnelheid tot 100 kilometer per uur. Het eerste willen de Groenen niet, het tweede wel. Als beide het op een akkoord gooien, zijn beide doelen misschien haalbaar, waarbij zowel de Duitse energiezekerheid als het klimaat profiteert. Normaal gesproken niet, maar als in het najaar blijkt dat het doel niet wordt gehaald (en dat lijkt voor veel landen te gaan gelden), kan een zelden gebruikt artikel in het Europees Verdrag voor ‘ernstige moeilijkheden’ bij energiezekerheid van stal worden gehaald. Uiteindelijk moeten de lidstaten de wet goedkeuren. Niemand die het echt weet, maar die kans is volgens experts niet heel groot. Het slechtste scenario lijkt al in de prijs verwerkt, zeggen diverse analisten. Een korte veel hogere piek is mogelijk en wellicht dat de prijs nog richting de 200 euro per megawattuur kruipt (vandaag rond de 160), maar een langdurige verdubbeling tot zeg 300 euro lijkt niet voor de hand te liggen. Neemt niet weg dat de gasprijs nu bijna 1.000 procent hoger is dan twee jaar geleden. En, het is bijna ondenkbaar met de recordtemperaturen van dinsdag, als Europa te maken krijgt met een strenge winter, kan alles anders worden.||https://www.volkskrant.nl/nieuws-achtergrond/europa-wil-15-procent-energiebesparing-afdwingen-wat-betekent-dat-voor-nederland-en-voor-het-klimaat~bbb655ea/
2022-07-19||Gedeelte gas in Eemshaven zal ook weer terugvloeien naar Tsjechië • Mikolajiv mogelijk in lockdown om verraders op te sporen||||https://www.volkskrant.nl/nieuws-achtergrond/gedeelte-gas-in-eemshaven-zal-ook-weer-terugvloeien-naar-tsjechie-mikolajiv-mogelijk-in-lockdown-om-verraders-op-te-sporen~b2f01978/
2022-07-19||Opinie: Opvang in de gemeenten, betaald door het rijk: zo kan ‘TerApelgate’ nog ten goede keren ||Nu er zich al weken mensonterende toestanden voordoen bij de poorten van de centrale asielopvang in Ter Apel, waar bijna dagelijks honderden asielzoekers noodgedwongen buiten moeten overnachten, zou je verwachten dat de regering alles op alles zet om een structurele oplossing te zoeken. Temeer als de eigen adviescommissie van het verantwoordelijke ministerie (Justitie), de Adviescommissie Vreemdelingenzaken (ACVZ) samen met de Raad voor Openbaar Bestuur (ROB) een maand geleden in hun advies ‘Asielopvang uit de crisis’  het probleem niet alleen heel helder analyseert, maar ook een goed doordachte oplossing aanreikt. Die komt er op neer dat de opvang van kansrijke asielzoekers een wettelijke taak van gemeenten moet worden, betaald door het rijk, waarbij zij naar rato van hun inwoneraantal een permanente (‘ijzeren’) opvang creëren en in stand houden, met daarnaast een snel op te tuigen buffercapaciteit in tijden van snel oplopende aantallen. Gemeenten zouden daarbij bovendien veel meer vrijheid moeten krijgen bij de invulling van die taak. Het grote voordeel van zo’n constructie, waar ook de Vereniging van Nederlandse Gemeenten een voorstander van is, is niet alleen dat de permanente crisissfeer wordt vermeden, de opvang kleinschaliger kan zijn (in plaats van grootschalig, zoals het Veiligheidsberaad onder leiding van Hubert Bruls afgelopen maandag voorstelde),maar ook dat de integratie van statushouders veel sneller op gang kan komen. En het draagvlak voor de opvang wordt verbeterd. Een win-win-winsituatie zou je zeggen, maar tot nu toe werkt het niet zo. De ROB en de ACVZ constateren in hun advies namelijk dat het hobbelen van crisis naar crisis, waarbij de financiering is gekoppeld aan de aantallen asielzoekers, niet alleen een langetermijnoplossing in de weg staat, maar in feite door de regering zelf wordt gecreëerd. Diplomatiek wagen de adviesorganen zich niet aan een diepere analyse waar die onwil om het probleem op te lossen vandaan komt, of sterker nog, waarom men deze situatie bewust in stand houdt. Het antwoord luidt dat hier om te beginnen sprake is van politieke onwil, die al teruggaat tot de jaren negentig, een decennium waarin het aantal asielzoekers die van de afgelopen tien jaar overtrof, en toen (in 1993/4) asielzoekers bij gebrek aan bedden soms in maisvelden moesten overnachten. Maar ging het twintig jaar geleden nog om de angst voor stemmenverlies (of de hoop op electorale winst, zoals met Bolkesteins aanval op het Vluchtelingenverdrag in 1994), sinds 9/11 en de moord op Fortuyn is het weren van vluchtelingen steeds meer een expliciet politiek doel geworden. Dat zien we met name bij radicaal en extreemrechtse politieke partijen, voor wie xenofobie en islamofobie de kern van hun boodschap en raison d’être is. Concentreerde dit geluid het zich lange tijd bij de PVV, met de opkomst van Forum, BBB en JA21, met een aantal VVD-Kamerleden in het kielzog, heeft het zich inmiddels stevig in het parlement gevestigd. En daarmee gaat het niet alleen meer om onwil de situatie op te lossen, maar om een doelbewuste poging de internationaalrechtelijke verplichtingen verbonden aan het Vluchtelingenverdrag op te zeggen en de grenzen voor asielzoekers te sluiten. Het enthousiasme van JA21 voorman Joost Eerdmans om de Deense (en inmiddels Britse) koers te volgen en de opvang van asielzoekers aan Afrikaanse landen als Rwanda uit te besteden en statushouders weer terug te sturen naar landen als Syrië, is een goed voorbeeld. Rechtvaardiging van dit beleid is het (uiteindelijk racistische) argument dat asielzoekers uit Afrika en het Midden-Oosten zich niet aan ‘onze’ waarden zouden kunnen aanpassen, of erger nog er op uit zouden hun eigen intolerante levenswijze aan ‘ons’ op te dringen. Bovendien zou ons sociale zekerheidsstelsel eraan te gronde gaan. Hoewel al deze veronderstellingen door de feiten worden weerlegd, vindt dit geluid breed ingang, ook in de media. Daar komt nog bij dat bij ambtenaren en politici een diepgeworteld idee leeft dat een fatsoenlijke opvang en geolied integratiebeleid alleen maar meer asielzoekers zal aantrekken. De bekende mantra van de ‘aanzuigende werking’, die door veel wetenschappers sterk wordt betwijfeld of regelrecht verworpen. Dit politieke klimaat maakt het voor bewindslieden al decennia erg moeilijk om een structureel en humaan beleid te ontwerpen, zoals de constructieve oplossing van de genoemde adviesorganen, en daarmee de bewust in stand gehouden asielcrisis op te lossen. In dit licht is het opmerkelijk dat de huidige staatssecretaris van Justitie, Eric van der Burg (VVD), onlangs heeft laten weten dat het rijk zich garant stelt voor de financiering en dat hij nadenkt over een wet om gemeenten te dwingen asielzoekers op te vangen. Als het parlement hiermee akkoord zou gaan en het inderdaad onderdeel wordt van een structureel, door het rijk gefinancierd, langetermijnbeleid, dan zou dit een heuse doorbraak betekenen.||https://www.volkskrant.nl/columns-opinie/opinie-opvang-in-de-gemeenten-betaald-door-het-rijk-zo-kan-terapelgate-nog-ten-goede-keren~b1b19ca0/
2022-07-19||Staatssecretaris Uslu wil streamingdiensten zoals Netflix verplichten tot meer Nederlands aanbod ||Als het aan de staatssecretaris ligt reserveren bedrijven als Netflix, Disney+ en Videoland vanaf 2023 minstens 4,5 procent van de eigen omzet voor Nederlandse films, series en documentaires. Met deze ‘investeringsverplichting’ hoopt de de staatssecretaris te voorkomen dat ‘Nederlandse verhalen’ het onderspit delven in de concurrentiestrijd met populaire buitenlandse producties. Staatssecretaris Uslu: ‘Met dit wetsvoorstel zeggen we: heb je als streamingdienst succes op de Nederlandse markt, dan moet je ook bijdragen aan het Nederlandse aanbod. Zo kunnen Nederlandse kijkers genieten van prachtige producties van eigen bodem.’ Streamingdiensten leggen zich vaak toe op kostbare, internationale producties, aldus de staatssecretaris. Daardoor komt tv-aanbod voor de kleinere Nederlandse markt onder druk te staan. De staatssecretaris vreest dat dit ten koste zal gaan van ‘onze verhalen: over vroeger, het heden, en een mogelijke toekomst’. Streamingdiensten met minstens 30 miljoen jaaromzet moeten daarom zelf een Nederlandse titel (co)produceren, of een bestaande, recente Nederlandse productie aankopen en aanbieden. De organisatie Nederlandse Content Producenten (NCP), dat het merendeel van onafhankelijke Nederlandse tv- en filmproducenten vertegenwoordigt, zegt ‘verheugd’ te zijn over het wetsvoorstel. ‘Dit is geld dat rechtstreeks bij de mensen in de industrie terechtkomt: producenten, acteurs, scenarioschrijvers, belichting- en cameramensen. Rechtstreeks wil zeggen: niet via auteursrechten en fondsen.’ Netflix verklaart ‘kennis genomen’ te hebben van het wetsvoorstel. De streamingdienst wil ‘de komende tijd beoordelen wat het effect van dit wetsvoorstel is voor onze dienst in Nederland’. Naast de investeringsverplichting voor streamingdiensten reserveert de staatssecretaris ook meer geld voor het Filmfonds om meer ‘hoogwaardige drama-, documentaire- en animatieseries’ van de grond te krijgen. Sinds twee jaar zijn op Netflix ook Nederlandse producties te zien die werden gefinancierd door de streamingdienst zelf. Dit begon in 2020 met Ares, een horrorserie over een geheim genootschap in het Amsterdamse studentenleven. Daarna volgden onder meer Undercover, over agenten die infiltreren in een woonwagenkamp. Vorig jaar verscheen Forever Rich, de eerste Nederlandse film die door Netflix werd geproduceerd. De Nederlandse streamingdienst Videoland, eigendom van RTL Nederland, legt zich al langer toe op Nederlandse producties. Dankzij hitseries als Mocro Maffia wist Videoland het abonneebestand uit te laten groeien tot meer dan een miljoen. De omzet van Videoland bedroeg vorig jaar 223 miljoen euro. De dienst zegt de komende jaren nog tientallen miljoenen euro’s te willen investeren in Nederlandse producties. Het percentage dat Uslu noemt in haar wetsvoorstel, valt iets lager uit dan het cijfer uit een eerder plan. In 2019 wilde het kabinet de diensten verplichten 6 procent van hun jaaromzet te investeren in Nederlandse tv-producties. De verlaging is een compromis: in het voorstel uit 2019 hoefden andersoortige aanbieders van audiovisuele producties – onder meer bioscopen – slechts 3 procent van hun omzet in Nederlandse creaties te steken. Inmiddels wordt in 25 van de 27 EU-landen geëist van streamingdiensten dat ze geld in binnenlands tv-aanbod steken. Alleen Oostenrijk en Finland kennen zulke wetgeving nog niet. In Frankrijk moet Netflix minstens 25 procent van de omzet reserveren voor makers van eigen bodem. Dit resulteerde onder meer in internationale hitseries als Lupin, over een meesterdief. In Italië dragen streamingdiensten 17 procent van de omzet af. In België gaat het om ongeveer 2 procent. Boven de nationale wetgevingen hangt nog een Europese regelgeving die van streamingdiensten eist dat minstens 30 procent van hun aanbod van Europese bodem is. In juni meldde media-onderzoeksbureau Ampere Analysis dat Netflix inmiddels aan die eis voldoet.||https://www.volkskrant.nl/nieuws-achtergrond/staatssecretaris-uslu-wil-streamingdiensten-zoals-netflix-verplichten-tot-meer-nederlands-aanbod~b35fb971/
2022-07-19||‘Een apparaat is als het ware onderdeel van uw lichaam geworden’||In De gedaanteverwisseling, de beroemdste novelle van Franz Kafka, ontwaakt handelsreiziger Gregor Samsa ’s ochtends uit onrustige dromen en blijkt in bed te zijn veranderd in een grote kever. In Ik en mijn mobiel, een prachtig kort verhaal van René Appel, ontwaakt studente Lyanne ’s ochtends uit ‘slaapland’ met haar smartphone nog in haar linkerhand. Zo gaat dat in het digitale prachttijdperk: mensen vallen met hun telefoon in de hand in slaap. René Appel is een van Nederlands productiefste en best gewaardeerde misdaadauteurs. In Ik en mijn mobiel wordt geen misdrijf gepleegd in de conventionele betekenis – de plaats delict in dit verhaal is evolutionair: de smartphone blijkt ’s nachts aan Lyannes hand vastgegroeid. ‘Ze begint te wrikken, maar er is geen beweging in die vingers te krijgen.’ Je mag nooit verklappen hoe een mooi verhaal afloopt, maar het ronkende enthousiasme van een medische automatiseringsspecialist die Lyannes hand bekijkt kan zich meten met dat van Mark Zuckerberg en Elon Musk: ‘U heeft als levend mens kenmerken van niet-levende materie geïntegreerd. Een apparaat is als het ware onderdeel van uw lichaam geworden. Dat is een evolutionaire noviteit van de eerste orde.’ In klassieke visuele weergaves van de evolutietheorie zien we apen die steeds rechter op gaan lopen. In recente aanpassingen komt er na die mens die rechtop loopt weer een mens die gebogen loopt, als een aap van vier miljoen jaar geleden, maar dan wél met een extra lichaamsdeel waarover die aap nog niet beschikte. Vaak gaat er fictie aan non-fictie vooraf. Ik en mijn mobiel verscheen in de serie Literaire Juweeltjes die B for Books uitgeeft ter bestrijding van de ontlezing. Alle boekjes in die serie hebben ongeveer het formaat van een smartphone. Als u iemand kent die vaak met telefoon in de hand in slaap valt, weet u wat u cadeau moet doen, mogelijk als waarschuwing.||https://www.volkskrant.nl/mensen/een-apparaat-is-als-het-ware-onderdeel-van-uw-lichaam-geworden~b0beeb21/
2022-07-19||EU start eindelijk onderhandelingen met Albanië en Noord-Macedonië||Noord-Macedonië kreeg in 2005 de status van kandidaat-EU-lid, Albanië in 2014. Tot grote onvrede van de regeringen in Skopje en Tirana blokkeerden EU-landen vervolgens de start van de onderhandelingen. Ook Nederland trapte lang op de rem, net als Frankrijk, uit vrees voor een nieuwe uitbreidingsronde van de EU. Het laatste jaar lag Bulgarije dwars omdat Noord-Macedonië de rechten van Bulgaren daar niet zou respecteren en Bulgarije als onderdrukker werd geportretteerd. Albanië werd gegijzeld door deze impasse omdat zijn voortgang in de EU-gesprekken was gekoppeld aan die van Noord-Macedonië. Afgelopen halfjaar zette EU-voorzitter Frankrijk alles op alles om de impasse te doorbreken. Met succes: na Bulgarije accepteerde vorige week ook Noord-Macedonië het Franse compromisvoorstel. ‘Een echt historisch moment’, zei voorzitter Von der Leyen dinsdag bij de aftrap van de onderhandelingen. De twee landen moeten alle EU-wetgeving (naar schatting zo’n 150 duizend pagina’s) overnemen eer ze kunnen toetreden tot de EU. Dat gaat vele jaren duren. ‘Dit is niet het begin van het einde, maar het einde van het begin’, zei de Albanese premier Rama. Skopje en Tirana kunnen ondertussen wel rekenen op financiële hulp van de EU, handelsvoordelen, interesse van investeerders en samenwerking met de lidstaten bij migratie. Dat Albanië en Noord-Macedonië nu eindelijk kunnen onderhandelen, komt ook doordat de EU vorige maand Oekraïne en Moldavië de status van kandidaat-lid toekende en (op termijn) ook Georgië. Dat maakte langer dralen over de onderhandelingen met Noord-Macedonië en Albanië onmogelijk.||https://www.volkskrant.nl/nieuws-achtergrond/eu-start-eindelijk-onderhandelingen-met-albanie-en-noord-macedonie~b9db6736/
2022-07-19||Russische angst voor succesvol raketsysteem VS neemt toe: ‘Vernietig het met grote prioriteit’ ||Na talloze video’s van Russische munitiedepots en opslagplaatsen die een voltreffer incasseren van een Himars-raket, kwam Defensieminister Sergej Sjojgoe maandag in Moskou met een dringende oproep. ‘Vernietig, met grote prioriteit, de langeafstandsraketten en artillerie die door de Oekraïense troepen worden ingezet’, was het bevel van de minister aan een generaal wiens troepen in de Donbas vechten. Het was voor het eerst dat zo’n hoge Rus impliciet erkent dat Himars (High Mobility Artillery Rocket Systems) een steeds groter gevaar vormen voor de Russische militaire operaties. Er gaat geen dag voorbij of op Twitter en Telegram verschijnen video’s waarop is te zien dat belangrijke Russische doelwitten worden getroffen door het gevaarlijkste Amerikaanse wapen in Oekraïne. Van de Donbas tot bij Cherson in het zuiden. De Amerikaanse raketten worden met gps naar hun doel geleid en kunnen tot op 70 kilometer met grote precisie onder andere Russische commandocentra, aanvoerlijnen en opslagplaatsen raken. De westerse houwitsers die Kyiv heeft gekregen, reiken niet verder dan 50 kilometer. ‘Weer een Russisch munitiedepot vernietigd’, schreef Andri Jermak, adviseur van de Oekraïense president Volodymyr Zelensky, zondag bij een video van een enorme explosie. Volgens Kyiv bevond het depot zich in het zuiden van Oekraïne. De Oekraïners claimen nu zeker dertig logistieke centra en munitiedepots van de Russen te hebben vernietigd. Voor een belangrijk deel met de Himars, die zes raketten tegelijk kan afvuren die tot op meters van het doelwit terechtkomen. De Himars zijn al een kleine maand in actie in Oekraïne. Het succes van de aanvallen leidt tot enig optimisme in Kyiv, weken na het verlies van de Loehansk-regio. Zelensky zei maandagnacht dat het Oekraïense leger nu in staat is om de Russen ‘aanzienlijke logistieke verliezen’ toe te brengen. Legerleider Valeri Zaloezjnj betoogde zelfs dat Oekraïne met de tijdige aankomst van de Himars erin was geslaagd ‘de situatie te stabiliseren’. ‘Ze inspireren ons’, twitterde het ministerie van Defensie over de Himars. ‘Ze beangstigen de vijand.’ De opzet van het Oekraïense leger met de aanvallen is duidelijk: verlam het Russische offensief door de aanvoer van munitie, benzine en andere belangrijke militaire goederen te ontregelen. Door niet de Russische artillerie aan het front direct onder vuur te nemen met de Himars-raketten, maar de logistieke operaties achter de linies, hopen de Oekraïners de Russen harder te treffen. Volgens de VS hebben de aanvallen met de acht geleverde Himars-batterijen een ‘aanzienlijke’ invloed op de Russische operaties. De Himars-raket, die vanwege zijn precisie met een scherpschuttersgeweer wordt vergeleken, heeft een explosief variërend van 90 tot 300 kilo. Met een snelheid van ruim tweeduizend kilometer per uur slaat het projectiel in op Russische posities. Een Pentagon-ambtenaar wijst erop dat de Russen hun opmars in de Donbas hebben vertraagd en zelfs een ‘operationele pauze’ hebben ingelast. Een grote aanval op de Donetsk-regio is hierdoor uitgebleven. ‘Al deze aanvallen zijn van directe invloed op het vermogen om operaties in de frontlinie uit te voeren’, aldus de hoge ambtenaar tijdens een briefing over de inzet van de Himars. ‘Wij hebben allemaal gezien dat de Russen hun bewegingen en opmars afremden. Ik kan moeilijk geloven dat dat niet op de een of andere manier te maken heeft met het verlies van munitie of het verlies van iemand die hen vertelt waar ze heen moeten.’ Ook Frans Osinga, hoogleraar oorlogsstudies aan de Universiteit Leiden, wijst erop dat Oekraïne met de Himars een gevaarlijk wapen in handen heeft gekregen waarmee de Russen hard worden getroffen. De gevechtspauze die Moskou heeft ingelast, zou het Kremlin wel eens duur kunnen komen te staan. ‘De stelselmatige aanvallen op depots zullen een matigend effect kunnen hebben op het vermogen van Rusland om de intensiteit van de artilleriebeschietingen vol te houden’, aldus de voormalige F-16-vlieger. De oproep van Sjojgoe is niet het enige teken dat het Kremlin zich zorgen maakt over de verwoestende kracht van Himars. Het bezoek van president Vladimir Poetin dinsdag aan Iran wordt ook in verband gebracht met het succes van het raketsysteem. Volgens de VS zou Iran op het punt staan om snel honderden aanvalsdrones te leveren aan Moskou. Met de drones kan het Russische leger de Himars-batterijen, evenals de 127 Amerikaanse houwitsers die de Donbas bestoken, makkelijker opsporen en vernietigen. Het Russische ministerie van Buitenlandse Zaken liet ook van zich horen. Het hekelde vorige week de rakettrainingen van de Amerikanen en de Britten voor Oekraïense militairen. De Britten en de Duitsers hebben een handvol vergelijkbare raketsystemen beloofd, de MLRS, waarmee in korte tijd zelfs twaalf raketten kunnen worden afgevuurd. Sjojgoes dringende oproep komt een week nadat pro-Russische separatisten in de Donbas en militaire bloggers in Rusland hadden toegegeven dat de Himars grote schade veroorzaken. Igor Girkin, minister van Defensie in 2014 in de Donetsk, hekelde het onvermogen van het Russische leger om de Himars-aanvallen te stoppen. Ook vond hij het beschamend dat de Russen niet in staat waren om te voorkomen dat de raketsystemen in Oekraïne belandden. ‘In de afgelopen vijf tot zeven dagen werden meer dan tien grote magazijnen met artillerie en andere munitie, verschillende oliedepots, ongeveer een dozijn commandoposten en ongeveer hetzelfde aantal locaties met militairen geraakt’, aldus Girkin, een belangrijke MH17-verdachte. ‘Er zijn grote verliezen aan personeel en materieel.’ Oekraïne gebruikt het Himars-succes nu om de druk op de VS en andere landen flink te verhogen om snel meer raketsystemen te leveren. Want als slechts acht Himars-batterijen de Russen zoveel schade kunnen toebrengen, wat kunnen dan tientallen extra aanrichten? ‘Een gamechanger in de oorlog’, aldus minister van Defensie Oleksi Reznikov over de Himars. Nog vier Amerikaanse Himars-systemen zijn inmiddels in Oekraïne aangekomen, maar de VS hebben niet toegezegd dat er nog meer zullen volgen. Sterker nog: Washington heeft de bewegingsruimte van de Oekraïners beperkt door geen raketten te leveren met een bereik tot 300 kilometer. De VS zijn bang dat Kyiv de Russische grensregio onder vuur gaat nemen. Een adviseur van Zelensky zei vorige maand dat het leger zeker driehonderd Himars-batterijen nodig had. In totaal heeft fabrikant Lockheed Martin iets meer dan vijfhonderd Himars-systemen geproduceerd, de meeste voor de VS. Volgens Michael Vickers, die als CIA-functionaris hielp de rebellen in Afghanistan te bewapenen tegen de Russen, zou Oekraïne met zestig tot honderd stuks al de artillerieoorlog kunnen winnen. ‘Verkort de oorlog, stuur zestig Himars naar Oekraïne’, reageerde de bekende Washington Post-columnist Max Boot. ‘Zo’n toezegging kan de machtsverhoudingen op de grond laten omslaan en een Oekraïens tegenoffensief mogelijk maken, om verloren gebied terug te veroveren.’||https://www.volkskrant.nl/nieuws-achtergrond/russische-angst-voor-succesvol-raketsysteem-vs-neemt-toe-vernietig-het-met-grote-prioriteit~bd0043f5/
2022-07-19||Goed nieuws: hitte went. Maar niet als je de airco altijd aanzet||Toen de Simpsons het boek How to cook humans vonden in het ruimteschip van de aliens waar ze te gast waren, vreesden ze het ergste. Het liep gelukkig goed met ze af. Inmiddels heb je geen kookboek meer nodig voor gebakken mens. In veel Europese landen hoef je enkel de straat op om gekookt of geroosterd te worden, ook in ons eigen Nijmegen. En omdat gekookte mensen niet zo makkelijk wandelen, is de eerste wandeldag van de Nijmeegse Vierdaagse geschrapt. Volkomen terecht: bij zulke temperaturen is de kans op oververhitting reëel en levensgevaarlijk. Het gekke is, bij koorts kan de lichaamstemperatuur ook oplopen tot boven de 40 graden, maar zonder gevaar. De onderliggende oorzaak van koorts kan een probleem zijn, maar de koorts zelf is dat zelden. Maar bij mensen die door oververhitting 40 graden worden, is de mortaliteit hoog. Zelfs als snel gehandeld wordt, sterft 10 procent. Het verschil is dat bij koorts de thermostaat op 40 graden staat. Als de koorts oploopt hebben mensen het dan ook koud en zijn rillerig: hun lichaam wil opwarmen. Als het lichaam dan een temperatuur van 40 graden heeft bereikt komt het tot rust – het heeft zijn nieuwe normaal bereikt. Vaak voelen mensen zich dan niet eens zo slecht. Pas als de ziekte verdwijnt gaat de thermostaat weer omlaag. Dan begint het lichaam te zweten om af te koelen en komt zo weer op de normale lichaamstemperatuur. Maar bij hitteberoerte stijgt de temperatuur van het lichaam, terwijl de thermostaat gewoon op 37,4 graden afgesteld blijft staan. Het lichaam probeert door te zweten de overtollige hitte kwijt te raken, maar bij hoge luchttemperaturen lukt dat niet. Door het aanhoudend zweten raakt iemand snel vocht en zouten kwijt. Het bloed dikt in en stroomt minder goed, waardoor er onvoldoende bloed en zuurstof bij de organen komt. Er ontstaan bloedstolsels en orgaancellen sterven af. Door het afsterven van orgaancellen komen ook allerlei afbraakproducten in het bloed, die dit proces versnellen, en zo ontstaat het levensgevaarlijke multi-orgaanfalen. De hersenen, het hart en de nieren raken hierbij vooral beschadigd. Als Nederlanders hebben we nog weinig ervaring met hittegolven en dat is een extra risico. We zijn niet gewend ons gedrag aan hitte aan te passen en herkennen de klachten van oververhitting minder. Oververhitte mensen kunnen verward, agressief of geïrriteerd gedrag vertonen, flauwvallen of een insult krijgen. Ze voelen heet en slap. Maar ook hoofdpijn, hartkloppingen, misselijkheid en overgeven zijn symptomen. Wat dan te doen? In de schaduw, veel drinken en koelen, koelen, koelen. En direct medische hulp inroepen. Maar goed nieuws: hitte went. Naarmate je vaker heet weer meemaakt, kan je lichaam het beter verdragen. Acclimatisatie aan een warme omgeving vindt doorgaans plaats na 7 tot 14 dagen van tenminste twee uur dagelijkse blootstelling aan hitte. Helaas: airconditioning vermindert de ontwikkeling van hittetolerantie. Bovendien slurpt airco extreem veel energie, stoot extra hitte de buitenlucht in en verergert zo de klimaatopwarming. Wie altijd de airco aanzet, verandert dus echt in een klimaatwatje. Rinske van de Goor is huisarts||https://www.volkskrant.nl/columns-opinie/goed-nieuws-hitte-went-maar-niet-als-je-de-airco-altijd-aanzet~bd0914b1/
2022-07-19||Vetter pakt zilver en vestigt nieuw Nederlands record op WK||Als leidster in de stand van de zevenkamp wordt Anouk Vetter in de Amerikaanse maandagavond aangekondigd in Eugene. De camera neemt haar even wat langer in beeld dan de andere deelnemers. Haar gezicht prijkt op de grote schermen in het stadion. Met een zenuwachtig lachje zwaait de 29-jarige meerkampster naar de camera. Vetter, die vorig jaar olympisch zilver pakte in Tokio en in 2017 brons op de WK, kent zichzelf. Ze weet dat ze ondanks die leidende positie in de stand niet de favoriet is voor de zege. Daarvoor is haar 800 meter veel te zwak. Het is haar minste onderdeel. Nafissatou Thiam, de tweevoudig en regerend olympisch kampioene, is ook geen uitgesproken specialist, maar verteert het lopen wel wat beter. Vetter: ‘Ik ben oud genoeg dat ik daarmee om kan gaan.’ Thiam wordt in 2.13,00 vijfde op de 800 meter. Vetter volgt op ruim zeven seconden op de elfde plaats in 2.20,09. Dat betekent dat de Belgische met een puntentotaal van 6.947 haar tweede wereldtitel verovert. Ze was al eens de beste in 2017. Vetter eindigt als tweede in een nieuw Nederlands record van 6.867. Het oude record zette ze afgelopen voorjaar in Götzis op 6.693. In feite was de voorsprong die Vetter koesterde, nadat ze overtuigend het speerwerpen had gewonnen met 58,29 meter, minimaal: slechts 19 punten. Vertaald naar de 800 meter was dat 1,36 seconden. Meestal eindigt Vetter zo’n zes tot zeven seconden achter Thiam op de twee ronden over de baan. Ondanks die wetenschap had ze zichzelf nog eventjes een gedachte aan goud gegund. ‘Eigenlijk heb ik daar misschien een paar seconden over nagedacht.’ Daarna daalde de realiteit weer in. Het enige wat ze kon doen was proberen haar beste race te lopen en te hopen op een slecht moment bij Thiam. ‘Zij wint of ik win, maar ik moest het zo doen dat ik mezelf niets kwalijk kon nemen.’ Proberen mee te glippen in de slipstream van de 27-jarige Belgische was geen optie. ‘Dat heb ik een keer geprobeerd. Dan loop ik haar race en niet de mijne.’ Op de aanmoedigingen die ze voor het slotonderdeel kreeg, zat ze niet zo te wachten. ‘Het is lief bedoeld’, zegt ze. ‘Maar ik vind het best lastig dat mensen dan zeggen: kom op, deze ga je pakken. Met verspringen bemoeit niemand zich ermee.’ Als ze zich helemaal op zichzelf kan richten, dan is ze op haar best. Wat overheerste, was de vreugde over wat ze in Hayward Field had laten zien. Ze behaalde persoonlijke records bij het verspringen (6,52 meter), op de 200 meter (23,73) en kogelstoten (16,25 meter). Het puntentotaal verraste haar. ‘6.800 punten, ik had nooit gedacht dat ik dat zou halen.’ De stand in de zevenkamp wordt via een ingewikkeld puntensysteem samengesteld. Als vuistregel geldt dat een topprestatie op elk onderdeel zo’n 1.000 punten oplevert, of het nu hordenlopen of hoogspringen is. Wie door de grens van 7.000 punten heen breekt, is dus een heel complete atleet. En de Belgische deed dat vier jaar geleden. Dat verleent haar bijna een aura van onaantastbaarheid. ‘Zij is wel Nafi Thiam. Ze heeft 7.013 punten als persoonlijk record. Ik ben al heel blij dat ik het zo spannend heb kunnen maken en hoop het ook nog een paar toernooien weer te doen.’ Een maand geleden blesseerde Vetter zich aan haar hamstring. Emma Oosterwegel, die in Tokio brons veroverde en in Eugene op de zevende plaats (6.440) bleef steken, had haar daar nog aan herinnerd. Hoe ze huilend op de baan had gezeten. Hoe ze haar vriend Stijn een berichtje stuurde: ‘Geen WK voor mij.’ In de korte tijd die nog restte tot de WK, kon ze onmogelijk weer wedstrijdfit worden, daar was ze van overtuigd. In de praktijk viel de schade mee en kon ze in Eugene boven zichzelf uitstijgen. Misschien wel omdat ze niet al te hoge verwachtingen koesterde. Tegen Ronald Vetter, meerkampbondscoach en haar vader, was ze stellig geweest. ‘Ik moet niet denken aan persoonlijke records, want ik heb trainingen gemist. Dat gaat hem niet worden. Dat moet je kennelijk wel denken, maar dan anders uitvoeren.’ Ze kijkt op tegen Thiam, maar onverslaanbaar is de dochter van een Senegalese vader en Belgische moeder niet, denkt ze. Hoe ze te verschalken is? ‘Door meer punten te halen’, zegt ze lachend. En dan serieuzer: ‘We komen er steeds dichterbij.’ Vetter wijst op het puntentotaal van Anna Hall: 6.755. De Amerikaanse eindigde dankzij haar zege op de afsluitende 800 meter als derde. De score van Hall zit maar net iets onder de 6791 waarmee Thiam olympisch goud won in Tokio. En op het WK van 2019 werd Thiam al eens verslagen door de Britse Katarina Johnson-Thompson. Kortom, het kan. ‘Ze is ook maar een mens.’||https://www.volkskrant.nl/nieuws-achtergrond/vetter-pakt-zilver-en-vestigt-nieuw-nederlands-record-op-wk~b9b538fb/
2022-07-19||Parlementaire commissie die bestorming Capitool onderzoekt, gaat langer door||Dat zei voorzitter Bennie Thompson maandagavond (lokale tijd). De commissie was van plan in september een volledig onderzoeksrapport te presenteren. Inmiddels is het plan om die maand een interim-rapport te publiceren en later een volledig rapport. Thompson gaf geen verwachte einddatum voor de commissie. Gevraagd of de commissie in december nog actief zou kunnen zijn, antwoordde Thompson dat ‘we zo zorgvuldig mogelijk willen zijn’. Volgens Thompson heeft de commissie nog veel nieuwe informatie te onderzoeken, zoals de e-mails en sms-berichten van de veiligheidsdienst Secret Service op 5 en 6 januari 2021. Die berichten worden naar verwachting dinsdag aan de commissie bezorgd. Donderdag staat opnieuw een hoorzitting van de commissie gepland, die primetime op de Amerikaanse tv-zenders zal worden uitgezonden.||https://www.volkskrant.nl/nieuws-achtergrond/parlementaire-commissie-die-bestorming-capitool-onderzoekt-gaat-langer-door~bd40baef/
2022-07-19||EU-landen moeten met 15 procent minder gas de winter door, desnoods met dwang uit Brussel||EU-landen moeten het komende najaar 15 procent minder gas gaan verbruiken. Zonder deze besparing zijn grote economische en sociale schokken onvermijdelijk bij een abrupt eind aan de Russische gasexport naar Europa. Wordt het besparingsdoel niet op vrijwillige basis gehaald, dan wil de Europese Commissie dat afdwingen met bindende wetgeving. Het afknijpen van het gasverbruik is de kern van een serie voorstellen die de Commissie woensdag presenteert. Uit de ontwerpplannen blijkt dat het alle hens aan dek is om de EU deze winter door te loodsen. De Commissarissen zullen nog een stevige discussie voeren over welke landen de meeste pijn moeten incasseren om de 15 procent minder gas te halen. Commissie-ambtenaren sluiten niet uit dat het percentage op het allerlaatste moment nog verandert. In haar plan Save gas for a safe winter breekt de Commissie een lans voor onorthodoxe maatregelen. Brussel gaat ervan uit dat Moskou de gasexport naar Europa snel geheel of vergaand stopzet. De afgelopen jaren kwam 40 procent van de Europese gasimport uit Rusland. Inmiddels is dat teruggelopen tot 20 procent: deels omdat Rusland de gaskraan naar twaalf lidstaten al (ten dele) heeft dichtgedraaid, deels omdat Europa alternatieve gasleveranciers heeft gevonden om zo de oorlogskas van Rusland minder te spekken. Uit de Commissievoorstellen blijkt echter dat de EU niet klaar is voor een abrupt einde aan de import van Russisch gas, een scenario dat deze maand al realiteit kan worden als Moskou de Nord Stream-gasleiding niet meer heropent na onderhoud. In dat geval heeft de EU niet voldoende gasvoorraad om de winter door te komen. De Commissie stelt daarom voor het gasverbruik tussen augustus en maart met 15 procent te verlagen, afgezet tegen het gemiddelde verbruik in die periode over de afgelopen vijf jaar. Elk EU-land zou dat moeten doen, al wordt over deze verdeling nog gepraat. Sommige Commissarissen en premiers van lidstaten hebben duidelijk gemaakt dat zij voor hun land een minder harde doelstelling willen. In eerste instantie is de besparingsdoelstelling vrijwillig, de energieconsumptie en -productie zijn immers een nationale bevoegdheid. Als dit najaar blijkt dat de 15 procent niet gehaald wordt – volgens EU-ambtenaren is die kans groot – wil de Commissie de besparing wettelijk afdwingen. Die wet wordt gebaseerd op een zelden gebruikt artikel in het Europees Verdrag voor ‘ernstige moeilijkheden’ bij energiezekerheid. Uiteindelijk moeten de lidstaten en het Europees Parlement de wet goedkeuren. In haar plannen wijst de Commissie erop dat huishoudens, wijkverwarming en essentiële sectoren (ziekenhuizen) in principe niet geraakt mogen worden door verplichte gasbesparing. Wel zal hen om een bijdrage in de besparingen worden gevraagd, bijvoorbeeld door de thermostaat lager te zetten, de airco minder hoog, geen verwarmde terrassen en minder lang te douchen. De overheid zou met haar gebouwen het goede voorbeeld moeten geven. Bedrijven kunnen gas besparen door over te schakelen op andere energiesoorten. De staat mag die bedrijven aanmoedigen met premies of staatssteun om de infrastructuur aan te passen. Naast de inkoop van vloeibaar gas bij betrouwbaarder leveranciers dan Rusland, zet de Commissie de deur open naar de herstart van kolencentrales en het langer openhouden van kerncentrales. De Commissie geeft verder richtlijnen – opgesteld in overleg met de lidstaten – voor welke economische sectoren het best afgeschakeld kunnen worden in geval van gastekorten. Daarbij zal moeten worden gekeken naar de economische gevolgen in eigen land en in de andere lidstaten. Ook speelt een rol welke schade een sector leidt als de gasaanvoer wegvalt: bij de productie van bijvoorbeeld glas, staal en keramiek kan een installatie niet zomaar worden stilgelegd. De Commissie benadrukt dat elke kubieke meter gas die wordt bespaard telt. Hoe minder verbruik nu, hoe makkelijker het is om de voorraden voor deze winter op de beoogde 80 procent te brengen om een niet extreem koude winter door te komen. Hoe minder besparing, hoe hoger de economische en sociale kosten. Het Internationaal Energie Agentschap deed maandag een klemmende oproep aan de EU-landen om gas te besparen.||https://www.volkskrant.nl/nieuws-achtergrond/eu-landen-moeten-met-15-procent-minder-gas-de-winter-door-desnoods-met-dwang-uit-brussel~bd98728a/
2022-07-19||Nederland betaalde opgeschorte steun aan Oeganda toch uit, ondanks gewelddadige verkiezingen vorig jaar||De opgeschorte 2,4 miljoen euro is vorig jaar alsnog overgemaakt omdat het volgens Buitenlandse Zaken ‘contractueel lastig’ bleek om niet te betalen. De steun was al toegezegd en de activiteiten waarvoor het geld was bestemd, waren al uitgevoerd. Buitenlandse Zaken bevestigt nu de uitbetaling van de steun, nadat de Volkskrant via bronnen had vernomen dat het geld al lang en breed zou zijn overgemaakt. De Tweede Kamer is niet per brief geïnformeerd over de uitbetaling van de subsidie, terwijl demissionair minister voor Buitenlandse Handel en Ontwikkelingssamenwerking Sigrid Kaag (D66) vorig jaar de Kamer had beloofd de ‘balans’ op te maken over de steun. Kaags belofte volgde op een Volkskrant-onderzoek waaruit bleek dat de Oegandese politie rond de verkiezingen pick-uptrucks gesponsord door Nederland had ingezet om oppositiebijeenkomsten uiteen te slaan. Tweede Kamerlid Joris Thijssen (PvdA) vindt dat de Kamer geïnformeerd had moeten worden over de hervatting van de steun: ‘Dan hadden we een democratisch besluit kunnen nemen. Nu lijkt het kabinet de Kamer buitenspel te hebben gezet.’ Paul Hoebink, emeritus-hoogleraar ontwikkelingsstudies, noemt het doorgaan van de steun aan Oeganda ‘bizar’. Tijdens het Oegandese verkiezingsproces werden tientallen onschuldige burgers doodgeschoten of gemarteld. De argumentatie van het ministerie om toch het geld over te maken, vindt Hoebink bovendien ‘raar’. Hij vraagt zich af wat voor zin het heeft om te dreigen met een financiële straf als je die formeel niet kan uitvoeren. Kamerlid Thijssen noemt het besluit om alsnog het bedrag te betalen ‘een blunder’. Volgens Buitenlandse Zaken werd met de tijdelijke inhouding van het geld ook druk op Oeganda uitgeoefend om serieus onderzoek te doen naar de gewelddadigheden rond de verkiezingen van januari 2021. Het effect van deze druk kan worden betwijfeld: vier maanden nadat demissionair minister Kaag in juli 2021 had besloten om het geld alsnog te betalen, riep de EU Oeganda op om nou eindelijk eens het verkiezingsgeweld te gaan onderzoeken. De Nederlandse steun gaat volgens het ministerie niet naar de Oegandese staatskas, maar naar zaken waar Oegandese burgers rechtstreeks van zouden profiteren, zoals ‘kindvriendelijke ruimtes bij rechtbanken’ en mobiele rechtbanken voor vluchtelingenzaken. Emeritus-hoogleraar Hoebink zegt dat de steun indirect toch onwenselijke gevolgen kan hebben: ‘Doordat Nederland bijvoorbeeld de rechtspraak steunt, kan Oeganda geld uitsparen voor andere zaken. En je weet niet of dat wel naar nette doelen gaat.’ In totaal reserveerde Nederland in 2021 ruim 90 miljoen euro voor Oeganda. Belangrijke ontwikkelingsthema’s zijn voedselvoorziening en seksuele en reproductieve gezondheid, maar ook verbetering van de rechtsstaat, een doelstelling waaraan Oeganda’s hoogste machthebbers zich lang niet altijd lijken te committeren. Den Haag buigt zich over de vraag of deze rechtsstatelijke steun in de komende jaren wordt voortgezet. Westerse donorlanden zien de ernstige misdragingen van het reeds 36 jaar oude bewind van president Yoweri Museveni bewust door de vingers, zegt Kristof Titeca, universitair hoofddocent ontwikkelingssamenwerking aan de Universiteit Antwerpen. Oeganda huisvest de meeste vluchtelingen in Afrika en levert troepen aan de Afrikaanse interventiemissie tegen terreurbeweging Al-Shabaab in Somalië. ‘Donorlanden willen daarom per se geld besteden aan Oeganda, ook al lopen de kosten in termen van mensenlevens in Oeganda steeds verder op.’||https://www.volkskrant.nl/nieuws-achtergrond/nederland-betaalde-opgeschorte-steun-aan-oeganda-toch-uit-ondanks-gewelddadige-verkiezingen-vorig-jaar~b23c98b9/
2022-07-19||Tata Steel hoefde niet op giftige stof te controleren, ondanks waarschuwing RIVM||Zo waarschuwde het RIVM in 2020 nog voor het ontstaan van chroom-6 door chemische reacties. Maar de Omgevingsdienst Noordzeekanaalgebied heeft dit jaar pas voor het eerst gecontroleerd op de aanwezigheid van deze gevaarlijke stof, die vervolgens werd aangetroffen in het grondwater. Dat bevestigt de toezichthouder na vragen van de Volkskrant over de affaire. De Omgevingsdienst maakte onlangs bekend dat chroom-6 was gevonden in het grondwater van Tata Steel, op 5 meter diepte. De toezichthouder kondigde direct nader onderzoek aan om uit te kunnen sluiten dat het gif zich via het grondwater had verspreid. Doordat nooit eerder gecontroleerd is op chroom-6, is onduidelijk hoe lang het gif er al zit en waar het vandaan komt. De peilbuizen waarin de stof werd gevonden werden 11 jaar geleden in de grond gestopt ‘ten behoeve van het monitoringsregime’ waaraan Tata Steel moet voldoen, aldus een woordvoerder van de Omgevingsdienst. ‘Deze peilbuizen worden jaarlijks bemonsterd op de componenten zoals afgesproken in de vergunning. Chroom maakt geen deel uit van de jaarlijkse monitoring. Dit jaar hebben we wel gemonitord op chroom, inclusief chroom-6.’ Volgens de toezichthouder was er voorheen nooit een aanleiding om te controleren op de aanwezigheid van chroom-6. Dat er dit jaar ineens wel gecontroleerd werd op de aanwezigheid van deze giftige en kankerverwekkende stof komt volgens een woordvoerder van de Omgevingsdienst door een ‘optelsom van signalen’. Uit navraag blijkt dat het belangrijkste signaal een advies van het RIVM uit 2020 is over chroom-6. Ook toen was er discussie over de mogelijke aanwezigheid van deze giftige stof. Die ontstond nadat een onderzoeksbureau chroom-6 had aangetroffen bij Harsco, een bedrijf dat op het terrein van Tata Steel restproducten verwerkt, zogeheten slakken. Tata Steel en Harsco betwijfelden dat: ze hadden zelf nog nooit chroom-6 aangetroffen en ook volgens wetenschappelijke inzichten zou er geen chroom-6 in slakken zitten. Maar het RIVM stelde in 2020 dat er chemische reacties mogelijk waren waarbij er chroom-6 kon ontstaan bij de slakken en dat de stoffen die daarvoor nodig zijn aanwezig waren. ‘Op basis van deze overwegingen is het aannemelijk dat chroom-6 aanwezig is, zoals de meetresultaten laten zien. Hoewel de theoretische verklaring die Tata Steel aandraagt klopt, kan chroom-6 gevormd worden onder de omstandigheden die in slakbergen heersen, en dan met name aan de buitenzijde van de slakbergen.’ De staalslakken van Tata Steel worden onder andere gebruikt voor weg- en waterbouw, zoals in viaducten en asfalt. Het bedrijf schrijft hierover: ‘Staalslak is niet schadelijk voor de natuur, indien goed toegepast.’ Na de vondst van chroom-6 in 2020 bij Harsco liet de Omgevingsdienst een vervolgonderzoek doen waarbij de giftige stof niet werd gevonden. De toezichthouder concludeerde toen dat ‘voldoende aannemelijk is dat er geen chroom-6 aanwezig is bij Harsco’. Maar de stichting IJmondig, opgericht door bezorgde omwonenden, was gealarmeerd door het RIVM-rapport waarin stond dat chroom-6 kan ontstaan in bergen met slakken. Zo heeft Tata Steel een kunstduin aangelegd met staalslakken en zijn er inmiddels vergunningen verstrekt voor nog zo’n kunstduin. Omdat er volgens het RIVM mogelijk ook chroom-6 kan ontstaan, vroeg stichting IJmondig vorig jaar een handhavingsverzoek aan. De stichting kreeg al snel een antwoord van de toezichthouder. ‘Op korte termijn zal één van onze toezichthouders een controle uitvoeren bij het bestaande kunstduin. Hierbij zal specifieke aandacht worden besteed aan het mogelijk kunnen ontstaan, verspreiden en de depositie van chroom III en VI.’ Het onderzoek naar de kunstduin is nu een jaar later nog niet afgerond. Maar het verzoek van de stichting leidde wel tot breder onderzoek en dus de vondst van chroom-6 in het grondwater. Volgens toxicoloog Paul Scheepers van het Radboudumc is de verontreiniging met chroom-6 te overzien als het op dezelfde plek blijft. Maar het gevaar bestaat volgens hem ‘dat de verontreiniging zich verplaatst naar een gebied waar water wordt onttrokken voor bijv. drinkwaterbereiding’. ‘Verder zou de verontreiniging op den duur in het oppervlaktewater kunnen komen.’ De dorpsraad van het naastgelegen Wijk aan Zee heeft de provincie Noord-Holland gevraagd zo snel mogelijk in te grijpen en het grondwater en de bodem op veel meer plekken te onderzoeken op de aanwezigheid van giftige stoffen. Een woordvoerder van waterbedrijf PWN, dat water wint in de Noord-Hollandse duinen, zegt dat er vooralsnog ‘wat betreft drinkwater’ geen aanleiding is om in actie te komen. De dichtstbijzijnde waterwin-gebieden liggen volgens de woordvoerder op ongeveer 1,5 kilometer van Tata Steel. ‘Vooropgesteld: chroom-6 hoort niet in grondwater te zitten, maar de grondwaterstroming gaat niet richting onze winningen.’ Toezichthouder de Omgevingsdienst heeft nu aan Tata Steel zelf gevraagd om onderzoek te doen naar de aard en omvang van de chroom-6-vervuiling. De staalfabrikant zegt dat ze het ‘met grote voortvarendheid en zorgvuldigheid’ willen uitvoeren om de ‘oorzaak, omvang, gevolgen’ helder te krijgen.||https://www.volkskrant.nl/nieuws-achtergrond/tata-steel-hoefde-niet-op-giftige-stof-te-controleren-ondanks-waarschuwing-rivm~b82a5c37/
2022-07-19||Ghana ruikt zijn kans met gas: ‘Het is simpel. Europa heeft gas nodig. West-Afrika heeft enorme voorraden’||Op de dag dat de gasfakkel voor het eerst werd ontstoken, wist Frank Kuukyee zeker dat hij de juiste keuze had gemaakt. Jubelkreten overstemden het gebulder van de grote vlam, in de kantine was het ’s avonds feest. Kuukyee, die zich als gouddelver liet omscholen tot ingenieur in energietechniek, glimlacht bij de herinnering: ‘Ik wilde deel uitmaken van het succesverhaal.’ Dat verhaal begon in 2007, toen voor de kust van westelijk Ghana grote hoeveelheden ruwe olie werden ontdekt. Daarbij kwam een extra lading brandstof cadeau: aardgas, genoeg om commercieel te exploiteren. En dus verrees enkele jaren later, tussen de kokospalmen en bananenbomen, Ghana’s eerste aardgasraffinaderij. Sindsdien staat de fabriek aan de lagune ook wel bekend als Gas City – een nationaal symbool voor de opkomende gasindustrie. En dit is nog maar het begin, zeggen Ghanese industriebonzen. Want terwijl Europa probeert haar afhankelijkheid van Russisch gas af te bouwen, dreigt Rusland op zijn beurt de kraan al eerder dicht te draaien. Het gevolg: een wereldwijde jacht op alternatieve gasbronnen, waarbij Europa ook kijkt naar het Afrikaanse continent. De offshorevoorraden vormen er nog een onbenut potentieel, constateert ook het Noorse onderzoekscentrum Rystad Energy. Dat beraamt dat de Afrikaanse gasproductie zal groeien van 260- naar 335 miljard kubieke meter in 2030. Een conservatieve voorspelling, zegt het centrum, die hoger kan uitvallen naarmate investeringen in gasprojecten toenemen. Tegelijkertijd rijst de vraag: wie profiteert er uiteindelijk van deze race om het gas? ‘We zijn hier nog maar een aantal jaar bezig, maar we zien nu al de voordelen’, zegt Kuukyee, die is gepromoveerd tot assistent-manager. Een rondleiding langs bontgekleurde buisnetwerken en zoemende turbines moet duidelijk maken waarom: het ruwe aardgas, via een kilometerslange pijplijn vanuit de Atlantische Oceaan aangevoerd, wordt hier omgezet in onder andere laagcalorisch gas voor elektriciteitscentrales en vloeibaar autogas, dat ook vaak dient als kookgas. ‘Dat wij nu in onze eigen energie voorzien, draagt bij aan economische groei’, zegt Ben Asante, directeur van staatsgasbedrijf Ghana Gas. Het Ghanese bruto binnenlands product verdubbelde in de afgelopen tien jaar naar omgerekend 77 miljard euro. ‘Eerder importeerden we gas uit Nigeria, wat ons veel geld kostte. Nu gebruiken we voor onze energiecentrales vooral ons eigen gas.’ Lange tijd kampte Ghana met hardnekkige stroomuitval. Sinds het uitbouwen van thermische krachtcentrales, die draaien op aardgas, is de elektravoorziening met sprongen vooruitgegaan, zegt Asante. Waar in 2007, het jaar van de grote gasvondst, nog geen 57 procent van de bevolking toegang had tot elektriciteit, is dat nu 85 procent – een uitschieter in de regio. Zijn kantoor kijkt uit over de hoofdstad Accra, op de grond liggen tientallen ingelijste oorkonden en portretten. ‘Geen ruimte meer aan de muur’, verontschuldigt hij zich. Een sjerp over een stoelleuning verraadt dat Asante eens is uitgeroepen tot energiepersoonlijkheid van het jaar. De raffinaderij en lokale distributie vallen onder zijn verantwoordelijkheid. En hij wil meer. Nu Ghana goeddeels zelfvoorzienend is, en Europa zenuwachtig vreest voor energietekorten, ruikt de directeur een buitenkans. ‘Het is simpel’, zegt Asante. ‘Europa heeft gas nodig. En als Russisch gas wegvalt, zijn er niet veel alternatieven. West-Afrika heeft enorme gasvoorraden én het ligt dicht bij Europa.’ Hij haalt zijn telefoon tevoorschijn en opent de notulen van een recente vergadering met collega’s uit de regio: kaartjes van West-Afrika vol stippellijnen naar het noorden van het continent. Oude plannen om pijplijnen aan te leggen vanuit Nigeria, langs de West-Afrikaanse kust en dwars door de Sahara, zijn weer afgestoft. Andersom kijkt Europa ook naar Afrika. In het in mei gepresenteerde actieplan REPowerEU, waarin de Europese Commissie uiteenzet hoe zij de afhankelijkheid van Russisch gas wil afbouwen, staat West-Afrika omschreven als ‘potentieel voor export’. Buiten Brussel om gaat een aantal Europese landen al voor zichzelf op jacht. Het Italiaanse bedrijf Eni sloot sinds het uitbreken van de oorlog al deals met Angola en Congo-Brazzaville. Olaf Scholz, de Duitse bondskanselier, flirt openlijk met Senegal; eind volgend jaar wordt daar in samenwerking met Mauritanië een offshoreterminal voor lng– diepgekoeld vloeibaar aardgas – geopend. Vergeleken met reuzen zoals Nigeria en Algerije is Ghana nog een relatief kleine speler op het continent. De voorraden zijn klein, infrastructuur om te kunnen exporteren is er nog niet. Voor een deel is het land nog afhankelijk van gasleveranties uit Nigeria. Toch gaat ook in Accra de telefoon, zegt Ben Asante. Zijn getinte brilglazen kunnen zijn enthousiaste blik niet verhullen. ‘Een boel potentiële investeerders hebben al hun interesse geuit, over het zoeken naar nieuwe gasvelden en over het aanleggen van infrastructuur naar Europa.’ Of hij denkt dat dit een tijdelijke opleving is, een uitspatting in de paniek van het moment? Asante schudt zijn hoofd. ‘Ook al zou de oorlog met Rusland vandaag eindigen, ik denk niet dat de scepsis verdwijnt als het gaat om een betrouwbare aanvoer van Russisch gas. Dus ze zullen blijven zoeken naar alternatieve bronnen. En West-Afrika staat klaar om dat tekort op te vangen.’ Niet iedereen deelt zijn optimisme. In het vorige maand verschenen Africa Energy Outlook-rapport waarschuwt het Internationaal Energieagentschap voor de beperkte houdbaarheid die het momentum van de oorlog met zich meebrengt. ‘Gasprojecten met een lange aanlooptijd lopen het risico hun initiële kosten niet terug te verdienen, wanneer de wereld erin slaagt de vraag naar gas terug te brengen, zoals is overeengestemd met het bereiken van netto-nul-uitstoot’, staat in het rapport. Enkele tientallen kilometers verderop, in de havenstad Tema, beschouwt Edmund Agyeman-Duah de oorlog juist als een ‘gamechanger’. Daar, tussen de ladingen zeecontainers en vissersschepen, doemt Afrika’s eerste lng-importterminal op – de aanlegsteiger gereed voor de eerste lading. Vooroverleunend op een bureaustoel, de randen van zijn baardje scherp geschoren, zet de directeur de plannen van het jonge bedrijf uiteen. De lng-terminal is gebouwd om vloeibaar aardgas te importeren, zodat het in Ghana en omringende landen eventuele gastekorten kan aanvullen. Een hub in de regio, is de gedachte. ‘Eind dit jaar verwachten we een vracht van Shell’, zegt Agyeman-Duah, een Britse tongval lichtjes hoorbaar. Dat is als alles meezit. Want wat dit jaar een vliegende start had moeten zijn, is verworden tot een oefening in geduld. De beperkte voorraad lng die in omloop is, gaat nu vooral naar de rijkere landen, ziet Agyeman-Duah: ‘Europese landen gaan deze slag winnen; voor leveranciers zijn zij meer kredietwaardig dan wij hier in Afrika. Op de langere termijn, als deze crisis voorbij is, zijn wij aan de beurt: hier groeit de bevolking, hier is de industrialisatie in opkomst.’ In de tussentijd hoopt hij dat Ghana dankzij de wedloop om gas aan de vooravond staat van een hernieuwde, inniger relatie tussen Europa en Afrika. ‘De trend die wij verwachten, is dat er aan beide kanten slagen worden gemaakt: zowel in de Europese infrastructuur om lng te ontvangen en te verwerken als in het zoeken naar nieuwe gasvelden hier in Ghana.’ Maar het opsporen en aanboren van nieuwe olie- en gasvelden staat haaks op de ambities die eind vorig jaar nog in Glasgow werden uitgesproken: een streep door investeringen in fossiele brandstoffen. Op de achtergrond zetten vorig jaar ook Europese bestuurders de Wereldbank onder druk om de klimaatstrategie aan te scherpen en investeringen in gas uit te faseren. ‘Het pad was duidelijk’, zegt Agyeman-Duah. ‘De wereld bewoog richting hernieuwbare energie. Maar deze geopolitieke ontwikkeling heeft ertoe geleid dat we alles moeten heroverwegen.’ Een aantal Afrikaanse leiders was al niet blij met de ‘neokoloniale’ druk om te vergroenen, zeker nu Europa van zijn eigen milieudoelen terugkrabbelt om een energiecrisis af te wenden. ‘Hypocriet’, zei de Nigeriaanse president Buhari in een recent interview met persagentschap Bloomberg, waarin hij ook het Verenigd Koninkrijk en de Europese Unie oproept tot investeringen in de 4.000 kilometer lange pijplijn die hij door de Sahara wil aanleggen. In Gas City heeft duurzaamheidsmanager Ernestina Mansa Kamassah er een ander woord voor: ‘oneerlijk’. Klembord onder de arm, een witte helm op haar lange braids – haar dagelijkse ronde over de aardgasraffinaderij zit er bijna op. ‘Het Westen heeft zich kunnen ontwikkelen op fossiele brandstoffen. Wat wij uitstoten is onbeduidend. En nu willen ze dat wij haasje-over doen…dat kan niet. We moeten ons nu juist richten op gas.’ Dat is misschien een voorspelbare reactie voor iemand uit de industrie, maar zelfs de Ghanese milieuactivist Chibeze Ezekiel, in 2020 winnaar van de prestigieuze Goldman Environmental-prijs, noemt het een dilemma. ‘Het liefst wil ik natuurlijk dat we meteen de sprong maken naar hernieuwbare energie. In de praktijk is dat nog erg lastig.’ Gas is, meent hij, ‘een noodzakelijk kwaad’. Zeker zolang groene alternatieven, zoals zonneparken en biomassacentrales, in Ghana nog maar op kleine schaal bijdragen aan energievoorziening. ‘We hebben nu eenmaal energie nodig voor onze industrie. Energie voor de armen en kwetsbaren onder ons. Wat moeten we anders, terug naar het bos om hout te kappen?’ Wie voor Ghanezen het belang van gas wil begrijpen, hoeft volgens Ezekiel alleen maar een kijkje te nemen bij Ephraim Gas, een tankstation zoals zovelen. In de rij staan restauranthouders, jonge moeders en een horde loopjongens – gascilinders in de hand, een enkeling balancerend op het hoofd. Maar waar West-Afrikaanse overheden investeerders met open armen zeggen te ontvangen, vreest Ezekiel wat een mogelijke Europese draai kan betekenen voor de in Glasgow afgesproken klimaatambities. ‘Klimaatverandering gaat niet verdwijnen. Mensen gaan nog altijd dood, verliezen hun woningen. We hebben tornado’s, overstromingen, hittegolven – dat houdt allemaal niet op.’ Intussen blijven ook hier de brandstofprijzen stijgen. In de straten van Accra heeft dit deze maand al tot grootschalige demonstraties geleid. Of buitenlandse investeringen kunnen helpen? ‘Ik denk dat we deze kans maar moeten omarmen, al is het maar tijdelijk’, zegt Ezekiel. ‘Maar Europa moet niet vergeten om te blijven investeren in hernieuwbare energie. Uiteindelijk is dat een betere investering dan de fossiele industrie. Wat is dat gas over vijf, tien jaar nog waard?’ Dit is de eerste bijdrage van onze nieuwe Afrika-correspondent Saskia Houttuin.||https://www.volkskrant.nl/nieuws-achtergrond/ghana-ruikt-zijn-kans-met-gas-het-is-simpel-europa-heeft-gas-nodig-west-afrika-heeft-enorme-voorraden~b11f6ffd/
2022-07-19||‘Is uw plas donkergeel? Neem dan zo snel mogelijk wat te drinken’, de zurige geur van betutteling||Warm hè? Nou. Twee dagen hitte en het hele land is van slag. Zo stuurde de ‘algemeen directeur Onderwijs, Cultuur en Welzijn’ van mijn dorp (Den Haag) vorige week al een brief naar alle bejaarden. In 2020 waren er 650 mensen overleden door de hitte, schreef ze, en dat wilde ze voorkomen. Hoe? Door alle 85 duizend ‘senioren’ in het gezicht te slaan met een natte dweil. Mijn moeder was een van de gelukkigen. Met een beetje geluk hoort ze overmorgen tot de laatste overlevenden van de hittestress, dankzij gemeentelijke tips als ‘Drink genoeg’, ‘Houd uzelf koel’ en ‘Slaap niet onder een warme deken’. ‘Is uw plas donkergeel? Neem dan zo snel mogelijk wat te drinken.’ Door de open deuren walmde een zurige geur van betutteling. Daar mag je volgens de laatste etiquette niet over mopperen. ‘Als jij die tips niet nodig hebt, zijn ze voor een ander. Prima toch?’ Is ook waar. En toch kon ik – de voeten in een koud badje, de plas nog helder geel – de beelden niet uit mijn verhitte hoofd krijgen: het gemeentelijke teamoverleg Welzijn van vorige week. Nog een paar daagjes werk, dan was het eindelijk vakantie; maar eerst dit briefje er nog even doorheen jassen. Er is over vergaderd, gebrainstormd, het is geschreven, nagekeken, aangepast, in honderdduizendvoud gedrukt en nog verstuurd ook. Iedereen kon met een gerust hart zwarte zaterdag in, op weg naar een zuidelijke bosbrand. Nu de noodtoestand is uitgeroepen, is het Nationaal Hitteplan tot Grondwet verheven. Artikel 1: ‘Drink voldoende.’ Alle verzet is succesvol gebroken. Niet alleen de algemeen directeur Onderwijs, Cultuur en Welzijn had het te pakken, ook het medialandschap is verdord – het gebod ‘Mijd de media’ zou in tijden van hittestress beslist helpen het hoofd koel te houden. ANP, 13.08 uur: ‘Brandweer raadt af om vuur te stoken in de natuur’. Zelfs de geleerde voormalige avondkrant kreeg maandag de tropenkolder in de kop met twee volle nieuwspagina’s over ‘hoe je de warmte te lijf moet gaan’. Binnen blijven, luchtige kleding aan – je verwacht het niet. Vraag van de redactie Slim Leven: ‘Heeft het zin de ventilator aan te zetten?’ Spoiler alert: ‘Ja.’ (Toegegeven: ook voor deze krant steek ik mijn handen niet in het hellevuur.) Ooit, toen het nog regende, zijn we ongemerkt het moeras in gezonken. Wie trekt ons eruit? Vorige week, toen iedereen zich nog bekommerde om stikstof, stuurde een slimme lezer een mail met wat vragen. Hij verbaasde zich over boeren en hun belangenbehartigers die op tv onweersproken mogen roepen ‘dat er geen stikstofprobleem bestaat’, dat het ‘beter gaat met de natuur dan ooit’ – kijk maar: ze konden er nog prima hun kop in het zand steken. Zijn in het agro-onderwijs de vakken ecologie en milieu dan volledig geschrapt, vroeg de kiene lezer zich af. En hoe kan het dat we niet mogen autorijden zonder rijbewijs, dat elke billenwasser in de zorg een diploma nodig heeft, maar dat iedere boerenpummel de grootste chemische biofabrieken mag drijven zonder de geringste kennis van natuur en milieu? Waarom heeft de ‘landbouwuniversiteit’ van Wageningen, opgericht in 1876, geen slimmere boeren opgeleverd? Anton Tsjechov had gelijk: ‘De universiteit brengt alle bekwaamheden tot ontplooiing, waaronder ook de domheid.’ Voor sommigen is domheid inmiddels een prima verdienmodel. Wie Tsjechov was, weet ik trouwens niet. Veel te warm ook om het op te zoeken.||https://www.volkskrant.nl/columns-opinie/is-uw-plas-donkergeel-neem-dan-zo-snel-mogelijk-wat-te-drinken-de-zurige-geur-van-betutteling~b9d4fbbd/
2022-07-19||Uw familiebericht in de Volkskrant? Hier vindt u alle informatie||Wilt u een familiebericht in de Volkskrant plaatsen? Hieronder vindt u alle informatie. e-mail: familieberichtenvolkskrant@dpgmedia.nl telefoon: 088-013 99 99 (werkdagen 09.00-17.00 uur en op zon- en feestdagen van 09.30u tot 16.00 uur) U kunt ook zelf uw advertentie opmaken of uploaden via familieberichten.nl. Voor inspiratie en meer informatie verwijzen wij u door naar deze pagina. Vermeld in uw e-mail duidelijk de plaatsingsdatum, uw naam, adresgegevens en telefoonnummer waarop u overdag bereikbaar bent. Familieberichten worden alleen geplaatst als verificatie van de afzender mogelijk is. Dagelijks kunt u voor plaatsing tot 15.00 uur uw materiaal aanleveren. Dienen wij de advertentie nog voor u op te maken dan kunt u de gegevens tot 14.00 uur aanleveren. Reclamatie n.a.v. telefonisch opgegeven advertenties is niet mogelijk.||https://www.volkskrant.nl/nieuws-achtergrond/uw-familiebericht-in-de-volkskrant-hier-vindt-u-alle-informatie~b84f92d1/
2022-07-19||Eenzame roeier steekt de Grote Oceaan over ||Er komt snel een enorme, zwarte wolkenmassa aanzetten. Dit is niet zomaar een bui. Een vreselijke harde wind, die aanvoelt als windkracht 10, steekt op. De regen slaat pijnlijk op mijn huid. Ik houd mijn hoofd naar beneden. Een half uur lang roei ik met een gemiddelde snelheid van 4,5 knopen, daarna neemt de wind wat af, maar het blijft hozen. Snel pak ik twee pannetjes, een emmer en twee kopjes en ik zet een trechter op de jerrycan. Ik roei verder met mijn mond open en lik het zoete water van mijn bovenarmen. Na 45 minuten stopt de harde regen. Ik kijk in mijn mok, die in die korte tijd bijna helemaal is gevuld. Dat betekent dat er ongeveer acht centimeter is gevallen. Ik doe het water in de jerrycans en heb zo’n twaalf liter. Geweldig, ik hoef vandaag niet drie uur te pompen, want ik heb voor twee dagen ­water. In de middag draait de wind naar zuidoost en neemt toe tot kracht 8. Onregelmatige golven zorgen ervoor dat de boot moeilijk op koers te houden is. Ik kan alleen de golfrichting volgen en die duwt me regelrecht naar het eiland Starbuck. Eén ­grote ­watervlakte, een piepklein eiland met flinke brekende golven eromheen, waarom word ik dan precies naar die kant gegooid? De golven worden vijf meter hoog.||https://www.volkskrant.nl/cultuur-media/eenzame-roeier-steekt-de-grote-oceaan-over~b79b8c88/
