2022-07-26||De Volkskeuken: Crème van gerookte biet||Voor op brood, voor in een wrap, voor een groentedip bij de borrel of voor bij een barbecue, als veganist kun je het best ervoor zorgen dat je altijd wat smeersels van eigen makelij achter de hand hebt. Natuurlijk hebben de supermarkten tegenwoordig een aardige collectie hummus en vegan paté of smeerworst, maar daar word je niet altijd blij van. In de meeste veganistische kookboeken is, niet voor niets dus, juist aandacht besteed aan dit soort ‘voorgerechten’, ‘bijgerechten’ of ‘hapjes’. Als ik in het weekend even wat meer tijd heb, maak ik er meteen een stuk of twee, drie van, dan kom ik daarmee wel de rest van de week door. Afgelopen zondag haalde ik daarvoor Vegan, het kookboek uit 2017 van Jean-Christian Jury, uit de kast; een solide handboek met recepten uit de hele wereld van de chef-kok die met zijn restaurant La mano verde Berlijn tot vegan hotspot maakte. Ik stortte me op een auberginedip met pindakaas uit Zuid-Afrika, een Kroatische auberginedip met rode paprika en een rodepaprikadip met walnoot uit Turkije. Ik werd er zo enthousiast van dat ik in een moeite door een eigen dip maakte van gerookte biet met geweekte cashewnoten, tahin en verse tuinkruiden (zoals citroenmelisse, munt, dragon, tijm). U kunt de recepten van Jury in zijn boek vinden, dat nog verkrijgbaar is, en met de gerooktebietencrème uit Diemen kunt u vandaag nog aan de slag. 100 g ongebrande cashewnoten, geweekt 500 g gekookte bieten, in plakken 4 eetl. tahin sap en rasp van 1 citroen stukje gember, geschild en geraspt 2 teentjes knoflook, geperst 2 theel. mierikswortel 1 à 2 eetl. sesamolie 40 g verse tuinkruiden, fijngehakt Doe de cashewnoten in een bakje met kokend water en week ze een uur. Giet af en laat ze uitlekken. Rook de bieten ca. 15 minuten in een rookoven of grill ze op een niet al te hete barbecue. Snijd ze daarna in kleinere stukken. Doe alle ingrediënten behalve de tuinkruiden in een keukenmachine en pureer tot een mooie dikke crème. Roer de tuinkruiden erdoor en breng op smaak met zout en peper. Zet koel weg tot gebruik. Serveer als basis in een wrap, bijvoorbeeld met gegrilde plakken aubergine, blaadje romaine sla, wat dun gesneden reepjes bleekselderij (allumettes), wortel uit de spiraalsnijder (of julienne gesneden uit een zakje) en een plakje avocado. Of op een royaal met groente belegd broodje. Of op een crackertje bij de borrel, of met een stukje stokbrood bij de barbecue.||https://www.volkskrant.nl/beter-leven/de-volkskeuken-creme-van-gerookte-biet~bbc7a932/
2022-07-26||De Volkskrant tv-selectie voor woensdag 27 juli||Canvas, 19.00 uur Eind jaren zeventig ontstond er binnen de disco een stroming die tientallen jaren stand zou houden. ‘High energy- disco’, afgekort als Hi-NRG, kenmerkte zich door een hoog tempo en een elektronische sound. Vroege voorbeelden zijn I Feel Love van Donna Summer en You Make Me Feel van Sylvester, waar bands en artiesten als Bronski Beat, The Pet Shop Boys en Franky Goes to Hollywood op zouden voortborduren. De documentaire High Energy: The Revival of Disco verkent de wortels van de Hi-NRG en belicht de link met de gaygemeenschap in de jaren tachtig. Arte, 20.15 uur (Drama, Hossein Pourseifi, 2019) In Duitsland lovend ontvangen gezinsdrama. Beate (Katrin Röver) is een Oost-Duitse scheikundige, die anno 1979 in de DDR samenleeft met haar Iraanse echtgenoot Omid (Reza Brojerdi), een man die twaalf jaar eerder uit Iran is gevlucht. Wanneer in Iran de Islamitische Revolutie uitbreekt geloven Beate en Omid dat er in zijn vaderland een vrijer leven mogelijk is voor hen en hun achtjarige dochter, waarop ze zich aan een avontuur wagen dat al snel op een verschrikking uitdraait - ook als Omid dat aanvankelijk niet wil inzien. NPO 3, 20.22 uur Met de avondvullende documentaire Tina maakten Dan Lindsay en T.J. Martin een uniek, dynamisch en zeer intiem portret van Tina Turner. De zangeres brak in de jaren zestig door in een duo met haar man Ike, maar na een bewogen periode ging ze solo verder om een van de grootste comebacks uit de muziekgeschiedenis te maken. De film vertelt zowel Turners persoonlijke verhaal als dat van haar formidabele carrière. Onder anderen Oprah Winfrey, Angela Bassett, Kurt Loder en Turners echtgenoot Erwin Bach vertellen in interviews wat Tina voor hen betekent. NPO 2, 22.09 uur Door zich voor te doen als Franse adel, een Russische prins en erfgenaam van de Rockefellers wist Christophe Rocancourt goedgelovige leden van de high society een fortuin te ontfutselen. De slachtoffers waren natuurlijk niet te spreken over de streken van de bedrieger, maar het belazeren van miljonairs leverde Rocancourt ook fans op. De experts van In het brein van de bedrieger merken dat hun testpersoon de controle niet graag uit handen geeft. Wanneer ze in zijn jeugd graven, ontdekken ze waar zijn minachting voor rijke, machtige mensen vandaan komt. NPO 2, 23.09 uur Mae West begon al op haar 7de met acteren, stond als tiener op de planken als entertainer en comédienne, en brak vervolgens door als danseres. Tegelijkertijd begon ze met het schrijven van pikante theaterstukken, die haar veel kritiek en een celstraf opleverden. West was al bijna 40 toen ze verscheen in haar eerste film, het medium dat haar wereldberoemd zou maken. De documentaire Mae West, Dirty Blonde portretteert haar als een volstrekt unieke ster: een vrijgevochten en vooruitstrevende vrouw die altijd trouw is gebleven aan haar principes. Arte, 23.45 uur (Komedie, Anne Fontaine, 2014) Madame Bovary? Nooit gelezen, vertelt Gemma haar nieuwe buurman. Opmerkelijk, aangezien ze net naar de streek is verhuisd waar Gustave Flaubert zijn klassieker schreef, haar man ook Charles heet én zij op twee letters na haar volledige naam deelt met de archetypische verveelde echtgenote uit het boek. En daar beginnen de overeenkomsten pas, in deze verfilming van Posy Simmonds’ strip, waar alle literaire verwijzingen een gimmick zijn. Een vermakelijk spelletje zoek-de-verschillen wil Gemma Bovery zijn, doorspekt met intelligente humor. En dat is het, van begin tot eind. BBC 2, 23.50 uur (Kostuumdrama, Josie Rourke, 2018) Prachtig vormgegeven historische film, rond de spanningen tussen de Engelse koningin Elizabeth (Margot Robbie) en haar nicht, de Schotse koningin Mary (Saoirse Ronan). De laatste keerde op 18-jarige leeftijd als weduwe terug uit Frankrijk om in Schotland haar troon op te eisen. Dit zorgde voor een verschuiving in het machtsevenwicht op het eiland. Debutant Rourke laat het rode haar van beiden heerlijk opvlammen in het palet van grijsblauwe tinten. Het onderstreept tegelijkertijd hun verbondenheid en hun uitzonderingspositie. De film haakt soms te nadrukkelijk aan bij de huidige tijdgeest, terwijl het vooral aan de geweldige hoofdrolspeelsters te danken is dat hun personages mensen van vlees en bloed worden.||https://www.volkskrant.nl/cultuur-media/de-volkskrant-tv-selectie-voor-woensdag-27-juli~b3922590/
2022-07-26||Rekruut saboteert oefening, kapitein trekt wit weg||Acht uur. We oefenen ‘het door­geven van wachtwoorden’. We ­zitten dicht op elkaar in een loopgraaf. Vooraan geeft stafonder­officier Flach het wachtwoord op. De een geeft het fluisterend door aan de ander. De laatste moet het op papier zetten en het weer terug naar de stafonderofficier brengen. De stafonderofficier overhandigt het daarna aan de kapitein. Vervolgens leest die het hardop voor, het moet ­precies overeenstemmen met het opgegeven wachtwoord. Getallen worden nogal eens verkeerd doorgegeven, en de kapitein windt zich daar steeds weer over op. Hij zegt dat het in het ernstigste geval dood door schuld kan betekenen, het leven van een complete ­compagnie kan ervan afhangen. Mijn buurman geeft mij fluisterend het nieuwe wachtwoord door: ‘Sieben feindliche Panzer, mit 25 km/h auf eigene Stellung bewegend. Fertigmachen zum Sturm­angriff.’ Ik geef het door: ‘ABC-alarm. Abwurf der A-bombe 100m östlich. Atomblitz von links! Kopf in dem Sand! Zeitung drauf!’ De een geeft de ander als vanzelfsprekend het nieuwe parool door. De laatste schrijft het op en haast zich ermee naar de kapitein. Die wil het voorlezen, trekt dan wit weg als hij de foute tekst ziet. Hij kijkt mij bestraffend aan. Maar hij zegt niets en maakt er geen werk van.||https://www.volkskrant.nl/cultuur-media/rekruut-saboteert-oefening-kapitein-trekt-wit-weg~b10302e2/
2022-07-26||Wiegmans Engeland stap dichter bij EK-titel na ruime winst op Zweden||Nog maar een wedstrijd zijn de Engelse voetbalsters verwijderd van het bereiken van hun droom: in eigen land de Europese titel halen. De ploeg van coach Sarina Wiegman versloeg in Sheffield Zweden met maar liefst 4-0 en mag zondag naar Wembley. Tegenstander is daar Frankrijk of Duitsland, die woensdag de tweede halve finale spelen. De Haagse coach blijft steeds herhalen dat alles anders dan vijf jaar geleden, maar ondertussen komt ze steeds dichterbij haar tweede opeenvolgende titel. In 2017 haalde ze die met Nederland nog als outsider, met Engeland maakt ze de favorietenrol steeds meer waar. Vooraf probeerde ze de verwachtingen nog te matigen. Engeland scoort onder haar gemiddeld 5,5 doelpunten per wedstrijd. Tegen het sterke Zweden, verliezend olympisch finalist, zou dat zeker niet gebeuren, voorspelde ze. Toch liep de score opnieuw door goals van Beth Mead, Lucy Bronze, Alessia Russo, die de keeper verraste met een hakje, en Fran Kirby. Engeland kwam eigenlijk alleen in de openingsfase nog enigszins in de problemen. De Zweden zetten zoals ze gewend zijn de tegenstander flink onder druk. Dat leidde al in de eerste minuut tot een grote kans voor Sofia Jakobsson, die de bal niet langs de Mary Earps kreeg. Ook Stina Blackstenius stuitte op de keeper van Engeland, die even later nog geluk had toen de Zweedse spits op de lat kopte. Maar het team van Wiegman laat zich niet snel van de wijs brengen, kreeg langzaam meer controle en zocht en vond gaatjes in de Zweedse defensie. In de 34e minuut kwam spits Ellen White een teenlengte tekort voor een doelpunt, waarna de bal bij rechtsback Lucy Bronze belandde. Uit haar voorzet scoorde Mead de 1-0, haar zesde goal van het toernooi maakte. De 2-0 viel al een paar minuten na rust uit een kopbal Bronze. En de spanning was helemaal weg nadat de Russo de bal tussen de benen van de verraste Hedvig Lindahl door had gehakt. De Zweedse keeper zag er ook niet goed uit bij het schot van Fran Kirby dat voor de 4-0 zorgde. Na de ruime zege zal Wiegman ongetwijfeld opnieuw proberen de hoge verwachtingen de kop in te drukken, maar dat wordt steeds moeilijker. Door de winst op Zweden is Engeland onder haar al 19 interlands ongeslagen. Slechts twee keer werd er gelijkgespeeld, alle andere wedstrijden werden gewonnen. De ploeg scoorde al 104 doelpunten. De Nederlandse coach wordt bovendien geprezen, omdat ze moeilijke beslissingen durft te nemen. Zo liet ze routinier Steph Houghton thuis, omdat ze die niet fit genoeg vond voor het EK. In de kwartfinale wisselde ze na een uur toernooitopscorer Beth Mead, Ellen White, de Engelse topscorer aller tijden, en spelmaker Fran Kirby. Hun vervangers brachten Engeland met een goal en een assist langs Spanje.||https://www.volkskrant.nl/sport/wiegmans-engeland-stap-dichter-bij-ek-titel-na-ruime-winst-op-zweden~b122d74a/
2022-07-26||Ongekende regenval zorgt voor grote overstromingen in de Amerikaanse staat Missouri||Dinsdagochtend rond 5 uur lokale tijd vielen de eerste druppels in Missouri en al gauw kwam het met bakken uit de hemel. Om 10 uur was er in de stad St. Louis al 20 centimeter regen gevallen, evenveel als normaal in twee maanden tijd. Het vorige record stamde uit 1915, toen de staart van een orkaan door de regio raasde. In de tweede stad van Missouri werden veel mensen verrast door het snel stijgende water. Het noodnummer van de brandweer stond roodgloeiend. Een persoon die uit een ondergelopen auto kon worden gered is later overleden, zei het hoofd van de lokale brandweer op een persconferentie. De brandweer raadt mensen aan om niet te reizen en heeft voor een aantal gebieden een waarschuwing afgegeven. Beelden op sociale media tonen zwaar getroffen woonwijken en onbegaanbare wegen. Zeker vier snelwegen en een aantal andere grote wegen zijn deels afgesloten. Er is een regionaal evacuatiecentrum opgezet voor mensen wiens huis is getroffen of die simpelweg niet meer thuis kunnen komen. De omgeving van St. Louis werd het zwaarst getroffen, maar ook op andere plekken in Missouri en in het zuiden van buurstaat Illinois kregen mensen te maken met plotselinge overstromingen. In de loop van de ochtend is het minder hard gaan regenen. Voor de middag is droogte voorspeld, waardoor het waterpeil hopelijk zal gaan dalen. Extreme neerslag komt steeds vaker voor als gevolg van klimaatverandering. Volgens het klimaatbureau van de Amerikaanse overheid is het aantal voorvallen van extreme neerslag tussen 1901 en 2016 met 42 procent toegenomen in het Midwesten van Amerika, waar Missouri onder valt.||https://www.volkskrant.nl/nieuws-achtergrond/ongekende-regenval-zorgt-voor-grote-overstromingen-in-de-amerikaanse-staat-missouri~bf2cb902/
2022-07-26||Volgende tegenvaller asielzoekersplan Van der Burg: in Velsen kunnen geen zeecruiseschepen aanmeren||Volgens de mail, die in handen is van de Volkskrant, heeft havenbeheerder Rijkswaterstaat geconcludeerd dat de Vob-kade in Velsen-Noord op dit moment niet veilig genoeg is voor het plan. De haven ontvangt enkel relatief kleine vaartuigen. Bij sterke wind zou een groot schip los kunnen raken van de kade. Ook brengen de bouwwerkzaamheden aan de nabijgelegen Velsertunnel risico’s met zich mee die nog niet goed onderzocht zijn. Het kabinet beoordeelt de gevaren als te groot. Het scenario dat staatssecretaris Van der Burg (Asiel) vorige week schetste, een dobberend schip op zee zonder vaste verbinding met het land, is evenmin waarschijnlijk. Eerst kijken de betrokken instanties naar andere mogelijkheden: aanpassingen aan de haven of de inzet van meerdere kleinere cruiseschepen. Het is een volgende domper voor het vorige week gepresenteerde plan van de staatssecretaris. Van der Burg wil met drie cruiseschepen op zee de capaciteit in de Nederlandse asielopvang met drieduizend bedden opkrikken, maar hij heeft veel moeite om gemeenten mee te krijgen in zijn enthousiasme. Velsen stemde als enige direct in. In Vlissingen kreeg hij direct nul op het rekest. Een probleem is dat Nederland maar acht zeehavens heeft waar zo’n cruiseschip eventueel zou kunnen aanleggen. Nu blijkt dat de kades in Velsen eigenlijk ook niet hoog genoeg zijn, rijst de vraag hoeveel van de resterende zes zeehavens dan wel perfect passen in de kabinetsplannen. Van der Burg zei vorige week op een persconferentie juridisch te onderzoeken of de cruiseschepen ook niet voor anker konden nabij land. De asielzoekers zouden dan met ‘loodsboten’ van schip naar wal kunnen ‘pendelen’. Mogelijk heeft de stormvloed aan kritiek op dat plan een afschrikwekkende werking gehad, want in Velsen kijken het kabinet, Rijkswaterstaat en het COA eerst naar twee andere alternatieven. Een externe adviseur gaat onderzoeken of de kade toch op een manier kan worden ingericht, zodat een groot schip wél kan aanmeren. Als dat niet lukt, wil het kabinet riviercruiseschepen inzetten. Die zijn lager dan zeewaardige cruisevaartuigen en kunnen dus makkelijker aanleggen in de haven, maar hebben minder capaciteit. Er zouden dan dus meer schepen moeten aanleggen. Het bedenken van een werkend plan heeft haast. Volgende maand meert het al bestelde schip aan in Velsen. Voor de andere twee schepen is nog geen bestemming gevonden.||https://www.volkskrant.nl/nieuws-achtergrond/volgende-tegenvaller-asielzoekersplan-van-der-burg-in-velsen-kunnen-geen-zeecruiseschepen-aanmeren~bebc4a9c/
2022-07-26||Weinig eensgezindheid tussen EU-lidstaten over bezuiniging op gas, waterig compromis||Jozef Sikela, de Tsjechische minister van Handel en Industrie, sprak gistermiddag bezweringsformules uit die je vaak hoort na afloop van Europese toppen. ‘De Europese Unie is verenigd en solidair’, verklaarde de voorzitter van de buitengewone Energieraad. ‘Het besluit van vandaag laat duidelijk zien dat de lidstaten zich als één man zullen verzetten tegen elke Russische poging verdeeldheid in de EU te zaaien.’ De werkelijkheid is anders. Eensgezindheid tussen de lidstaten was ver te zoeken. Onmiddellijk nadat de Europese Commissie vorige week een voorstel op tafel had gelegd om het Europese aardgasverbruik deze winter omlaag te brengen, kwam er verzet. De Commissie wilde alle EU-landen ertoe verplichten hun landelijke gasconsumptie tussen 1 augustus en 31 maart met minimaal 15 procent te verlagen ten opzichte van hun gemiddelde verbruik in de afgelopen vijf jaar. Brussel wil zich zo wapenen tegen een mogelijke gasleveringsstop door Rusland. Als vergelding voor de sancties van de EU heeft Rusland de gasleveranties aan Europa teruggeschroefd. Vanaf woensdag stroomt er nog maar 20 procent van het gebruikelijke gasvolume naar de EU door de pijplijn Nord Stream 1. De Europese gasvoorraden zijn bovendien slecht gevuld. De Europese Commissie voorziet problemen voor de winter als Poetin de gaskraan nog verder dicht draait. Met name Duitsland en de lidstaten in Centraal-Europa zijn sterk afhankelijk van Russisch gas. De Commissie stuurde aan op een verplicht én identiek reductiedoel voor alle EU-landen. Lidstaten die weinig Russisch gas verbruiken, kunnen dan tijdens een Russische leveringsstop extra gas leveren aan lidstaten die krap zitten. De Commissie deed dus een beroep op onderlinge solidariteit om als EU sterker te staan tegen Russische ondermijningspogingen. Dat hoge ideaal is ten prooi gevallen aan de messen op de onderhandelingstafel. Het verplichte karakter van het gasreductiedoel is gesneuveld. De meeste lidstaten willen alleen instemmen met een vrijwillig reductiepercentage. Een verplichting zou er later misschien alsnog kunnen komen als een meerderheid van de 27 lidstaten, inclusief een aantal grote, dat zou willen. Die kans lijkt klein, want grote lidstaten als Frankrijk, Italië en Spanje zijn niet of nauwelijks afhankelijk van Russisch gas. Zij voelen er weinig voor hun eigen economie te pijnigen om Duitsland uit de brand te helpen. In de zuidelijke wandelgangen ging het voorstel van de Commissie smalend over de tong als de ‘Duitsland-richtlijn’. Het nationale eigenbelang stond in de onderhandelingen voorop. De eilandstaten Malta, Cyprus en Ierland hebben een vrijstelling bedongen, omdat hun gasinfrastructuur niet op het Europese vasteland is aangesloten. Duitsland en andere landen hebben er niets aan als die eilanden gas besparen, omdat die hun overtollige gas toch niet kunnen doorleveren. De Baltische landen worden vrijgesteld als Rusland zijn stroomleveranties staakt, want Estland, Letland en Litouwen moeten dan zelf stroom opwekken met gascentrales. België hoeft minder dan 15 procent te besparen, omdat het al veel gas aan andere lidstaten levert. Lidstaten die gas nodig hebben voor ‘cruciale industrieën’ kunnen om een verlaging van hun reductiedoel vragen, net als lidstaten waarvan het aardgasverbruik het afgelopen jaar minstens 8 procent is gestegen. Ook EU-landen die hun wintervoorraden al hebben aangevuld (tot minstens 80 procent) hoeven minder gas te besparen. De Hongaren vonden al deze concessies niet genoeg en stemden tegen de slottekst. Ze vroegen Rusland vorige week op eigen houtje de gasleveringen aan hun land op te voeren. Het uitgebreide palet aan uitzonderingen en vrijstellingen, in combinatie met het niet-bindende karakter van de afspraken, roept de vraag op of het besparingsdoel van 15 procent realistisch is. Sommige diplomaten in Brussel hadden daar dinsdag een hard hoofd in.||https://www.volkskrant.nl/nieuws-achtergrond/weinig-eensgezindheid-tussen-eu-lidstaten-over-bezuiniging-op-gas-waterig-compromis~b7dff9ec/
2022-07-26||Reizigers vermaken met kunst op Schiphol? ‘Niet doen jongens’||Een paar weken geleden opperde een gefrustreerde Schipholganger dat wat entertainment tijdens het wachten in de ellenlange rijen voor de douane fijn zou zijn. Ik probeerde me voor te stellen hoe dat eruit zou zien. Ik werd er namelijk best enthousiast van. Ik ben immers een kunstenaar en kunstenaars hebben vrijwel altijd zin om van bijna niets iets te maken of om een niet zo leuke situatie van artistieke context te voorzien. Ik zag het zo voor me: tot het personeelstekort op Schiphol is opgelost of er gewoon niemand meer met het vliegtuig gaat, vermaken kunstenaars de wachtende passagiers. Weken achter elkaar elk kwartier een andere artiest. Een greep uit het programma: een ik-wacht-al-zo-lang-huilkwartiertje met een singer-songwriter, een beetje klimaatpoëzie, een korte film van een jonge maker over wachtende mensen, een paar lekkere meezingers van een volkszanger over vakantieliefdes, een duistere techno-set voor de vertraagde vliegers, een mime-act die een verdrietige Schiphol-medewerker uitbeeldt terwijl die passagiers probeert te kalmeren, een mini-expo met foto’s van bijna lege vluchten en wat stand-upcomedy over het ongeduld van de Nederlander in diverse situaties. Voor ieder wat wils, natuurlijk, jouw entertainment (ik noem het cultuur) is niet het mijne: de een wil Netflix, de ander wil theater, en die wil weer een moshpit. Begin deze maand stelde de Kunstenbond de staat aansprakelijk voor de geleden verliezen van zzp-kunstenaars tijdens de coronacrisis. De teller staat op moment van schrijven op 19.417.469 euro. Dat klinkt als een scheet uit elk ander overheidsbudget (zegge: de geplande 30 jaar durende herinrichting van het Nederlandse landschap, die miljarden zal kosten), maar het belang van kunst vergelijken met welke andere zaak dan ook in Nederland, blijkt vrij nutteloos en kan misschien zelfs gevaarlijk zijn, dus vergeet dat ik opmerk dat de reparatie van de cultuursector nodig is. ‘Die Lisa Weeda moet echt werk gaan zoeken’, zal een enkele lezer nu misschien denken. ‘Schrijven (zoals ik nu hier doe, op pagina twee van uw krant, iets wat u als lezer waarschijnlijk toch als zinvol beschouwt, aangezien u mij nu leest, maar laat ik vooral niet te meta worden) ‘is geen echt beroep. Dat is een hobby.’ Terug naar Schiphol, want op vakantie kunnen interesseert ons gelukkig bijna allemaal, in tegenstelling tot trots zijn op onze kunst en cultuur. Het zou mooi zijn als kunstenaars met een flink Schiphol-entertainment-budget (bijvoorbeeld ongeveer 19 miljoen, dat dan helaas niet besteed kan worden aan het fatsoenlijk betalen van grondpersoneel dat zich helemaal uit de naad staat te werken) de werkelijke prijs zouden kunnen vragen voor wat ze maken en uitvoeren. Ik droom van een meeting met de finance-afdeling van Schiphol, die ervoor zorgt dat elke kunstenaar fair pay krijgt, waarna de finance-afdeling dit vol trots deelt via een gepersonaliseerde e-mail aan alle Schiphol-klanten. Het zal erop neerkomen dat dit niet gebeurt, want zo werkt de wereld nou eenmaal niet. De overheid zal een aardige brief sturen naar de Kunstenaarsbond, de kunstenaars zullen geen tijd hebben om hard te gaan protesteren, want ze hebben geen geld, dus moeten ze elke klus aanpakken (niet doen jongens) en zullen ze kunst blijven maken voor minimale rukbedragen en een schraal inkomen blijven verdienen: iets van omgerekend 14 euro per uur. Dat is wat een beginnende medewerker op Schiphol ongeveer ook verdient.||https://www.volkskrant.nl/columns-opinie/reizigers-vermaken-met-kunst-op-schiphol-niet-doen-jongens~b961bbfa/
2022-07-26||Is de ingezette cultuurverandering bij het Amsterdamse corps dan toch een wassen neus? ||‘We are family’, zingen de vrouwelijke leden van het Amsterdamsch Studenten Corps zondagavond nog vrolijk, nadat voorzitter Heleen Vos een speech over zusterliefde heeft afgestoken tijdens de lustrumviering van de vereniging. Tijdens het zogenoemde Heren- en Damesdiner zitten de vrouwen apart van de mannen. De seksen zijn van elkaar gescheiden door geblindeerde hekken, maar in de hoge Amsterdamse loods waar het diner wordt gehouden, krijgen de ongeveer tweeduizend aanwezige studenten wel ongeveer mee wat er aan de andere kant wordt gezegd. ‘We hoorden al dat de sfeer aan de andere kant niet zo goed was als bij ons’, vertelt een vrouwelijk lid, dat niet met haar naam in de krant wil om ‘ruzie met bepaalde leden en negatief gedoe’ te voorkomen. ‘Maar ineens kwamen er vanaf de mannenzijde allemaal bierglazen over het hek onze kant op.’ De plastic glazen kaatsen de wijnglazen op tafels omver, met een hoop gerinkel tot gevolg. Sommige vrouwen duiken onder de tafel en probeerden zich met stoelen te beschermen. Een vrouw die haar hoge hakken heeft uitgedaan, loopt op blote voeten tussen het glas op de grond. ‘Ik schrok heel erg’, vertelt de studente. ‘Ik moet niks hebben van geweld.’ Intussen nemen aan de andere kant van het hek prominente corpsleden een voor een het woord. Op een filmpje dat rondgaat op sociale media is te horen dat een ouderejaars op het podium zegt dat ‘vrouwen niks en niks meer zijn dan een hoer’. Vanuit de zaal, bestaande uit zo’n duizend mannelijke leden, wordt instemmend ‘hoer, hoer’ gescandeerd. Een andere spreker, lid van de ontgroeningscommissie, zegt volgens een door ruim 270 leden ondertekende brandbrief – een unicum binnen het corps – dat de ‘heren de nekken van vrouwen zullen breken, om hun lul erin te steken’. Ook een lid van de Senaat (het bestuur) betreedt het podium. Hij herhaalt daar volgens de brief dat vrouwen hoeren zijn en dat het corps boven de samenleving staat. Het anonieme vrouwelijke lid is op dat moment al naar buiten gevlucht ‘om rust te vinden’. Terwijl ze ‘totaal overstuur’ naar huis vertrekt, wordt ze nagefloten door mannelijke leden en voor ‘hoer’ uitgemaakt. Ze doet die nacht geen oog dicht. Het meest frustrerend vindt ze dat de seksistische uitspraken zijn gedaan door leden uit het ‘hoogkader’ van de vereniging, onder wie het genoemde bestuurslid. ‘Dit lid is het afgelopen jaar aanwezig geweest in gesprekken waar meiden hun verhaal hebben verteld over seksuele intimidatie binnen de vereniging, ik ook. Dat iemand daar zó mee omgaat, dat is shockerend.’ Is dit nu het resultaat van de ‘cultuurverandering’ waaraan het Amsterdamse studentencorps het afgelopen jaar naar eigen zeggen zo hard heeft gewerkt? De gebeurtenissen van zondag staan niet op zichzelf. In september vorig jaar berichtte de Volkskrant over gewonden bij geweldsincidenten tijdens de jaarlijkse ontgroening waaraan aspirantleden van het Amsterdamse corps worden onderworpen. Na de publicatie werden de activiteiten vroegtijdig gestaakt. Intern onderzoek van de Universiteit van Amsterdam en de Vrije Universiteit maakte later duidelijk dat aspirant-leden extreem waren vernederd, geschopt en in elkaar geslagen. De universiteiten trokken daarop de beurzen voor bestuursleden in. Het corps beloofde beterschap en was voornemens het vertrouwen van de onderwijsinstellingen terug te winnen. Maar door het jongste incident is herstel van vertrouwen nog lang niet in zicht. Integendeel. Zelfs burgemeester Femke Halsema van Amsterdam, die op 16 juli nog enthousiast de lustrumweek van het corps opende, onderzoekt nu met welke maatregelen het wangedrag bij de vereniging kan worden aangepakt. Zo zou de gemeente als ‘uiterste consequentie’ de exploitatievergunning van de sociëteit aan de Warmoesstraat kunnen intrekken. Volgens de burgemeester hebben de sprekers zich zondag niet alleen schuldig gemaakt aan discriminatie en seksisme, maar ook aan het oproepen tot geweld tegen vrouwen. De Amsterdamse universiteiten en de Hogeschool van Amsterdam piekeren er voorlopig niet over om de bestuursbeurzen weer beschikbaar te stellen. Drie van de vier sprekers die zich zondag op het podium seksistisch uitlieten, hadden een officiële functie binnen het corps. Zij hebben inmiddels uit eigen beweging hun taak neergelegd. ‘Dit doet mij verdriet’, schrijft voorzitter Vos dinsdag in een persbericht. ‘Maar ik ben het ermee eens dat hun positie sinds de gebeurtenissen van eergisteren onhoudbaar is geworden.’ Het bestuur laat een interne commissie onderzoek doen naar de vier leden. ‘Dit kan leiden tot sancties inclusief schorsing of beëindiging van het lidmaatschap’, aldus Vos. Ook wordt overwogen of naar aanleiding van ‘de ernstige uitspraken’ aangifte moet worden gedaan. De inschrijving voor nieuwe leden, die woensdag zou openen, is vanwege de commotie voorlopig opgeschort. Eerder maakte prinses Amalia in haar biografie bekend dat zij van plan was zich komend studiejaar in te schrijven bij het corps in Amsterdam. De Rijksvoorlichtingsdienst (RVD) wil niet zeggen of de incidenten van zondag voor de prinses aanleiding zijn om haar aanmelding te heroverwegen. Dat is volgens de RVD een ‘privékwestie’. Wat de ophef van de laatste dagen anders maakt dan eerdere incidenten, is dat de uitlatingen van zondag ook intern scherp worden veroordeeld. De tijd van het weglachen van wangedrag is voorbij. Voorzitter Vos schrijft maandag in een brief aan de leden dat de Senaat is overladen met mails en berichten van leden die de gebeurtenissen ten strengste afkeuren. ‘Daar ben ik blij mee. Het laat namelijk zien dat een groot deel van de vereniging niet alleen slecht gedrag van goed gedrag weet te onderscheiden, maar zich ook massaal uitspreekt tegen misdragingen en het eens is met de richting waarin de vereniging wil en zal bewegen.’ Binnen de vereniging wordt hard gewerkt aan de vorig jaar aangekondigde cultuurverandering, blijkt uit documenten die in handen zijn van de Volkskrant. Zo het advocatenkantoor De Roos & Pen al sinds januari bezig om de mogelijke misstanden die tijdens de ontgroening hebben plaatsgevonden te onderzoeken, onder meer via interviews met leden en oud-leden, al dan niet anoniem. Het onderzoek, dat in het najaar moet zijn afgerond, wordt door de Vereniging van Reünisten betaald. Sowieso hebben veel oud-leden grote zorgen over de jongere generatie. ‘Het besef van grenzen is bij bepaalde disputen de afgelopen tien jaar compleet verdwenen’, staat bijvoorbeeld in een brief die in juni verspreid werd onder leden van een vrouwendispuut. ‘Er heerst een ‘lak aan de Senaat’-mentaliteit en schorsingen zijn stoer.’ Arthur Knipping schrijft namens het bestuur van de Vereniging van Reünisten aan alle ‘waarde leden’: ‘Die cultuur is kwetsend en leidt tot de onveilige cultuur waar we van af moeten. Ook omdat het uiteindelijk onze vereniging om zeep helpt.’ De frustratie over het wangedrag is bij veel (oud-)leden extra groot omdat er het afgelopen jaar rond de vijftig ‘dialoogsessies’ hebben plaatsgevonden, met juist als doel om bewustwording te creëren over onder meer de mentale gezondheid van leden en de invloed van groepsdruk. Intussen zijn ook regels voor de ontgroening, die maandag begint, flink aangescherpt. De aspirant-leden krijgen per dag te horen welke activiteiten er worden ondernomen en mogen zich daar, als ze zich er niet prettig bij voelen, aan onttrekken. Er zijn meerdere vertrouwenspersonen aanwezig die continu toezicht houden. De nieuwe studenten krijgen bovendien ‘slaapgarantie’; ze hoeven niet meer op locatie een doorwaakte nacht – vol onvoorziene, slopende verrassingsactiviteiten – door te brengen. ‘Elk detail van de ontgroening staat in het protocol omschreven’, zegt een tweedejaarslid dat ook absoluut niet met naam in de krant wil. ‘Van het eten dat de novieten (aspirant-leden, red.) krijgen tot de geintjes die worden uitgehaald.’ Daar wordt onder leden soms gekscherend over gedaan. ‘Het is een beetje woke-achtig geworden’, vervolgt hij, met schorre stem vanuit bed (‘Sorry, ik ben net pas wakker’). Toch vindt hij het te prijzen dat het corps serieus werk maakt van een cultuuromslag. ‘Ik zie sindsdien zeker verandering. Bij overschrijdende situaties wordt er eerder gezegd: hou je bek eens, doe normaal.’ Maar door zo’n incident van zondag is het corps in één keer weer terug bij af, vreest ook deze student. En misschien zijn zulke excessen binnen een vereniging wel onvermijdelijk. ‘Het corps is heel erg opgedeeld. Die hiërarchie tussen disputen krijg je nooit weg, er zullen altijd etters tussen zitten.’ Ook Charles Huijskens, die het corps met zijn communicatiebureau strategisch ondersteunt, vreest dat het lastig zal zijn dit soort wangedrag in de toekomst te voorkomen. ‘Om een vereniging met grote aantallen leden ervan doordrongen te laten raken dat je sommige dingen niet kunt zeggen, is bij wijze van spreken net zo moeilijk als om Johan Derksen rustig te krijgen.’ Zelf was Huijskens actief lid in de jaren zeventig, ‘een tijd dat er nul komma nul sprake was van gedoe’. Hij helpt de vereniging nu bij wijze van vriendendienst bij het bepalen van de communicatiestrategie. Ook was hij een van de partijen, naast betaalde advocatenkantoren, die richting gaven aan het nieuwe ontgroeningsbeleid. Leden zijn er door het bureau van Huijskens op gewezen dat er in deze tijd niets binnenskamers blijft. ‘Vroeger konden er nog dingen in beslotenheid worden gezegd. Dat bestaat niet meer. Je kunt er blind van uitgaan dat tijdens zo’n diner iedereen filmpjes maakt. De dingen die je dan zegt, hebben hetzelfde gewicht als een persbericht.’ De uitlatingen van zondag verbazen Huijskens daarom. ‘Deze jongelui lijken zich niet te realiseren dat ze tot in de lengte van dagen met hun uitspraken zullen worden geconfronteerd, omdat alles via Google valt te achterhalen. Het kost ze gewoon hun baan.’ Het wordt nu volgens Huijskens wel heel moeilijk om de buitenwereld te overtuigen dat er werkelijk iets is veranderd aan de cultuur in het corps. ‘Hier valt niet tegenop te pr’en.’||https://www.volkskrant.nl/nieuws-achtergrond/is-de-ingezette-cultuurverandering-bij-het-amsterdamse-corps-dan-toch-een-wassen-neus~baa95127/
2022-07-26||Europese bosbranden leggen in slechts zeven maanden al meer bos in de as dan in heel 2021||Dat blijkt uit cijfers van het European Forest Fire Information System (EFFIS), de organisatie die namens de Europese Unie bosbranden in Europa en het Middellandse Zeegebied in de gaten houdt. In 2022 was tot en met afgelopen vrijdag ongeveer 515 duizend hectare verbrand, bijna vierenhalf keer zoveel als normaal op dat moment in het jaar. Volgens voorlopige metingen is dat in de afgelopen dagen opgelopen tot boven de 600 duizend hectare. Ter vergelijking, gedurende heel vorig jaar ging ‘slechts’ 500 duizend hectare verloren, maar dat was geen mild jaar. Volgens de metingen die EFFIS sinds begin deze eeuw uitvoert, ging alleen in 2017 meer bos verloren – toen maar liefst 1,2 miljoen hectare. Ongeveer halverwege het Europese bosbrandseizoen is dus ook ongeveer half zoveel bosoppervlakte verloren gegaan aan branden als in dat recordjaar. In Portugal, Spanje en Frankrijk is de situatie na de vuurzee van vorige week grotendeels onder controle, maar momenteel heeft met name de Griekse brandweer het moeilijk. Op het toeristische eiland Lesbos moesten vakantiegangers en bewoners geëvacueerd worden, en ook op het Griekse vasteland staan al dagenlang grote stukken bos in brand. Op het Canarische eiland Tenerife moesten zeshonderd mensen geëvacueerd worden vanwege een grote bosbrand. Met name in Frankrijk, Roemenië, Slovenië en Spanje is dit jaar aanzienlijk meer bos verloren gegaan dan normaal. Die eerste drie landen hadden voorheen nauwelijks met het probleem te maken, maar de bosbranden van dit jaar zijn waarschijnlijk een voorbode van meer onheil. De enorme schaal van de verwoesting door bosbranden en de uitbreiding naar gebieden die er voorheen weinig last van hadden, is onderdeel van een trend, stelt klimaatwetenschapper Sander Veraverbeke van de VU. Hij deed onlangs met een internationaal team onderzoek naar de invloed van klimaatverandering op natuurbranden en concludeerde dat de droge, warme weersomstandigheden die het risico op bosbranden vergroten nagenoeg overal ter wereld vaker voor zullen komen. ‘Droog en heet weer is geen garantie voor natuurbranden, maar het verhoogt het risico wel aanzienlijk’, legt Veraverbeke uit. Klimaatverandering schroeft niet alleen de gemiddelde temperatuur omhoog, maar verergert ook de weersextremen. En juist die zijn een voedingsbodem voor natuurbranden. Europa, en specifiek Zuid-Europa, warmt daarbij ook nog eens sneller op dan andere werelddelen. Dat komt waarschijnlijk door veranderingen in de straalstromen boven Eurazië, concludeerden collega’s van Veraverbeke eerder deze maand. Daardoor blijven weersystemen die warme lucht vanuit Noord-Afrika naar Europa brengen langer actief. De uiteindelijke oorzaak van die veranderende luchtstromen? Hoogstwaarschijnlijk de snellere opwarming van de polen als gevolg van klimaatverandering. Ook in Nederland moeten we ons volgens Veraverbeke voorbereiden op meer natuurbranden. Gert-Jan Nabuurs, boswetenschapper aan de Wageningen Universiteit, valt hem daarin bij. ‘In een land zo dichtbevolkt als Nederland zijn er grote risico’s verbonden aan bosbranden’, stelt Nabuurs. ‘Daarom moet je het bos zo gemengd mogelijk houden en niet alleen maar naaldbomen planten.’ Een land als Portugal heeft in de afgelopen jaren veel coniferen geplant voor de houtproductie, maar komt er nu achter dat die bomen ook makkelijker branden dan loofbos. Daarnaast zou je volgens Nabuurs in de winter gecontroleerd delen van het bos in brand kunnen zetten om de ‘brandstofvoorraad’ in de zomer te beperken. ‘In het Middellandse Zeegebied was dat vroeger een taak die de boeren voor hun rekening namen, maar omdat er nu veel minder mensen op het platteland wonen, gebeurt het veel minder. De brandweer heeft er ook niet altijd de capaciteit voor’, vertelt Nabuurs. ‘We zijn nu een groot project gestart over bosherstel in Europa. Dat streeft naar lokaal de beste boomsoorten en inrichting, gericht op houtproductie, maar ook natuur en aanpassing aan klimaatverandering.’ Ook Veraverbeke denkt dat er op het gebied van landschapsbeheer nog veel te winnen is, bijvoorbeeld door het ‘compartimenteren’ van bos, het aanleggen van brede wegen of onbegroeide stroken waar het vuur niet naar het aangrenzende deel van het bos kan oversteken. En er zou meer aandacht moeten komen voor preventie. ‘Bijna elke brand hier heeft een menselijke oorsprong, dus moet je zorgen dat je niets aansteekt.’ Uiteindelijk vereist het een systematische aanpak, denkt Veraverbeke: ‘Nederland is een schoolvoorbeeld van geïntegreerd waterbeleid, iedereen weet wat daarin zijn taken zijn. Recent is droogte daarbij gekomen, en je zou vuur daar eigenlijk ook aan toe moeten voegen.’||https://www.volkskrant.nl/nieuws-achtergrond/europese-bosbranden-leggen-in-slechts-zeven-maanden-al-meer-bos-in-de-as-dan-in-heel-2021~b39a240a/
2022-07-26||Ineens moet kantoorpersoneel aan de bak: Mascha van vervoersplanning zit nu zelf achter het stuur||‘Ik zei nog zo: geen elektrische auto.’ Mascha Geuze (50) zucht hoorbaar boven de kakofonie van piepjes in de hagelwitte Kia uit. Ze had alles nog zo zorgvuldig voorbereid: vanmorgen om zeven uur vertrok ze al uit Bemmel om op tijd bij haar ophaaladres in Oss te zijn, via Google Maps reed ze gisteren alvast denkbeeldig de route. Maar nu staat ze stil in een vinexwijk met een auto die maar blijft roepen dat ze naar de ‘P’ moet schakelen. Als ze dan ook nog eens voor de verkeerde deur blijkt te staan, constateert ze: ‘Dit zijn toch ook de zenuwen.’ Dat die door haar lijf gaan, komt doordat dit haar tweede rit is als chauffeur in het leerlingen- en zorgvervoer. Als planner zit ze normaal gesproken in Oss op het kantoor van vervoerservice Van Driel. Maar nu er door een tekort aan chauffeurs steeds meer gaten in de roosters vallen, probeert ze die eigenhandig te dichten. Ze is niet de enige: ook het afdelingshoofd, de taxileraar, administrateurs en ‘dames van P&O’ nemen eerst achter het stuur plaats voordat ze de kantoortuin binnenstappen. Ze besloten te gaan rijden na een noodkreet van hun bazen Maarten en Maurits van Driel. Met een tekort van honderd chauffeurs op een personeelsbestand van duizend mensen zagen vader en zoon zich eerder al genoodzaakt om zelf vóór werktijd wat ritten te pakken. Hetzelfde geldt voor mevrouw Van Driel, zus Van Driel en zelfs haar partner, die het doet voordat hij naar zijn eigen werk elders gaat. Een kroeg zonder personeel kan desnoods een dag dichtgaan, het familiebedrijf kan moeilijk tegen kwetsbare leerlingen zeggen: dan maar even geen school. Van Driel is niet het enige bedrijf dat de personeelstekorten probeert te lenigen door een beroep te doen op kantoormedewerkers. KLM vraagt hun tijdens piekmomenten bij te springen in de vertrekhallen en bagageafhandeling. PostNL doet hetzelfde, bij de bezorging van brieven. In zorginstellingen spelen beleids- en communicatieadviseurs een potje badminton met cliënten. En om bezorgproblemen het hoofd te bieden, verzocht DPG, uitgever van onder meer de Volkskrant, journalisten ’s ochtends een krantenwijk te lopen. ‘Nu de personeelskrapte in steeds meer sectoren de dienstverlening in gevaar brengt, kijken organisaties scherper welke taken echt in de lucht moeten worden gehouden’, stelt arbeidseconoom Robert Dur van de Erasmus Universiteit. ‘Die koffer moet op de band, terwijl de marketing wel een dagje kan wachten.’ Zo legt de krapte bloot welke taken voor een bedrijf onmisbaar zijn. Vaak zijn dat de uitvoerende functies; laagbetaald en laaggewaardeerd. Maar is het omgekeerde ook waar: heeft het kantoorpersoneel dat nu bijspringt een misbare baan? Niet direct, denkt Dur. Vooralsnog is de enige manier om vast te stellen of iemand een ‘bullshitbaan’ heeft het hem of haar zelf te vragen. De hoogleraar deed het en zag dat 10 procent het eigen werk beoordeelt als zinloos en soms zelfs schadelijk voor de maatschappij. Deze percentages zijn hoger in bedrijven waar het werk zo in stukjes is geknipt dat er geen zicht is op het eindproduct – zoals aan de lopende band –, maar ook in op zichzelf nuttige banen waar door slecht management veel ‘bullshittisering’ optreedt, zoals ellenlange vergaderingen of papierwerk. En: onevenredig veel mensen in de marketing en pr vinden hun werk nutteloos, ontdekte Dur. Mascha Geuze zou de laatste zijn om haar werk zo te noemen. ‘Elke baan is belangrijk’, vindt zij. ‘We vormen allemaal een schakel in het geheel.’ Want als Geuze niet zulke doorwrochte planningen zou maken, wisten chauffeurs niet waar ze op welk moment moesten zijn. Dat die planning niet heeft voorkomen dat zij nu te laat voor de deur bij broers Nick (11) en Lucas (7) staat, met een auto die inmiddels oproept tot ‘systeem controleren’, noopt haar wel tot een andere conclusie. ‘Ik heb blijkbaar geen technisch inzicht.’ Gelukkig lijdt haar humeur daar niet onder. De scholieren worden verwelkomd met een vrolijk ‘goedemorgen’. ‘Sorry dat ik zo laat was’, zegt ze met een blik in de achteruitkijkspiegel. ‘Maar ik had wat problemen met het voertuig. Konden jullie een beetje slapen met die hitte?’ De broers blijken zwijgzame types. Al wil de oudste als ze de hoek om zijn toch nog wel wat kwijt. ‘Je was te laat. Onze schoolbel is allang gegaan.’ Ook vader en zoon Van Driel hebben geen twijfel over het nut van een goede planning. De kantoormedewerkers die bijspringen, doen dat dan ook niet in plaats van hun eigen werkzaamheden, maar ervóór. Hartverwarmend, vinden ze. Daarmee is het geen oplossing voor de lange termijn. Want de werkdruk wordt alleen maar hoger, terwijl hun eigen afdelingen ook kampen met een tekort aan personeel. Robert Dur verwacht dan ook niet dat kantoorpersoneel moet vrezen blijvend te worden verbannen naar een plek buiten de kantoortuin. Hij denkt wel dat de huidige krapte een permanente stempel kan drukken op organisaties. ‘Die kunnen op zoek gaan naar nieuwe manieren van werken met minder nutteloze taken. En werknemers die nu in banen zitten die ze nutteloos vinden, kunnen op zoek gaan naar werk waarin ze wél betekenis zien.’ Of de krapte dan is opgelost, is moeilijk te zeggen. ‘Maar het leidt in ieder geval tot gelukkiger werknemers.’ In Oss komt Geuze om vijf over half negen lachend terugrennen van een verlaten schoolplein. ‘De docent begreep maar al te goed dat we te laat waren’, zegt ze. ‘De school kampt namelijk zelf óók met een personeelstekort.’||https://www.volkskrant.nl/nieuws-achtergrond/ineens-moet-kantoorpersoneel-aan-de-bak-mascha-van-vervoersplanning-zit-nu-zelf-achter-het-stuur~ba61a3e3/
2022-07-26||Metgezel van Pim Fortuyn verdween na diens dood naar de achtergrond en richtte zich op het vergaren van kennis||Hij hoorde drie knallen achter zich, zachte knallen. ‘Een klapperpistooltje’, was zijn eerste gedachte. Toen hij omkeek, zag hij Pim Fortuyn liggen. Het was 6 mei 2002. Ze hadden zich willen opmaken voor de verkiezingsdag op 15 mei. Dan zou Pim in alle vroegte over het strand de rijzende zon tegemoet lopen en in de camera’s roepen: ‘Nederland, word wakker’. Zo had hij het bedacht, Albert de Booij. Actie Samurai. De Booij was een vriend van de vermoorde politicus en een van de oprichters van de politieke partij LPF. Ze leerden elkaar kennen bij de Speakers Academy, het sprekersbureau van De Booij. Wat volgde waren honderd dagen turbulentie. ‘Dat was het begin van ons avontuur’, zei De Booij, die er zijn bekendheid aan dankt. Het was de opmaat naar een Griekse tragedie, want het noodlot leek ingebakken. Na de begrafenis van Fortuyn verliet hij de LPF. Hij voelde zich geen politicus, een functie in de partij had hij nooit geambieerd, hij zou het alleen voor Fortuyn hebben gedaan, verklaarde hij later. De Booij heeft nooit gestemd. ‘Ik heb niets met politiek.’ Albert de Booij werd geboren in Rotterdam in wat hij een artistiek en enigszins anarchistisch milieu noemde. Zijn moeder was onderwijzeres, zijn vader volkszanger en schrijver van populaire levensliederen zoals Trees heeft een Canadees. De zoon ging naar het conservatorium, hij wilde hogerop, concertpianist worden. Pianist werd hij, maar een pianist die van de barricades tijdens de Parijse studentenrevolte in 1968 de wereld in trok. Hij leerde er zijn vrouw kennen, de Argentijnse beeldend kunstenaar Solange Kirschen. Op 25-jarige leeftijd werd hij tegen wil en dank ondernemer na de onverwachte dood van zijn vader. De ouderwetse variétéwereld was ter ziele, artiesten schreeuwden om managers en De Booij pakte de handschoen op. Lee Towers, de Rotterdamse zanger, was zijn eerste artiest, hij de eerste manager van Lee Towers. Ze rolden het schnabbelcircuit in en hij ontpopte zich als een geboren ondernemer. ‘Als je een spel speelt, moet je het goed doen’, zei hij, kantoren openend in Bangkok, Boedapest en Düsseldorf. Het rusteloze leven ging hem tegenstaan toen hij de 50 was gepasseerd. Hij greep terug op de filosofieboeken die hij had vergaard in zijn jeugd, studeerde, ging weer muziek componeren en ontdekte dat zijn eigen behoefte aan kennis ook door anderen werd gevoeld. Die gedachte leidde tot de geboorte van de Speakers Academy, een bureau dat sprekers verhuurt. Hij begon met een dertigtal sprekers, inmiddels beschikt het bureau over een bestand van 25 duizend sprekers uit binnen- en buitenland. Ceo van het grootste kennisinstituut ter wereld, dat zou hij worden, voorspelde hij toen. Hoe hij dat wist? ‘Intuïtie, die bedriegt je niet. Dat zei Spinoza al.’ Onverminderd hongerig bleef hij ook daarna naar kennis, vooral over de ontwikkeling van de mensheid. Zonder bewustwording was die niet te sturen, onwetendheid leidde tot kwaad, zei hij. Hij stapte uit de Speakers Academy, ging lezingen houden over filosofie, muziek, boeddhisme, voeding en gezondheid en richtte het platform World of Consciousness op. ‘Zijn laatste zes jaren waren zijn intellectuele topjaren’, zegt zijn rechterhand Maria van Boekelen. ‘Zijn passie voor kennis en muziek was groot. Hij was een aimabele en royale man, een hardcore voorstander van een plant based vegan lifestyle die zich richtte op waarheidsvinding en bewustwording om de kwaliteit van leven te verbeteren.’ Echtgenote Solange de Booij noemde hem bij het bescheiden afscheid een voorbeeld voor velen. ‘Nog altijd zat hij vol ideeën, hij was nog lang niet klaar in dit leven.’ De Booij overleed op 14 juni van dit jaar na een kort ziekbed. Hij werd 74 jaar, even oud als zijn vader.||https://www.volkskrant.nl/mensen/metgezel-van-pim-fortuyn-verdween-na-diens-dood-naar-de-achtergrond-en-richtte-zich-op-het-vergaren-van-kennis~b3d1bec0/
2022-07-26||Straaljagerpiloot, talenwonder en de eerste Europese vrouw die door de ruimte wandelde||Een witte vlek tegen het kosmisch zwart, met op de achtergrond slechts de blauwe kromming van de aarde: dat was wat kijkers van de livestream van ruimtevaartorganisatie Nasa zagen toen astronaut Samantha Cristoforetti haar eerste voorzichtige passen zette aan de buitenkant van het internationale ruimtestation ISS. Ondanks dat duizelingwekkende decor bleven haar ogen, zoals de beelden van haar helmcamera bevestigden, strak gefocust op haar taken: de tien fragiele nanosatellieten die ze samen met haar Russische collega Oleg Artemyev moest aanzetten en loslaten in de ruimte, bijvoorbeeld. En het gereedmaken voor gebruik van de zogeheten European Robotic Arm, grotendeels in Nederland gebouwd, de enige robotarm aan de Russische kant van het ruimtestation. Net iets meer dan zeven uur wandelde ze op die manier over de buitenkant van het station, bungelend in het kosmische, voor de zekerheid vastgemaakt met twee veiligheidskabels. Onderwijl deed ze werk waarvoor de allerhoogste concentratie nodig is, een regelrechte uitputtingsslag waarachter talloze trainingsuren schuilen. Aan het eind was ze de vierde Europeaan die zo’n prestatie leverde, en bovendien pas de eerste Europese vrouw. Voor Cristoforetti vormde de ruimtewandeling een volgende primeur in haar indrukwekkende loopbaan, een nieuw hoogtepunt nadat ze in 2015 al de vrouw werd die het langste verblijf in de ruimte mocht noteren: 199 dagen en 16 uur. En hoewel ze daarin twee jaar later door een Amerikaanse werd ingehaald, is ze nog wel de Europese recordhouder. Bij zowel de mannen als de vrouwen, overigens. Kijk naar haar loopbaan en je ontdekt al snel iemand die dat ongrijpbaar indrukwekkende heeft dat astronauten al sinds de Apollo-jaren steeds weer blijkt te kenmerken. Een reeks topprestaties die opgesomd bijna bovenmenselijk ogen, maar toch echt geleverd zijn door iemand van vlees en bloed. Zo is Cristoforetti letterlijk een raketgeleerde met een universitaire ingenieurstitel op zak, was ze actief als luitenant in de Italiaanse luchtmacht waar ze een van de eerste vrouwelijke gevechtspiloten werd, en vloog in die rol op zes verschillende militaire vliegtuigen. Ze verbleef niet alleen langdurig in de ruimte, maar woonde ook bijna een week als ‘aquanaut’ in een trainingscentrum op de zeebodem. En alsof dat allemaal nog niet indrukwekkend genoeg is, spreekt ze óók nog zes talen: Italiaans, Engels, Duits, Frans, Russisch en Chinees. Zoals alle astronauten die voor het eerst vanuit de ruimte naar onze planeet kijken, voelde Cristoforetti de diepe gewaarwording dat we leven op een kleine, kwetsbare plek, een blauwe oase in een zee van zwart. De aarde, zo snapte ze plots, is ons enige ruimteschip, een plek die bescherming verdient. Een plek bovendien waar onze verschillen heel groot lijken, terwijl ze in het overweldigende kosmisch perspectief boven de aarde al snel verbleken. ‘Je zou die conclusie ook heus wel rationeel op aarde kunnen trekken’, zei ze daarover tegen het Australische ABC News 24, ‘maar het is een onontkoombaar feit wanneer je eenmaal hierboven bent.’ Dat gevoel wil ze met de wereld delen. Mede daarom boekte ze ook een heel ander soort ruimtevaartprimeur: ze maakte de eerste tiktokvideo aan boord van het ISS. Met haar publieksoptredens toont Cristoforetti aan de volgende generatie astronauten onder meer dat het allang niet meer alleen mannen zijn die gewichtloos boven de aarde zweven. Daarom zette ze zich in voor het werven van nieuwe vrouwelijke sollicitanten toen ESA vorig jaar op zoek was naar de volgende generatie astronauten. Maar haar video’s en foto’s op onder meer Facebook, Twitter en TikTok, platforms waarop ze miljoenen volgers van alle leeftijden en achtergronden verzamelde, nemen uiteindelijk iederéén mee op haar avonturen voorbij de grenzen van het aardse. Ze laat daarin onder meer zien hoe je slaapt, sport, eet en zweeft in de ruimte, deelt betoverend mooie foto’s van de aarde, en maakt bij dat alles regelmatig gebruik van haar oprechte voorliefde voor de wereld van sciencefiction. Zo liet ze voor haar meest recente missie naar het ISS een filmposter maken die gebaseerd is op televisieserie Battlestar Galactica, ging haar populairste tiktokvideo – ruim 20 miljoen keer bekeken – over het humoristische sciencefictionboek The Hitchhiker’s Guide to the Galaxy, stond ze vanuit de ruimte in 2015 met een tweet stil bij het overlijden van Star Trek-acteur Leonard Nimoy (‘Mr. Spock’) en maakte ze foto’s voor het panoramaraam in het ruimtestation met uitzicht op de aarde, terwijl ze verkleed ging in een Star Trek-uniform. ‘Sciencefiction speelde een grote rol bij mijn interesse in de ruimte’, zei ze daarover tegen de officiële Star Trek podcast The Pod Directive. ‘Als kind was ik een enorme Star Trek-fan, het moet er van buitenaf bijna hebben uitgezien als een soort religie.’ Of, zoals ze het in haar tiktokvideo’s brengt, opnieuw losjes Star Trek-citerend: ‘Hoi, dit is Samantha Cristoforetti, de vriendelijke astronaut op TikTok die jou meeneemt naar The Final Fronteer’. Voor de verkenning van die ‘laatste grens’, de lonkende diepte van de kosmos, blijkt Cristoforetti al sinds haar eerste ruimtevlucht, nu ruim zeven jaar geleden, de ideale gids.||https://www.volkskrant.nl/nieuws-achtergrond/straaljagerpiloot-talenwonder-en-de-eerste-europese-vrouw-die-door-de-ruimte-wandelde~b762bfc6/
2022-07-26||Lukt het de EU Poetin niette laten profiteren?||Het enige wat Poetin moet steken is dat hij de sancties tegen zijn land niet zelf heeft bedacht. Het is vooralsnog een lot uit de loterij. Nooit verdiende Rusland zoveel aan olie en gas als sinds het begin van de oorlog tegen Oekraïne. In die tijd heeft de EU talrijke sancties aangekondigd, waaronder een totale boycot van Russische olie en een fasegewijze vermindering van de aankopen van Russisch gas. Omdat de export van fossiele brandstoffen goed is voor 40 procent van de inkomsten van Rusland, zou daardoor de economie moeten zijn ingestort. Dat had tot massale opstand moeten leiden, de val van Poetin en het einde van de oorlog in Oekraïne. Dat laatste kan nog steeds. Nogal wat Russen vinden de totale isolatie van het land niet fijn. Hierdoor zijn talrijke westerse producten niet meer verkrijgbaar en kan een deel van het Russische bedrijfsleven niet exporteren noch noodzakelijke onderdelen importeren. Maar de inkomsten van de regering lijden er niet onder. Integendeel, iedere boycotmaatregel leidt ertoe dat de Russische schatkist verder volloopt. De prijsstijgingen overtreffen het volumeverlies. In de eerste vijf maanden van dit jaar exporteerde Gazprom volgens cijfers van Energy Intelligence 54,5 miljard kubieke meter gas naar Europa, inclusief Turkije. Dat is 32 procent minder dan in 2021, ook vanwege het feit dat sommige landen niet in de vereiste valuta willen betalen en zijn afgesloten. Alleen aan exportheffingen voor Europese landen streek de Russische overheid toch 12,4 miljard dollar op. In heel 2021, ook al een recordjaar, was dat 15,3 miljard dollar. De inkomsten van Gazprom zelf uit de gasexport naar Europa kwamen in vijf maanden uit op 46 miljard dollar tegen 52 miljard dollar in heel 2021. De Russische regering verdiende in de eerste vijf maanden daarnaast nog eens 71,8 miljard dollar (14,4 miljard dollar per maand) aan de olie-export. In dezelfde periode van vorig jaar was dat 41,8 miljard dollar. In april 2022 waren de belastinginkomsten van de Russische overheid 31 procent hoger dan in april 2021. Sinds hij in 2001 president werd, is Poetin heel succesvol geweest in het vergroten van het staatsaandeel van de inkomsten uit olie en gas ten koste van de oligarchen – met name politieke opponenten als de bekende Michail Chodorkovski, eens Ruslands rijkste man. Rusland zou zichzelf in de voet schieten door de export stil te leggen. Maar door elke keer de toevoer naar Europa iets af te knijpen, wordt de prijs omhoog gedreven waardoor met minder gas meer wordt verdiend. Nord Stream 1 zal de komende tijd nog maar op 20 procent van de capaciteit draaien. Daar zou nog elke maand een procentje afkunnen. Als de EU echt Poetin wil treffen, zal het de regie moeten krijgen. Dat betekent dat de gas- en oliebehoefte sneller moet worden teruggebracht dan Poetin die kan afknijpen. Dan zakt niet alleen het volume, maar zakken ook de prijs en de belastinginkomsten. Maar voorlopig kan de EU Poetin die steek niet geven.||https://www.volkskrant.nl/economie/lukt-het-de-eu-poetin-niette-laten-profiteren~bedaf58e/
2022-07-26||Saoedische kroonprins bezoekt Europa, voor het eerst sinds moord Khashoggi||Prins Mohammed, vaak ‘MBS’ genoemd, is dinsdag vanuit Saoedi-Arabië vertrokken ‘om de bilaterale banden te versterken en zaken van wederzijds belang te bespreken’, zo meldt staatspersbureau SPA. Eerst doet hij Griekenland aan, waar premier Kyriakos Mitsotakis hem ontvangt. Volgens het Griekse ministerie van Buitenlandse Zaken zullen onder meer bilaterale overeenkomsten worden getekend op gebied van defensie, energie, cultuur en wederzijdse investeringen. Athene wil graag sterkere relaties opbouwen met de Golfstaten en met name met Saoedi-Arabië. Vorige herfst was Mitsotakis een van de eerste westerse leiders die naar Riyad afreisde voor een ontmoeting met de kroonprins. In mei maakten de leiders het plan bekend om een onderzeese datakabel tussen Europa en Azië te leggen. De ‘East to Med Data Corridor’ moet door een Grieks en een Saoedisch telecombedrijf gezamenlijk worden ontwikkeld. Later deze week zal MBS verder reizen naar Frankrijk, maar er is weinig bekend over dit bezoek. De Franse president Emmanuel Macron reisde vorig jaar kort na de Griekse premier naar Riyad. De zeer omstreden ontmoeting was volgens Macron noodzakelijk voor de Franse geopolitieke belangen in het Midden-Oosten. Ook werden er wapendeals gesloten. Ditmaal zou de Saoedische positie als de grootste exporteur van ruwe olie een belangrijke rol kunnen spelen. Westerse leiders zouden graag zien dat Saoedi-Arabië meer olie op gaat pompen om de hoge brandstofprijzen te drukken. Zo graag dat de Amerikaanse president Joe Biden zijn campagnebelofte om van Bin Salman een ‘paria’ te maken heeft gebroken. Twee weken geleden ontmoette Biden de kroonprins in de Saoedische kustplaats Jeddah voor een gesprek en een boks. Tot meer olie op de markt heeft het nog niet geleid. MBS, de machtigste man in het olierijke Saoedi-Arabië, is volgens de Amerikaanse inlichtingendiensten verantwoordelijk voor de dood van Jamal Khashoggi. De journalist, die voor de Amerikaanse krant The Washington Post schreef, werd in 2018 vermoord en in stukken gehakt op het Saoedische consulaat in Istanbul. Lange tijd stond de kroonprins diplomatiek in de kou, totdat de economische en geopolitieke belangen voor de westerse leiders zwaarder gingen wegen. Na verschillende leiders te hebben ontvangen, legde Mohammed bin Salman vorige maand voor het eerst in lange tijd een staatsbezoek af buiten de Golf. Hij werd hartelijk ontvangen door de Turkse president Erdogan, terwijl Turkije zich juist heel hard had opgesteld na de moord in haar metropool. De twee leiders spraken de wens uit om ‘een nieuw tijdperk van samenwerking te beginnen’. Ook Griekenland en Frankrijk willen weer zaken doen met Saoedi-Arabië en lijken daarom bereid de moord op Khashoggi achter zich te laten.||https://www.volkskrant.nl/nieuws-achtergrond/saoedische-kroonprins-bezoekt-europa-voor-het-eerst-sinds-moord-khashoggi~bf243731/
2022-07-26||Er waren duizend kindergraven voor nodig om de kerk ook in Canada tot diep berouw te bewegen||Excuses maken: paus Franciscus is er inmiddels zeer bedreven in. Excuses voor de zonden van de katholieke kerk in Mexico bij de evangelisatie van het land, excuses voor de misdaden tegen de inheemse bevolking van Bolivia, excuses voor het kindermisbruik door priesters in de Chileense kerk, excuses voor misbruik van minderjarige jongens in Spanje. De lijst is verre van compleet en deze week kwam er dan ook zijn ‘nederige smeekbede om vergiffenis’ bij aan de Inuit en de Métis in Canada, wegens het systematische misbruik van 150 duizend inheemse kinderen. Er zat ook niets anders op. Wie tot zich wil laten doordringen hoe ver belangrijke delen van de katholieke kerk tot in het vrij recente verleden waren afgedreven van het evangelie, hoeft zich maar even te verdiepen in de geschiedenis van de Canadese ‘residential schools’. Van 1883 tot 1996 werden kinderen van inheemse volkeren op 139 van deze instituten met harde hand gedwongen zich als witte mensen te gedragen. Ze werden bekeerd tot het christendom, leerden het alfabet en werden als onbetaalde werkkrachten uitgeleend aan boerenbedrijven. Het beleid was gericht op assimilatie. Hun eigen taal en cultuur moesten ze vergeten. Naar schatting 150 duizend kinderen werden daarvoor bij hun ouders weggehaald. Alsof dat nog niet erg genoeg was, waren er al honderd jaar geleden berichten over een wreed regime van lijfstraffen, ondervoeding, seksueel misbruik en mishandeling. Schrikbarend veel kinderen overleden. De Canadese overheid, de kerk (verantwoordelijk voor 75 procent van de internaten) en de meeste Canadezen reageerden decennialang met desinteresse en onverschilligheid. Pas deze eeuw daalde het inzicht in dat zich een tragedie heeft voltrokken. De vondst van meer dan duizend ongemarkeerde graven in de buurt van voormalige internaten gaf vorig jaar de beslissende aanzet tot de golf van maatschappelijke ontzetting die ook de paus nu op de knieën heeft gedwongen in een poging schoon schip te maken: ‘Wat ons christelijk geloof ons vertelt, is dat dit een rampzalige fout was.’ Daarmee is het leed niet ongedaan gemaakt, maar de waarderende reacties vanuit de getroffen gemeenschappen bieden toch enige hoop dat de erkenning van hun verdriet tenminste bijdraagt aan de verwerking. De tientallen miljarden euro’s schadevergoeding die de Canadese overheid in 2019 al uittrok, doen hopelijk de rest.||https://www.volkskrant.nl/columns-opinie/er-waren-duizend-kindergraven-voor-nodig-om-de-kerk-ook-in-canada-tot-diep-berouw-te-bewegen~b7767ed2/
2022-07-26||Veldrijders Van Anrooij en Kastelijn kijken uit naar graveletappe in de Tour de France Femmes: ‘Er liggen kansen’ ||Gelijke monniken, gelijke kappen: zoals de renners in de Tour de France voor mannen ook weleens kasseien en gravel krijgen voorgeschoteld, is in de gerevitaliseerde versie van de Tour de France Femmes ook niet alles netjes geplaveid. In de vierde etappe staan woensdag weggetjes met losliggend grind in de heuvelachtige streek van de Champagne op het programma. Gefundenes Fressen, zou je zeggen, voor grootheden in het veldrijden. Die zijn er. Vink maar af: achtvoudig (!) wereldkampioen Marianne Vos, drievoudig wereldkampioen Sanne Cant, Thalita de Jong, wereldkampioen in 2016. Tel ook mee: Demi Vollering, Nederlands kampioen gravelrijden. Maar in het peloton fietsen ook jonge talenten die wel raad weten met de chemins blancs, de Franse pendant van de veel beroemdere strade bianche in Toscane. De Zeeuwse Shirin van Anrooij (20) en de Brabantse Yara Kastelijn (24) eindigden begin maart in de gelijknamige Italiaanse klassieker in wording respectievelijk als negende en dertiende. Ze kijken uit naar deze dag. Van de 126 kilometer tussen Troyes en Bar-sur-Aube is 13 kilometer onverhard – povertjes vergeleken met het parcours naar Siena, waarop bijna het drievoudige moest worden bedwongen. Maar verschil kan er gemaakt worden, verwachten ze. Kastelijn, op haar 22ste Europees kampioen in 2019: ‘Er liggen kansen. Als veldrijder ben je wat minder angstig op dit soort ondergrond. We gaan gewoon wat harder door de bochten.’ Van Anrooij, in 2020 wereldkampioen bij de junioren: ‘Niet iedereen is even handig in het peloton. Ik heb het in de Strade Bianche gezien: op hoge snelheid op de bochten af rijden en dan hard in de remmen, met het risico dat je slipt of valt. Je hoeft niet in paniek te raken als je fiets begint te glijden. Ik ben het meer gewend. In het veld is dat heel normaal.’ Of ze de vrijheid hebben in de aanval te gaan, is de vraag. Kastelijn rijdt voor Plantur-Pura, een satellietploeg van de broers Christoph en Philip Roodhooft, de broodheren van Mathieu van der Poel, en oud-wereldkampioen Cant behoort tot de selectie. ‘Misschien zijn voor mij wel de laatste twee dagen belangrijker. Dan moet er stevig worden geklommen.’ Van Anrooij, in dienst van Trek-Segafredo: ‘Ik weet nog niet precies wat mijn rol is. Het is zeker iets voor mij, met veel steile klimmetjes.’ Verkend hebben ze de rit niet. Kastelijn heeft op Streetview gekeken. Hoewel ze beiden doorbraken in het veld – Van Anrooij werd al op haar achttiende opgepikt door de Belgische profploeg Trek Baloise van veelwinnaar Sven Nys – manifesteren ze zich gaandeweg meer op de weg. Van Anrooij won bij de EK voor beloften (onder de 23 jaar) in Portugal deze maand zowel de tijdrit als op de weg. Eind vorige maand vocht ze nog een verbeten duel uit om het Nederlands kampioenschap; Riejanne Markus bleef haar op de VAM-berg net voor. Ze wil voorlopig geen keuze maken, voor beide disciplines heeft ze meerjarige contracten getekend. ‘Het gaat nu op de weg beter dan verwacht. Maar ik wil nog zeker niet stoppen met de cross. Op de explosiviteit en de intensiteit in de winter kan ik in het voorjaar teren. Dan kan ik vrijwel volstaan met duurtrainingen.’ Kastelijn wil om dezelfde redenen ook nog geen afscheid nemen van het ploeteren door zand en modder. ‘Ik hou erg van de combinatie. Maar ik denk toch dat ik van nature meer een wegrenster ben dan een veldrijdster.’ Al heeft ze ook reserves, soms. ‘Je kunt mij beter niet opstellen in wedstrijden als het flink waait en er waaiers ontstaan. Ik ben niet zo’n liefhebber van dat gewring in het peloton. Ik rijd fijner in een kleine groep en als het bergop gaat.’ De resultaten, met onder meer een negende plek in de Waalse Pijl en een dertiende in de Amstel Gold Race, zijn beter geworden sinds ze in 2020 overstapte naar Plantur-Pura. ‘Daarvoor reed ik bij Rabobank en voortzettingen van die ploeg. Ik was daar niet zo op mijn plek. Het was er nogal zakelijk. Toen ik erbij kwam, was dat de beste ploeg ter wereld. Marianne Vos, Anna van der Breggen en Pauline Ferrand-Prévot reden er. Die stap was te vroeg. Mijn huidige team voelt veel meer als familie.’ Van Anrooij is op haar gemak in het team voor de veldritten. Zij en oud-wereldkampioen Lucinda Brand vormen het vrouwelijke aandeel in de ploeg. ‘We rijden geregeld achter de mannen aan, Lars van der Haar en Thijs en Toon Aerts. Ze geven dan tips. Zo schaven we aan onze techniek. We proberen elkaar echt te helpen.’ In de wegploeg is dat minder vanzelfsprekend. ‘Daarin zitten veel meer nationaliteiten, je trekt net wat minder met elkaar op en ik ben ook nog eens veruit de jongste.’ Hoewel Annemiek van Vleuten twee keer de Strade Bianche won, is ze niet enthousiast over de etappe van woensdag. ‘Je kunt hier door pure pech veel verliezen in het algemeen klassement.’ De twee laten zich niet ontmoedigen. Kastelijn: ‘Ik heb er veel zin in.’ Van Anrooij: ‘Het wordt heel leuk.’||https://www.volkskrant.nl/sport/veldrijders-van-anrooij-en-kastelijn-kijken-uit-naar-graveletappe-in-de-tour-de-france-femmes-er-liggen-kansen~bba7da0a/
2022-07-26||Trumps verdeeldheid zaaiende boodschap zal bij murw gebeukte Amerikanen in vruchtbare aarde vallen||Toen Joe Biden vijftig dagen president was, schreef ik een column waarin ik verklaarde dat zijn presidentschap al een succes was. Niet alleen was Biden voortvarend te werk gegaan met de bestrijding van de pandemie, ook had de Senaat ingestemd met het pakket aan stimuleringsmaatregelen van 1.900 miljard dollar. De maatregelen, waarvan met name de lagere inkomens profiteerden, zouden de Amerikaanse economie rechtvaardiger maken. De waarschuwingen van onder anderen Harvard-econoom Larry Summers, dat het stimuleringspakket zo groot was dat het onvermijdelijk tot inflatie zou leiden en dat het geld beter kon worden aangewend voor de grote infrastructuur- en klimaatprojecten die Biden ook in het vooruitzicht had gesteld, sloeg ik in de wind. Als de inflatie het gevolg zou zijn van loonstijgingen, zo redeneerde ik, zouden de meeste Amerikanen ondanks de inflatie toch beter af zijn. Het stimuleringspakket van 1.900 miljard dollar is de doodsteek gebleken voor Bidens presidentschap. De inflatie in de Verenigde Staten bereikte vorige maand 9,1 procent, het hoogste niveau in veertig jaar. Anders dan in de EU wordt die inflatie niet hoofdzakelijk veroorzaakt door stijgende energie- en voedselprijzen. Ook de kerninflatie, die geen rekening houdt met de wisselvallige voedings- en energieprijzen, steeg in de VS vorige maand met bijna 6 procent. Vorige week zei de Democratische senator Joe Manchin dat hij Bidens klimaatwet, die ambitieuze klimaatdoelstellingen en honderden miljarden dollars aan investeringen in schone energie beloofde, definitief niet zou steunen. Biden had Manchin, die de conservatieve staat West Virginia vertegenwoordigt, vorig jaar zwaar onder druk gezet om het stimuleringspakket van 1.900 miljard dollar in de Senaat aan een meerderheid te helpen. Door het wegvallen van Manchins steun is van Bidens politieke agenda niets meer over. Deze week vergadert de Amerikaanse centrale bank. Analisten verwachten dat deze Federal Reserve de beleidsrente met een vol procent zal verhogen om de economie af te laten koelen. Volgens Summers hebben de VS vijf jaar lang een werkloosheid van 5 procent nodig of een jaar lang een werkloosheid van 10 procent om de inflatie weer onder controle te krijgen. Volgens Nouriel Roubini, de Amerikaanse hoogleraar economie die de grote financiële crisis van 2008 correct voorspelde, staan de VS een zware recessie en schuldencrisis te wachten. Waar is het misgegaan? De hoge inflatie in de VS weerspiegelt verstoringen in de toeleveringsketens als gevolg van de pandemie. Die leidden ertoe dat mensen minder geld uitgaven aan diensten en veel meer aan goederen, wat weer leidde tot tekorten aan zeecontainers, havencapaciteit en microchips. Ook zorgden de grote bedragen die in de VS zijn uitgekeerd in de vorm van checks, werkloosheidsuitkeringen en kinderbijslag ervoor dat Amerikanen minder snel terugkeerden naar de arbeidsmarkt. De hoge brandstofprijzen spelen in de VS wel een rol maar in mindere mate dan in Europa. President Biden zette hoog in met een ambitieuze agenda. Hij wilde de wereld laten zien dat de VS een betrouwbare bondgenoot zijn op belangrijke dossiers als het klimaat. Na de dramatisch verlopen terugtrekking van de troepen uit Afghanistan een jaar geleden, revancheerde Biden zich door het Atlantische bondgenootschap nieuw leven in te blazen en Oekraïne te helpen zich te verdedigen tegen de brute aanval van Vladimir Poetin. Maar Biden wilde Amerikanen laten zien dat de overheid een kracht ten goede kan zijn in hun leven om tegenwicht te bieden aan het populisme van Donald Trump. In die opzet is Biden niet geslaagd. Liefst 85 procent van de Amerikanen, onder wie 78 procent Democraten, vindt dat het met het land de verkeerde kant opgaat. Er zijn inmiddels meer Amerikanen die een negatief oordeel hebben over Biden dan Amerikanen die een negatief oordeel hebben over oud-president Donald Trump. Deze week keert Trump voor het eerst sinds hij het Witte Huis verliet terug naar Washington DC om een toespraak te geven voor een rechtse denktank. In een interview met Olivia Nuzzi van New York Magazine zei hij vorige week dat hij al heeft besloten zich weer verkiesbaar te stellen, maar dat hij alleen nog niet weet wanneer hij het officieel gaat aankondigen. Zijn verdeeldheid zaaiende boodschap zal bij veel Amerikanen, murw van de pandemie en hoge benzineprijzen, in vruchtbare aarde vallen. Heleen Mees is econoom. Ze schrijft om de week een wisselcolumn met Marcia Luyten.||https://www.volkskrant.nl/columns-opinie/trumps-verdeeldheid-zaaiende-boodschap-zal-bij-murw-gebeukte-amerikanen-in-vruchtbare-aarde-vallen~b0014483/
2022-07-26||Personeelstekort op luchthavens vertaalt zich in verlies voor EasyJet||Enorme rijen wachtende reizigers en geannuleerde vluchten: te weinig beveiligers en bagage-afhandelaars leiden deze zomer op vliegvelden in heel Europa tot chaotische toestanden. Voor EasyJet bedragen de kosten als gevolg van die chaos 133 miljoen pond. De Britse budgetmaatschappij kampt zelf ook met een personeelstekort. Met bijna 1,8 miljard pond nam de totale omzet van EasyJet in de afgelopen periode wel toe. Met 22 miljoen passagiers vervoerde het bedrijf van april tot en met juni zeven keer zoveel reizigers als in dezelfde periode een jaar eerder. 95 procent van de geplande vluchten vloog de voorbije drie maanden volgens het boekje. Het bedrijf verwacht dat dit in het vierde kwartaal afneemt tot 90 procent. EasyJet-topman Johan Lundgren wil niet zeggen of de kosten van geschrapte vluchten op vliegvelden wordt verhaald. ‘We zijn met luchthavens in gesprek over een aantal kwesties.’ Vliegtuigen van EasyJet zitten voller dan in dezelfde periode in 2019, het jaar voor de coronacrisis. De toestellen van het bedrijf stijgen vooral op van Schiphol en London Gatwick. Beide luchthavens moeten schrappen in het aantal vluchten. De budgetmaatschappij ziet daardoor het aantal vluchten afnemen. Het bedrijf schrapte de voorbije maanden tienduizenden vluchten. Vakbonden verweten operationeel directeur Peter Bellew gebrek aan leiderschap en drongen aan op zijn ontslag. Er was onenigheid binnen de top van het de prijsvechter over hoe men de conflicten met vakbonden moest oplossen, stellen ingewijden tegenover persbureau Bloomberg. Bellew nam begin juli ontslag.||https://www.volkskrant.nl/economie/personeelstekort-op-luchthavens-vertaalt-zich-in-verlies-voor-easyjet~b7f19001/
2022-07-26||Randstad wil migranten inzetten om personeelstekort op te lossen||Uitzendreus Randstad boekte in het tweede kwartaal van dit jaar een recordomzet. De wereldmarktleider profiteerde van de mondiale krapte op de arbeidsmarkt, al bleef de groei in Nederland achter. De omzet voor het tweede kwartaal van dit jaar kwam uit op bijna 6,9 miljard euro. Dat is 13 procent meer dan een jaar eerder. Het uitzendconcern profiteert naar eigen zeggen van de wereldwijde krapte op de arbeidsmarkt sinds het opheffen van de lockdowns. Werkgevers die kampen met een tekort aan personeel doen daardoor vaker een beroep op uitzendbureaus voor de werving en selectie. Van de 39 landen waar het van oorsprong Amstelveense bedrijf actief is, was de groei het grootst in Canada, waar de omzet met 16 procent steeg. Thuismarkt Nederland bleef juist achter: hier nam de omzet slechts met 1 procent toe tot 879 miljoen. In het eerste kwartaal van dit jaar was dat nog 13 procent. Volgens Randstad is dat het gevolg van het afschalen van de GGD’s. Het uitzendconcern leverde veel uitzendkrachten voor bron- en contactonderzoek en testlocaties. Vanwege de onzekere economische tijden is Randstad terughoudend met het doen van voorspellingen voor komend kwartaal. Als de stijgende energieprijzen leiden tot een recessie zal ook de uitzendbranche raken. Uitzendkrachten fungeren namelijk als ‘stootkussens’ voor bedrijven: bij economisch ontij verliezen zij vanwege hun flexibele contract als eersten hun baan. Gaat het beter, dan gaan zij ook als eersten weer aan de slag.||https://www.volkskrant.nl/economie/randstad-wil-migranten-inzetten-om-personeelstekort-op-te-lossen~b8df009d/
2022-07-26||Het leven van een dubbelganger is niet zonder risico’s||Volgens The New York Post, een niet altijd even betrouwbare bron, is de man die een paar dagen geleden op het vliegveld bij Teheran uit het Russische regeringsvliegtuig stapte vermoedelijk niet Vladimir Poetin, maar een dubbelganger van Vladimir Poetin. De Russische dictator bracht voor het eerst sinds de Oekraïense oorlog een staatsbezoek aan een buitenlandse natie en hij zou zich daarbij ‘onkarakteristiek’ hebben gedragen. De Poetin die in Iran zijn gezicht liet zien, lachte wat schaapachtig en voelde zich duidelijk niet op zijn gemak. Hoewel zelfs CIA-baas William Burns heeft gezegd dat Poetin gezond is, denkt de NYP toch dat een dubbelganger is gestuurd, omdat Poetin kanker zou hebben. Het lijkt onwaarschijnlijk, maar de politieke dubbelganger is een verschijnsel dat eerder is voorgekomen, zeker in de Russische geschiedenis. Als je daarbij optelt dat het land verwikkeld is in een vuile oorlog met de rest van Europa, dan is de inzet van een dubbelganger helemaal niet zo’n eigenaardige gedachte. De eerste maal dat het gerucht van de dubbelganger in Rusland rondzong, was na de dood van Vladimir Iljitsj Oeljanov, ook wel Lenin genaamd. De vader van de Russische Revolutie stierf op 21 januari 1924, zeven jaar nadat hij de Sovjet-Unie had uitgeroepen en het arbeidersparadijs had beloofd. Uiteraard wilde het Centraal Comité deze gebeurtenis niet ongemerkt voorbij laten gaan en derhalve besloot men het lijk van Lenin te bewaren, opdat men zijn resten kon tentoonstellen in een mausoleum. Dit alles overigens tegen de uitdrukkelijke wens van Lenins weduwe, die weinig zag in zo’n heiligverklaring. Helaas verliepen de eerste pogingen het lichaam te conserveren niet succesvol, maar daaraan heeft de Nederlandse literatuur wel het pamflet te danken van de reactionaire anarchist Erich Wichmann (1890-1929), die onder de titel Lenin stinkt! helder uiteen heeft gezet wat zich toen heeft afgespeeld. Toen de lijfelijke Lenin in de formaline dreigde te verkruimelen, heeft men – zo gaat het verhaal – een advertentie geplaatst waarin werd gemeld dat men van plan was een grote speelfilm te maken over het leven van Lenin. Aan mannen die op Lenin leken werd gevraagd te solliciteren voor de hoofdrol. De film kwam er nooit, althans toen niet, maar wel verscheen een fysiek gave Lenin in het mausoleum, waarvan tot op heden door sommigen wordt beweerd dat het een dubbelganger is. Hij ligt daar nu al bijna honderd jaar, al moet hij elke twee weken door een speciale dienst worden opgelapt. Lenins opvolger Stalin zou trouwens zelf dubbelgangers in dienst hebben genomen, zoals Feliks Dadajev, die later verklaarde dat hij tijdens de Conferentie van Jalta (1945) als dubbel had opgetreden en dat hij daarmee twee aanslagen op Stalin had voorkomen. Nog altijd speelt het motief van de dubbelganger een rol in het Russische staatsbestel, vooral als er verkiezingen worden gehouden. Zo is het sinds het aantreden van Poetin gebruikelijk om van populaire oppositiekandidaten een fictieve dubbelganger op de lijst van de regeringspartij te plaatsen, zodat de kiezer op de verkeerde kandidaat stemt. Ook wil ik eraan herinneren dat nog in april 2021 bekend werd dat Nederlandse parlementariërs een videogesprek hadden gevoerd met Leonid Volkov, de stafchef van oppositieleider Aleksej Navalny, die later een nepversie van Leonid Volkov bleek te zijn. Mogelijk was de dubbelganger niet eens iemand van vlees en bloed, maar een verschijning die door een kunstmatige intelligentie was gefabriceerd. In elk geval waren de parlementariërs danig bij de neus genomen. Hoewel ware meesters der vermomming zijn de Russen natuurlijk niet de enigen die zulke tactieken toepassen. Tegenstanders verneuken bestaat al sinds mensen oorlog voeren. De Amerikaanse acteur Clifton James werd als generaal Montgomery ingezet om de Gestapo op een vals spoor te zetten. Ook zou er een look-a-like van Winston Churchill hebben bestaan, wiens vliegtuig het ongelukkige lot trof om in 1943 boven de Golf van Biskaje door de Luftwaffe uit de lucht te worden geschoten, omdat de Duitsers dachten dat Churchill er zelf inzat. Waarmee wederom bewezen zou zijn dat het leven van een dubbelganger niet zonder risico’s is. Persoonlijk zou ik niet graag in de schoenen staan van de dubbelganger van de Noord-Koreaanse leider Kim-Jong-un, die ongetwijfeld ergens wacht op een optreden, en dan bedoel ik niet de artiest die als look-a-like van beroep vrolijk door heel Azië reist. Op de foto ter afsluiting van het staatsiebezoek aan Iran poseren Vladimir Poetin, Ebrahim Raisi (midden) en Recep Erdogan hand in hand. Ze staan er wat knullig bij, deze regeringsleiders, tezamen goed voor duizenden doden en voor nog meer politieke gevangenen. Voor Poetin hoop ik dat hij na zijn dood volgens de laatste technieken wordt geconserveerd, opdat niemand met dichtgeknepen neus aan zijn doodsbed hoeft te zeggen: ‘Poetin stinkt!’||https://www.volkskrant.nl/columns-opinie/het-leven-van-een-dubbelganger-is-niet-zonder-risico-s~b8a0c6c4/
2022-07-26||Bij Unilever betaalt de trouwe klant de kosten van inflatie||Het wereldwijd opererende concern in levensmiddelen en verzorgingsproducten blijft daarmee voorlopig overeind op het dunne koord van de inflatie. Enerzijds wil het concern door prijsverhogingen de gestegen kosten van grondstoffen doorrekenen aan de kopers van zijn meer dan vierhonderd merken, waaronder Knorr-voedingsmiddelen, Omo-wasmiddelen en Magnum-ijsjes. Anderzijds wil het zijn producten niet uit de markt prijzen. De consument ziet immers zijn huishoudbudget steeds verder slinken, bijvoorbeeld door het oplopen van de energierekening. Vooral in Europa liggen immers goedkopere huismerken op de loer als alternatief. Soms kiezen consumenten nu voor kleinere verpakkingen, aldus Alan Jope, de hoofddirecteur van Unilever gisteren tijdens een toelichting op de jaarcijfers. De omzet van Unilever bleek niet te hebben geleden onder de prijsverhogingen, zo werd dinsdag duidelijk uit de halfjaarcijfers van de bedrijvengroep. De totale omzet lag de afgelopen zes maanden 8 procent hoger dan de verkopen in het eerste half jaar van 2021. Vooral de dertien grootste merken, zoals Dove en Knorr, hielden stand. De teller bleef eind juni jongstleden steken op een omzet van 29,6 miljard euro. Daarvoor nam de consument slechts 2 procent minder (maar duurdere) producten af. Als gevolg van de hogere inkoopprijzen daalde de nettowinst wel licht tot 3,2 miljard euro, 200 miljoen euro minder dan in dezelfde periode van vorig jaar. De strenge lockdown in China leverde Unilever een omzetverlies van 9 procent in dat land op. Ook heeft het zijn activiteiten in Rusland (1 procent van het totaal van Unilever) min of meer bevroren - het bedient alleen de lokale markt nog. ‘Onze eerste zorg is het beschermen van onze drieduizend medewerkers in Rusland’, aldus Jope. Het concern sprak eerder de verwachting uit dat de omzet over dit jaar 4,5 tot 6,5 procent hoger zal zijn dan vorig jaar. Nu verwacht men dat meest positieve scenario te gaan overtreffen, vooral door de hogere prijzen. Een extra investering in marketing moet de consument blijven verleiden tot de aankoop van Unilever-producten. Het is ook om een andere reden een spannende zomer voor de Unilever-ceo. Op 1 juli werd de verkoop afgerond van de theedivisie Ekaterra (met Lipton en andere merken) aan durfinvesteerder CVC Capital. Die transactie leverde 4,7 miljard euro op. Op dezelfde datum werd ook een reorganisatie van Unilever voltooid. Het bedrijf is opgedeeld in vijf divisies, die de onderneming eenvoudiger en slagvaardiger moet maken. Die nieuwe ordening werd bedacht door de Britse bestuursvoorzitter van Unilever, Alan Jope. Onlangs moest hij echter een nieuwe bestuurscollega verwelkomen, in de vorm van de activistische aandeelhouder Nelson Peltz. Die kocht 1,5 procent van de aandelen in het bedrijf en denkt dat Unilever meer geld kan genereren voor de aandeelhouders, mogelijk door opsplitsing. Hij staat ook voor een zakelijker koers, met minder aandacht voor milieu en de rechten van werknemers. Daarmee ontstaat nog meer afstand van de koers die Unilevers Nederlandse ceo Paul Polman propageerde tot zijn aftreden in 2019. Met zijn (min of meer gedwongen) aanstelling kan Peltz uitgroeien tot een luis in de pels van Polmans opvolger Jope. Sinds bekend werd dat Peltz zich had ingekocht bij Unilever is de koers van het aandeel flink gestegen. Die koersstijging was mede het gevolg van een opkoopprogramma van 3 miljard euro aan eigen aandelen door Unilever, een exercitie waarmee het bedrijf bijna halverwege is. Beleggers beloonden de halfjaarcijfers Unilever op de Amsterdamse beurs dinsdag met een waarde van ruim 47 euro, na een koerssprongetje van zo’n 3 procent.||https://www.volkskrant.nl/economie/bij-unilever-betaalt-de-trouwe-klant-de-kosten-van-inflatie~b9de2a65/
2022-07-26||In New York kun je voor een kiekeboe naar een kind al een boze blik van de ouders vangen||Niet kijken, zeg ik tegen mezelf. Maar het is moeilijk. Zo’n lief hoofd! Hij zit voor me in de bus en hij blijft schaamteloos staren. Die ogen… Dan strekt hij zijn hand naar mij uit. Als je moeder er niet naast zat, denk ik, dan had ik je nu mijn vinger gegeven. Zomaar contact maken met kinderen ligt bij veel Amerikanen gevoelig. In Nederland denk ik er geen twee keer over na, een klein gesprekje bij de tramhalte of in de trein. Soms stellen ouders het zelf voor: ‘Zeg maar hallo tegen die mevrouw.’ Hier in New York kun je voor een kiekeboe al een boze blik vangen. Amerikanen vinden het meestal prima als je hun hond aait, maar zwaaien naar hun kind is een ander verhaal. Daarom kijk ik vaak toch maar langs kinderen heen, zoals nu in de bus – hoe lief ze ook kijken. Toen de krant laatst vroeg of ik samen met een fotograaf een verhaal wilde maken in een New Yorkse speeltuin, keerde mijn maag even om. Stuur me liever naar de workshop ‘Waarom vrouwen kleinere hersenen hebben’ van de extreem-rechtse Proud Boys, dacht ik. Een speeltuin, dat gaat moeilijk worden! Toch snap ik het, dat ouders juist hier zo panisch lijken. Ze wonen niet bepaald in een kindvriendelijk land. De VS zijn het enige rijke land ter wereld zonder ouderschapsverlof, al bieden sommige bedrijven dat wel aan. Meer dan de helft van kinderen woont in een gebied met een tekort aan kinderopvang: voor iedere drie kinderen is één plek beschikbaar. Voor de meeste gezinnen is kinderopvang onbetaalbaar. Ouderschap is in dit land een dure, stressvolle hobby. Vroeg in zijn presidentschap kwam Joe Biden met plannen om het leven van Amerikaanse kinderen en hun ouders te verbeteren. Hij beloofde ouderschapsverlof, gratis kinderopvang en meer kinderbijslag. Hoe beter de voorzieningen, hoe meer ouders kunnen werken, des te sneller kinderarmoedecijfers zullen afnemen, was het idee. Maar zijn pakket aan maatregelen sneuvelde onder druk van conservatieve krachten. Terwijl de meeste Republikeinse kiezers ook meer kindvriendelijke voorzieningen willen, stemmen hun volksvertegenwoordigers tegen dit soort plannen: ze vinden het te duur, of gunnen Biden geen succes. Iedereen wil het beste voor zijn eigen kind, maar betalen voor dat van een ander, nee. Dit jaar verslechterde de situatie voor veel Amerikaanse ouders: de extra kinderbijslag van enkele honderden dollars per maand werd geschrapt. De kinderarmoedecijfers, die even waren gedaald, stegen daarna meteen. In december 2021 leefde 12 procent van de Amerikaanse kinderen in armoede, toen de bijslag werd beëindigd steeg dat naar 17 procent – van bijna negen miljoen kinderen naar 12,5 miljoen. Als kinderen dan eindelijk 5 jaar zijn en naar school mogen, moeten ze binnen de kortste keren meedoen aan een active shooter drill, een oefening waar ze leren wat ze moeten doen als er een schutter in het schoolgebouw is: goed verstoppen, geen geluid maken. Dit jaar vonden er al 27 schietpartijen plaats op Amerikaanse scholen. Een Amerikaanse ouder zal zich vaak machteloos voelen over het lot van hun kind. Als de overheid je geen veiligheid kan bieden, dan moet je het maar zelf doen. Dan is het op afstand houden van die vreemde mevrouw in de bus misschien zo’n gek idee nog niet.||https://www.volkskrant.nl/nieuws-achtergrond/in-new-york-kun-je-voor-een-kiekeboe-naar-een-kind-al-een-boze-blik-van-de-ouders-vangen~bda18c53/
2022-07-26||Halsema dreigt ASC met maatregelen, inschrijvingen aspirant-leden opgeschort||Het corps kwam in opspraak na seksistische speeches en spreekkoren tijdens een lustrumviering afgelopen weekend. Halsema noemt de gebeurtenissen ‘onaanvaardbaar en volstrekt verwerpelijk’ en dreigt met het intrekken van de exploitatievergunning van de sociëteit van de vereniging. Ze heeft een onderzoek ingesteld om te kijken of die optie mogelijk is. Volgens de burgemeester zijn de uitspraken van de mannen niet alleen seksistisch en discriminerend. ‘De uitspraak ‘de nekken van vrouwen te breken’ vanaf een podium beschouw ik ook als een oproep tot geweld tegen vrouwen’, aldus Halsema. Het persbericht is een ferme reactie op de mail die bijna driehonderd voornamelijk vrouwelijke leden naar de Senaat (het verenigingsbestuur, red.) stuurden. Daarin schreven zij over de seksistische sfeer die afgelopen zondag op de NDSM-werf in Amsterdam hing, waar de vereniging haar 170ste verjaardag vierde. De vrouwen en mannen aten gescheiden van elkaar, maar het ‘hoeren’-gejoel van de mannen was zo luid dat het in de andere ruimte te horen was. Later kwamen de vrouwen erachter dat enkele vooraanstaande verenigingsleden onder meer hadden gezegd dat vrouwen ‘sperma-emmers’ zijn en ‘niks en niks meer dan een hoer’. Inmiddels hebben de vier hoofdschuldige mannen excuses aangeboden voor hun uitlatingen. De voorzitter van de studentenvereniging, Heleen Vos, schrijft in een persbericht dat drie van hen uit hun functie stappen, omdat zij zelf ook inzagen dat hun positie ‘onhoudbaar’ is geworden. Het gaat onder meer om een verenigingsbestuurder en twee groenbestuurders. De vierde man was niet ‘in functie’ bij het evenement. Het gaat om een ouderejaars die in het verleden diverse functies heeft bekleed. Alle vier lijken lid te blijven. Ook laat de vereniging weten de inschrijving voor aspirant-leden, die vanaf woensdag van start zou gaan, voorlopig op te schorten. ‘De Senaat van het A.S.C./A.V.S.V. vindt het belangrijk dat in de komende tijd alle tijd en energie wordt besteed aan goed onderzoek naar en een adequate reactie op deze gebeurtenissen.’ Halsema heeft de laatste dagen gesproken met de Senaat en zegt dat Vos ‘ondubbelzinnige steun’ verdient in haar poging een cultuuromslag te creëren bij de vereniging. Ook spreekt de burgemeester haar waardering uit voor de mensen die de mail schreven en ondertekenden. ‘Het zijn deze leden die de juiste koers voor ogen hebben.’||https://www.volkskrant.nl/nieuws-achtergrond/halsema-dreigt-asc-met-maatregelen-inschrijvingen-aspirant-leden-opgeschort~bd7bca5b/
2022-07-26||Door die ‘koloniale voorwerpen’ ga ik anders kijken en verder nadenken||Wat een goed initiatief van de Volkskrant is ‘Ons koloniaal verleden in vijftig voorwerpen’. De eerste drie voorwerpen met uitleg maken heel benieuwd naar de andere 47. Ze geven mij een nieuw perspectief, stemmen tot nadenken en bescheidenheid. Het schilderij uit 1525 , ‘De zwarte man als keizerlijke lijfwacht, niet als karikatuur’ laat zien dat Afrikanen om te beginnen niet beschouwd werden als mensen die tot slaaf gemaakt konden worden. De kaart uit 1375 was van een rijk en machtig Afrika. En in de krant van vandaag (25 juli) het artikel naar aanleiding van een reliëf op de Borobodur, gemaakt in de 8ste of 9de eeuw, dat getuigt van de lange, toen al eeuwen oude, zeevarende traditie in de Indonesische archipel. Wat een rijke geschiedenis. Ik vraag me af of bijvoorbeeld mijn grootouders daar iets van meegekregen hebben, toen ze in 1919 naar het toenmalig Nederlands Indië emigreerden. Nadat ik dit laatste artikel gelezen heb, aarzel ik helemaal om die benaming te gebruiken. Fijn dat de Volkskrant na afloop de vijftig verhalen over de vijftig voorwerpen bundelt. Zo’n bundel zal echt iets zijn om te bewaren en kinderen en kleinkinderen te lezen te geven.Hennie de Pous-de Jonge, Dieren De verandering in de bestuurscultuur in de politiek verloopt ietwat problematisch. En van de nieuwe aanwas vanuit het Amsterdamse corps (Ten eerste, 26/7) kunnen we de komende jaren ook weinig goeds verwachten. Ik denk dat het beter is de corporafolklore voor eens en altijd te beëindigen en deze ‘cultuur’ in een museum bij te zetten. Universiteiten zouden er goed aan doen hun subsidies aan deze kweekkamers van toekomstige bestuurders onmiddellijk te stoppen.Marcel van der Heyden Nieuwegein Interessante reportage uit Eemnes (26/7) over de omgekeerde Nederlandse vlaggen als boerenprotest: de wethouder erkent het eventuele gevaar, dat een losgekomen vlag het verkeer kan ontwrichten, maar zegt dat het weghalen van de vlaggen ‘niet getuigt van een goede verstandhouding met de boeren’. Alhoewel de gemeente het gevaar voor de verkeersveiligheid erkent, heeft ze zichzelf wijsgemaakt dat de protestbeweging zo legitiem is, dat het mag doorgaan met die (eventuele) gevaarlijke uiting van protest. Als Greenpeace of Extinction Rebellion de verkeersveiligheid zou aantasten, kan ik me niet voorstellen dat ze dat niet zouden moeten opdoeken of dat het ten minste werd weggehaald. Het is meten met twee maten.Jonas Russel Boijl Het begint door te dringen dat het met het vak ecologie op de agrarische opleidingen droevig is gesteld. Sinds het met groot materieel ophangen van de omgekeerde vlaggen op onze openbare wegen, weten we nu ook dat het er ook bedroevend is gesteld met het vak geschiedenis. Ine Lagerwerf Boerakker Vanwege de combinatie warm weer, openstaande deuren en arconditioning wordt er geschreven over simpele maatregelen tot energiebesparing: de deuren dcht of de airconditioning uit. En dan dit bericht: in een winkel staan 475 camera’s opgesteld ondersteund door een ongenoemd aantal sensoren en computersystemen opdat mensen hun boodschappen vullen en vervolgens de winkel uitlopen zonder die spullen te hebben gestolen (21/7). Los van de gekkigheid, hoeveel kubieke meters aardgas (of het equivalent daarvan in kolen of olie?) gaat dit wel niet kosten? En dan zwijg ik nog over de hoeveelheid elektronica (lees nog eens na wat er allemaal aan edele metalen en dergelijke in gaat zitten). Moeten we luxeproblemen als twee of drie minuten tijdverlies nu echt met dit soort technische middelen aanpakken?Arjen Markus Rotterdam Arie Elshout beklaagt zich (O&D, 25/7) over zijn zware lot als oudere blanke man: erg jammer dat zo iemand het onderwerp discriminatie als een soort klaagwedstrijd lijkt te beschouwen. Hij voelt zich op zijn tenen getrapt door lelijke dingen die over blanke mannen worden gezegd, en gediscrimineerd, kennelijk zonder de geringste ironie, en zonder enig besef dat wanneer minderheden en vrouwen het over discriminatie hebben, daar heel wat meer mee wordt bedoeld dan generaliserende kritiek. Dingen als: sollicitaties die direct de prullenbak in gaan en lijfelijk geweld. En als het over seksualiteit of gender gaat mag je daar ook in veel gevallen het verlies van familie en vrienden bijtellen. Al met al heel wat erger dan af en toe eens iets lelijks horen over jouw bevolkingsgroep zonder dat dat daadwerkelijke consequenties heeft. Ik ben ook een blanke man hoor, achterin de 50 en ik lees zat linkse media, maar ik voel me echt niet geroepen me te beklagen over hoe onheus ik tegenwoordig word behandeld. Ik heb nergens last van, en op een paar kleine deukjes in zijn ego na, de heer Elshout waarschijnlijk ook niet. Thomas Okken Hilversum Als trouw en betrokken abonnee valt mij helaas op dat de laatste tijd het ‘woke’ gewauwel de overhand heeft in onze krant. Ik hoop dat dit geen voorbode is van gemakzuchtige meningenjournalistiek. Laat de krant een informerend, kwalitatief en af en toe humoristisch medium blijven.Eugen van de Pas Laren||https://www.volkskrant.nl/columns-opinie/door-die-koloniale-voorwerpen-ga-ik-anders-kijken-en-verder-nadenken~bb6bc4b5d/
2022-07-26||Opinie: Het oorspronkelijke verhaal van Reynaert kan nog altijd een brug slaan naar humaniteit, over alle eeuwen en grenzen heen||Voordat een agressor daar alles in puin begon te schieten, had Oekraïne een bloeiende tekenfilmindustrie. Veel van het jonge talent van deze democratie-in-opbouw voelde zich aangetrokken door het samenspel van beeld en verhaal, tekenkunst en woordkunst, gestimuleerd door digitale technologie. De regering steunde deze creatieve industrie in woord en daad en zowel makers als publiek putten er vreugde en inspiratie uit. De eerste Oekraïense tekenfilm sinds de onafhankelijkheid was Lys Mykita, ‘Mykita de vos’. De film ging in première op 15 juni 2007 in Kyiv, en kwam aansluitend op tv en dvd. Ook YouTube heeft hem inmiddels in voorraad. Het boek dat aan de film ten grondslag lag, is de absolute klassieker onder de Oekraïense kinderboeken. Schrijver was Ivan Franko (1856-1916), een van de grote culturele helden van het land, naar wie in Lviv een museum en de universiteit zijn vernoemd. (Allebei momenteel dicht en deels verwoest.) Franko was schrijver, journalist, econoom en activist en liet een indrukwekkend oeuvre na van boeken en initiatieven. Hij is tot dusver de enige schrijver uit de Oekraïne die ooit kans maakte op de Nobelprijs voor literatuur, maar overleed voordat deze hem kon worden toegekend. Ivan Franko’s Lys Mykita uit 1890 bleek gelukkig beschikbaar in een Engelse vertaling. Op de binnenflap daarvan heet deze tekst zelfs ‘the most beloved work in all Ukranian literature’. Het verhaal vertelt over Tsar Lev, de leeuwenkoning, die in de lente alle dieren oproept naar zijn hof te komen waar de tsaar recht zal spreken. Alle dieren komen, behalve Mykyta de vos, over wie juist iedereen te klagen heeft; hij houdt zich thuis onder zijn dekbed schuil. Na een reeks klachten van achtereenvolgens de wolf Nesyty, een opgewonden hondje en de lynx Rys (over hetgeen zich zou hebben afgespeeld tussen Mykita en de haas Yats) neemt de das Babye het voor de vos op; maar diens verdedigingsrede wordt dramatisch verstoord door de aankomst van een rouwstoet onder leiding van de haan Piven, wiens lievelingsdochter door Mykita is doodgebeten. Haar lijk ligt op de baar en vormt voor tsaar Lev voldoende bewijs om Mykita voor zijn gerecht te laten dagen. Boormylo de beer wordt uitgezonden om Mykita te gaan halen. Voor wie de Nederlandse literatuur een beetje kent, is zonneklaar waar dit verhaal vandaan komt. Hoe Ivan Franko eraan kwam, is ook wel duidelijk. Hij was onder veel meer een productieve vertaler van grote schrijvers, onder wie Goethe. Zo leerde hij diens Reineke Fuchs uit 1796 kennen. Goethe wist destijds nog niet de exacte voorgeschiedenis van de oude tekst die hij in handen kreeg, maar trof met zijn genie wat mij betreft meteen de kern van Van den vos Reynaerde. ‘Vor Jahrhunderten hätte ein Dichter dieses gesungen? Wie ist das möglich! Der Stoff ist ja von gestern und heute!’ Geïnspireerd door Goethe, ging Franko aan het hervertellen, en als gevolg daarvan kent nu haast elke Oekraïener het verhaal van Mykita de vos. De vluchtelingen die wij onlangs te gast hadden, begonnen te stralen toen ik het ter sprake bracht. Men kan zich goed indenken dat het verhaal over tsaar Lev en diens corrupte machtsvertoon vandaag de dag meer leeft dan ooit. Misschien put men in schuilkelders soms troost en hoop uit deze stof, een kleine achthonderd jaar geleden in het Nederlands ter wereld gekomen. Voor de moraal van dit verhaaltje is er keus genoeg. In de eerste plaats: zoals zovele wetenschappen, blijkt ook de neerlandistiek hier weer eens kleiner dan zijn object. Dat geldt voor astronomen en de sterren, en voor neerlandici en literatuur. Over de de Middelnederlandse Reynaert bestaan inmiddels duizenden publicaties. Maar ver boven het gewoel van academische kwesties, kan het oorspronkelijke verhaal van Reynaert nog altijd een brug slaan naar humaniteit, over alle eeuwen en grenzen heen.||https://www.volkskrant.nl/columns-opinie/opinie-het-oorspronkelijke-verhaal-van-reynaert-kan-nog-altijd-een-brug-slaan-naar-humaniteit-over-alle-eeuwen-en-grenzen-heen~bd4ac76c/
2022-07-26||Bij een volgende gezondheidscrisis moeten ziekenhuizen het zonder steun van OK-personeel stellen||In en rond operatiekamers ontstaan problemen omdat operatieassistenten en anesthesiemedewerkers sommige medische behandelingen niet mogen uitvoeren. Zogenoemde ‘voorbehouden handelingen’, zoals het prikken van infusen, aanleggen van een blaaskatheter, zelfstandig toedienen van medicatie of het hechten van de huid, mogen alleen worden verricht door zorgprofessionals die een bepaalde titel dragen. Desondanks verricht het personeel van operatiekamers die taken nu vaak wel en daarmee overtreden zij de wet. De ministers Ernst Kuipers (Volksgezondheid, Welzijn en Sport) en Conny Helder (Langdurige zorg) willen de regels niet veranderen. Hierdoor kunnen operatieassistenten en anesthesiemedewerkers zonder verpleegkundige vooropleiding, en daar zijn er veel van, niet meer zelfstandig worden ingezet. Dat was in januari de conclusie van de Taskforce die onderzoek deed naar de inzet van zorgprofessionals tijdens coronacrises. In ons werk voeren we zogenoemde voorbehouden handelingen zonder toezicht uit. Dit type handelingen mogen zorgprofessionals alleen zelfstandig uitvoeren als ze opgenomen zijn in de Wet Beroepen in de Individuele Gezondheidszorg (BIG). En onze beroepsgroepen zijn dat niet. Als operatieassistenten en anesthesiemedewerkers voorbehouden handelingen uitvoeren, is er zelden al een chirurg of anesthesist aanwezig op de operatiekamer. Er is evenmin een andere geregistreerde zorgprofessional die direct toezicht houdt. En juist dat zou volgens het Zorginstituut Nederland, het adviesorgaan aan de minister, wel het geval zijn. Maar het Zorginstituut baseert haar conclusies op informatie van allerlei aanpalende beroepsgroepen, behalve op die van ons. Tijdens de coronacrisis waren de ziekenhuizen overvol en werkten wij op andere afdelingen, onder meer op de ic, spoedeisende hulp of verpleegafdeling. Hier deden wij ook voorbehouden handelingen, net zoals we die op de operatiekamer uitvoeren. Maar omdat dit volgens de wet niet mag – en na recent besluit van de minister blijft dat dus zo - zullen velen van ons bij een volgende crisis niet meer voorbehouden handelingen uitvoeren buiten de operatiekamer. De inzet van operatieassistenten en anesthesiemedewerkers wordt hierdoor minder flexibel. En dat is zorgelijk, omdat er al een schreeuwend tekort is aan zorgpersoneel - ook in onze beroepsgroepen. Patiënten zijn om meerdere redenen de dupe van deze gang van zaken. Ten eerste zijn we al met veel te weinig collega’s, dus worden er minder operaties uitgevoerd dan nodig. Als iemand dan eindelijk wordt geopereerd, is hij niet goed beschermd. Immers, het overgrote deel van onze beroepsgroep is goed opgeleid en voldoet aan alle competenties. Maar er is geen wettelijke controle op de kwaliteit. Een operatieassistent of anesthesiemedewerker die een fout maakt, hoeft zich niet zoals een verpleegkundige te verantwoorden voor de tuchtrechter zoals de Wet BIG voorschrijft. Ook wordt er niet van misstappen geleerd en kan een OK-medewerker die de fout in is gegaan, eenvoudig in een ander ziekenhuis weer aan de slag. Er zijn helaas voorbeelden waarbij brokkenmakers na ontslag in het volgende ziekenhuis zijn gaan werken. We zien nu, wat eerder ook praktijk was bij personeelstekorten, mensen zonder volwaardige opleiding op de OK werken. Hierdoor komt de kwaliteit en veiligheid in gedrang. Wij vinden dat de minister van VWS onvoldoende doet om ons als gespecialiseerd verpleegkundigen te erkennen. De minister acht ons wel bekwaam, maar erkent ons niet - door een oude weeffout in de regelgeving. Onze beroepen vinden nota bene hun basis in de verpleegkunde. Wij hebben de ministers van Volksgezondheid verschillende keren opgeroepen ons te erkennen. We kregen nul op rekest. Minister Kuipers stelt in één van zijn brieven aan de Tweede Kamer dat er voor de operatieassistenten die nu geen verpleegkundig diploma hebben, een aanvullend opleidingsprogramma zou moeten komen waardoor ze zich kunnen ontwikkelen tot verpleegkundige. Maar een extra opleiding is helemaal niet nodig. Anesthesiemedewerkers en operatieassistenten bezitten de essentiële verpleegkundige competenties immers al. Dat werd wel duidelijk toen wij bijsprongen op afdelingen buiten de operatiekamers tijdens de coronacrises. Niet alleen wij vinden dat opname in de Wet BIG wel degelijk belangrijk is en dat dit ook noodzakelijk is om ons bij eventuele hulp buiten de operatiekamer in te zetten, ook meerdere adviesbureaus en -organen geven dit in hun rapporten aan. Er is de afgelopen jaren veel geschreven over de rol en toekomst van onze beroepsgroepen. In veel gevallen trekken de Landelijke Vereniging van Operatieassistentenen en de Nederlandse Vereniging van Anesthesiemedewerkers samen op omdat de posities van onze beroepsgroepen vrijwel hetzelfde zijn. We hebben een gezamenlijk belang en dat is een veilige operatiekamer, waar erkende zorgprofessionals transparant werken.||https://www.volkskrant.nl/columns-opinie/bij-een-volgende-gezondheidscrisis-moeten-ziekenhuizen-het-zonder-steun-van-ok-personeel-stellen~b42d29bf/
2022-07-26||Tussen alle medische termen staat iets over afgenomen||Mijn perspectief wankelde dus nogal. Het begon met 17 maanden, toen was het, na een hele goede scan, langer. En nu kreeg ik de uitslag van een nieuwe scan. Ik was niet zenuwachtig. Wel kreeg ik op de afdeling Bloedafname bijna ruzie. Als kankerpatiënt wordt je formulier voorzien van een gele sticker met het woord ‘Oncologie’ erop en een uitroepteken erachter. Dan krijg je voorrang (de oncoloog wil de actueelst mogelijke bloedwaarden zien). Al snel was ik aan de beurt. Naast me aan de balie zei een mevrouw zachtjes dat ik voorkroop. Sorry, mevrouw, zei ik, maar ik heb kanker en dan krijg je hier voorrang. Bovendien ga ik niet over de nummertjes. Ik heb óók kanker, zei ze, en ik heb óók een speciaal nummer. Haar man, een reus van een vent, bleef gelukkig op de achtergrond. Ik keek naar haar nummer – C 2007 – en zei dat ik C 2006 had en dat ze dadelijk aan de beurt zou zijn. Excuses, zei ze, niet echt hartelijk. Ik zat nog niet in de wachtkamer van de oncoloog of de vrouw en haar reus kwamen binnen. Zij hield zich koest, hij mengde zich meteen in het gesprek dat al gaande was. Waar loop jij nou het meest tegenaan, vroeg de reus aan de kaalgeschoren man van een jong gezin. Ik ben snel vermoeid, antwoordde de man. Nee maar in je hoofd, bedoel ik, zei de reus. Dat je dood gaat, met zo’n jonge vrouw en een kind, dat zal je toch wel dwars zitten? Ik hoorde mijn kale lotgenoot nog net stamelen dat hij alles zo positief mogelijk probeerde te zien toen de oncoloog de wachtkamer binnen liep en mijn naam riep. Hij was een serieuze maar niet onvriendelijke vervangende oncoloog, die meteen zijn computerscherm naar me toe draaide zodat we samen de uitslag van de scan konden bekijken. Het was een scherm vol voor mij onbegrijpelijke medische termen maar ik zag ergens een woord waaruit ik afleidde dat iets was ‘afgenomen’. Het ziet er dus naar uit dat de tumoren in uw long niet meer detecteerbaar zijn en dat de tumor in uw nier verder is geslonken, zei de oncoloog nuchter. Ik had voorlopig chemo-vrij en ze zouden me in de gaten houden met bloedonderzoek. Eventueel zou ik opnieuw een chemokuur kunnen krijgen, of immunotherapie (een chemo is Poetin, immuno is de Navo, heb ik voor mezelf in beeld gebracht). De levensverwachting mocht ik zelf invullen. Nadat ik de deur achter me had dichtgetrokken, had ik honger. Ik kocht een broodje tonijn en ging aan de tafel voor het afhaalloket in het ziekenhuis zitten. Ik was vrolijk noch verdrietig. Ik dacht: wat een achtbaan aan emoties en verwierp die gedachte meteen weer als een ondraaglijk cliché. Buiten rookte ik een sigaretje. Thuis ben ik als een bezetene gaan schrijven.||https://www.volkskrant.nl/mensen/tussen-alle-medische-termen-staat-iets-over-afgenomen~b273d1ee/
2022-07-26||Kabinet werpt drempel op tegen automatisch doorgeven van persoonsgegevens aan kerken||De overheid geeft nu gegevens over verhuizing of huwelijk van Nederlanders die als kerkelijk staan geregistreerd, automatisch door aan de Stichting Interkerkelijke Ledenadministratie. Het kabinet wilde rond de jaarwisseling van 2016 op 2017 al stoppen met het delen van gegevens van burgers die bij een kerk zijn aangesloten. Ruim achtduizend reacties kwamen toen binnen op het conceptvoorstel. Het kabinet stopte de gegevensdoorgifte aan kerken niet, maar biedt burgers sindsdien wel de mogelijkheid om bij hun gemeente geheimhouding aan te vragen. Nu kondigt het kabinet aan dat het makkelijker wordt om de gegevensdoorgifte aan de kerk te blokkeren. Dit keer is daarover nauwelijks ophef ontstaan: op het concept-wetsvoorstel zijn slechts negen reacties binnengekomen, positief en afwijzend. Waarschijnlijk voert minister Bruins Slot van Binnenlandse Zaken het plan nu uit. Als het doorgaat zijn mensen die de gegevensuitwisseling blokkeren, bijvoorbeeld na een verhuizing, niet of met grote moeite te vinden voor de kerk. Tenzij ze hun nieuwe verblijfsplek zelf doorgeven. De overheid legt gegevens van burgers vast in de basisregistratie persoonsgegevens, de brp. Daarin is ook aangegeven of een burger lid is van een kerkgenootschap, maar niet van welke kerk. Als gegevens van zo’n burger veranderen, bijvoorbeeld bij verhuizing, huwelijk of overlijden, wordt dat nu nog automatisch doorgegeven aan de Stichting Interkerkelijke Ledenadministratie (Sila). In 2020 gebeurde dat volgens de Sila 880 duizend keer. De Sila weet van welk genootschap de burger lid is en geeft de wijziging vervolgens door aan de aangesloten kerken. Dat zijn de Protestantse Kerk Nederland, de Rooms-Katholieke Kerk, de Algemene Doopsgezinde Sociëteit, de Oud-Katholieke Kerk van Nederland, de Vrij-Katholieke Kerk, de Nieuw-Apostolische Kerk en het Leger des Heils. Deze zeven kerkgenootschappen hadden volgens de Sila eind 2020 ruim 5 miljoen leden. De grootste was de Rooms-Katholieke Kerk met 3,5 miljoen leden, met op de tweede plaats de Protestantse Kerk met 1,5 miljoen leden. De burger kan deze uitwisseling van gegevens nu alleen stopzetten door bij de gemeente een ‘verstrekkingsbeperking’, ofwel geheimhouding, aan te vragen. Soms kan dit digitaal. Het kabinet wil mensen nu meer zeggenschap geven over de eigen gegevens door het online stopzetten van de doorgifte aan de Sila standaard mogelijk te maken. Omgekeerd krijgen burgers ook de mogelijkheid die gegevensdoorgifte juist te activeren. De beslissing ligt dan volledig bij de burger. Hiermee wil het kabinet een slepende discussie beslechten. De doorgifte van gegevens aan de Sila startte in 1994. In 2015 nam de Tweede Kamer een motie van de VVD en D66 aan om dit stop te zetten. Het eerste plan dat eind 2016 op internet werd gepubliceerd leverde ruim achtduizend reacties op, vaak na een oproep door een kerk.||https://www.volkskrant.nl/nieuws-achtergrond/kabinet-werpt-drempel-op-tegen-automatisch-doorgeven-van-persoonsgegevens-aan-kerken~ba42205f/
2022-07-26||Rinus Ferdinandusse (1931-2022): verslaafd aan Vrij Nederland||Rinus Ferdinandusse was in 2010 al veertien jaar met pensioen toen hij berustend een geseling onderging vanwege zijn werk als hoofdredacteur van Vrij Nederland. Al die jaren had hij als leidinggevende van het papieren icoon van links Nederland genoegen genomen met een rol op het tweede plan, zo bleek, in het gunstigste geval als eerste onder zijn gelijken. Het curieuze was dat hij zelf de zweep ter hand nam, in een interview met Coen Verbraak in nota bene zijn eigen blad. Hij was niet de baas geweest bij VN, dat was de redactie. Als hoofdredacteur in de periode 1969-1996 was hij een toezichthouder zonder bevoegdheden, een doorgeefluik van verhalen. ‘Ik geloof best in leidinggeven, maar ik kon het niet.’ Het waren de jaren aan de Amsterdamse Raamgracht van – teken des tijds – zelfbestuur. De redactie had het conform de statuten voor het zeggen. Redacteuren kondigden in de wekelijkse vergadering aan welk verhaal ze zouden gaan schrijven en gingen aan de slag. Ferdinandusse organiseerde en stimuleerde en regelde de fotograaf. Het zelfbestuur leverde ontegenzeglijk een rijke oogst op, maar begon zich in de jaren tachtig tegen VN te keren. ‘Het angstaanjagende van dat systeem was dat allerlei minkukels de overhand konden krijgen’, zei Volkskrant-columnist en adjunct-hoofdredacteur Jan Blokker in een profiel van Ferdinandusse. In hetzelfde stuk in de Volkskrant maakte oud-VN’er Martin van Amerongen gewag van een ‘pervertering van de bedrijfsdemocratie’ die door Ferdinandusse nooit werd aangepakt. Het gevolg was dat de redactie in een slangenkuil veranderde, een onveilige broedplaats van jaloezie en vetes waar de stemming om te snijden was – het begin van de aftakeling. Ferdinandusse keek lijdzaam toe en kondigde, half ironisch, in zijn hoekkamer op de eerste verdieping talloze malen zijn vertrek aan als er weer eens een conflict was uitgebroken. Een vriend, Joop van Tijn, de man die hem overvleugelde en het op de werkvloer voor het zeggen kreeg, schreef bij het afscheid van Ferdinandusse: ‘Rinus geeft geen opdrachten, zet geen koers uit, bepaalt geen beleid, regeert niet.’ Het was als een compliment bedoeld. Met veelbesproken speldenprikken sloeg Ferdinandusse terug. Alles wijst erop dat hij de schrijver was van tientallen anonieme haatbrieven die naar de Raamgracht werden gestuurd en waarin redacteuren gedetailleerd werden belasterd. Het maakte de stemming ter redactie er niet veel beter op. Toch is zijn naam onlosmakelijk verbonden met de ongekende bloei van Vrij Nederland in grofweg de periode 1970-1985. Zevenendertig jaar werkte hij voor VN, zevenentwintig jaar was hij hoofdredacteur. Rinus Ferdinandusse was verslaafd aan VN, een blad vol journalistieke innovaties waar in de hoogtijdagen in progressieve kringen om werd gevochten. In wat John Jansen van Galen in zijn boek over het tijdschrift de gouden jaren van het linkse levensgevoel noemde, was zijn naam de eerste in het colofon. Er is ook een andere interpretatie mogelijk van zijn werk. De ‘Rinus inter pares’ was een onvermoeibare ideeënman die niets gaf om status en de redactie ruimhartig de ruimte bood om te excelleren. Er was géén masterplan, bekende hij. Sterker nog, er was niet eens een plan. Het blad was een puzzel waarvan de stukjes toevallig in elkaar vielen, met baanbrekend succes. Onder anderen journalisten Joop van Tijn, Igor Cornelissen, Martin van Amerongen, Rudi van Meurs, Gerard van Westerloo en Max van Weezel, interviewer Bibeb en de columnisten Renate Rubinstein en Piet Grijs (Hugo Brandt Corstius) werden de bejubelde stemmen van een iconisch tijdschrift. VN was vernieuwend en spraakmakend en Ferdinandusse was de man die het podium bouwde, dag in, dag uit, decennialang. Over de journalistieke revolutie die het blad ontketende zei hij: ‘Je kunt met terugwerkende kracht vaststellen dat VN vooral opviel door wat anderen niet deden.’ De anderen, dat waren de dagbladen. Met instemming citeerde Ferdinandusse een oud-hoofdredacteur van NRC Handelsblad, Wout Woltz. ‘VN lanceerde de nieuwe genadeloosheid. VN ontmaskerde, interviewde tot op het bot en drukte smerige woorden af.’ Er was meer, in een productief leven. Met onder meer Jan Blokker en Dimitri Frenkel Frank was hij de motor van het satirische tv-programma Zo is het toevallig ook nog eens een keer, in de jaren zestig de cabareteske aankondiging van een nieuwe tijd. Daarnaast was Ferdinandusse een prominente aanjager van de emancipatie van thriller- en detectiveromans. Hij schreef er zelf vele. Hij muntte de term ‘literaire thriller’ en het schrijven werd zijn vluchtheuvel. ‘Ik heb mezelf nooit journalist gevoeld (...). Wat ik het liefst deed was thrillers schrijven en komische stukjes. En verhalen over acteurs en actrices. Ik ben erg goed in dooie filmsterren.’ Maar weinigen leerden hem in al die jaren aan het roer echt kennen. ‘Sfinxachtig, gesloten als een Zeeuwse oester, ondoorgrondelijk’, was in het jaar van zijn afscheid het oordeel van ‘vriend en vijand’ in de Volkskrant. Ferdinandusse was een Zeeuw uit Goes, dat maakte de vergelijking extra aantrekkelijk. Wat was in die zevenentwintig jaar je mooiste periode als hoofdredacteur, vroeg Verbraak in 2010 aan Ferdinandusse. Het antwoord van de, ondanks alles, legendarische hoofdredacteur: ‘Ik zou het niet weten.’||https://www.volkskrant.nl/cultuur-media/rinus-ferdinandusse-1931-2022-verslaafd-aan-vrij-nederland~bcaa0c2d/
2022-07-26||Het weerbericht voor woensdag 27 juli: Stapelwolken en zon||Het noorden maakt vandaag nog kans op een enkele lichte bui. In de rest van het land blijft het zo goed als droog. Eerst is het vrij zonnig en in de loop van de dag komen stapelwolken tot ontwikkeling. Deze wolken kunnen hier en daar wat meer samensmelten. Hierdoor zal de zon niet altijd even uitbundig meer schijnen. Door een aanhoudende noordelijke windrichting is de temperatuur vrij gematigd voor de tijd van het jaar. Langs de Waddenkust wordt het 19 graden en in de zuidelijke provincies warmt het nog op naar 22 graden. Vanaf morgen breekt weer een droge periode aan. Een hogedrukgebied komt boven het land te liggen en dit veroorzaakt weinig wind en een vrij zonnig weertype. Door het verplaatsen van het hogedrukgebied in oostelijke richting draait de wind later deze week richting het oosten tot noordoosten. Drogere en warmere lucht staat garant voor een geleidelijke temperatuurstijging. Vooral in het zuiden en oosten neemt de kans op zomerse temperaturen van 25 graden en meer toe. Tijdens en na het weekeinde beginnen weersystemen zich steeds meer op te dringen en de neemt onzekerheid in de temperatuurverwachting toe. Buien kunnen dan ook weer een onderbreking vormen van het droge zomerweer.||https://www.volkskrant.nl/nieuws-achtergrond/het-weerbericht-voor-woensdag-27-juli-stapelwolken-en-zon~b5fecabd/
2022-07-26||Onder Poetin keerde Stalin langzaam maar zeker terug in het straatbeeld||Mijn oma vertelde me vroeger wel eens over de Stalintijd. Ik was een jaar of tien, dus veel details herinner ik me niet meer. Eén woord is me wel altijd bijgebleven: voronok – kleine zwarte raaf. Dat was de bijnaam van een speciaal voertuig dat ’s nachts langskwam om mensen op te pikken. Ze konden overal stoppen, het leek volkomen willekeurig, niemand kon zich veilig wanen. Soms pakten ze een voorbijganger op. Mensen die werden meegenomen, werden nooit meer teruggezien. Het creëerde een atmosfeer van totale horror. Dat was het gevoel dat ik kreeg als ik luisterde naar mijn oma. Ik moet nu weer terugdenken aan die verhalen. Mijn oma was haar tijd vooruit, want destijds werd er nog niet veel over gesproken. Het was geen groot geheim meer, maar er werd niet over gedebatteerd op televisie of in de krant. Later gebeurde dat wel een periode onder Gorbatsjov en Jeltsin, maar dat duurde niet lang. Onder Poetin keerde Stalin langzaam maar zeker terug in het straatbeeld. Communisten hadden hem altijd op hun banier laten staan, maar op een gegeven moment verscheen hij ook op een paar billboards bij de vieringen van Overwinningsdag op 9 mei. Later zag je hem opeens zelfs op bureaukalenders afgebeeld. Zijn terugkeer werd niet veroordeeld. Het werd eerder gezien als een herstel van de geschiedenis, waarin hij onmiskenbaar een belangrijke rol speelde. Maar zijn rol werd langzamerhand anders omschreven – niet langer als onze beul, maar als ‘efficiënte manager’. Poetin is erg geïnteresseerd in geschiedenis. Ik kan me vergissen, maar ik vrees dat als we diep genoeg graven in zijn brein, we zullen ontdekken dat hij niet alleen Stalin, maar ook Hitler als een efficiënte manager ziet. Hij vecht nu zogenaamd tegen de nazi’s in Oekraïne en Hitler is dan een tegenstander, maar wel een gerespecteerde tegenstander – iemand van wie je kan leren. Poetin refereert geregeld aan Hitler. Hij zegt bijvoorbeeld op te komen voor de Russischtalige bevolking in Oekraïne en andere buurlanden. Daarmee rechtvaardigt hij zijn agressieve politiek. Hitler had in de jaren dertig precies dezelfde rechtvaardiging bij de annexatie van Sudetenland. Nu ik erover nadenk: we hebben Hitler hier altijd gezien als het absolute kwaad, maar de belangrijkste en nagenoeg enige reden daarvoor was zijn ondoordachte aanval op Rusland. We hebben ons altijd geconcentreerd op wat hij ons land en onze bevolking heeft aangedaan. Daar ging het over op school. Het was pas jaren na mijn schooltijd dat ik hoorde over de Holocaust. De bezetting van Europa was goed voor twee paragrafen in onze geschiedenisboeken. Het is niet zo dat Hitlers gruweldaden buiten de Sovjet-Unie werden goedgekeurd, het is eerder dat ze over het hoofd werden gezien. We concentreerden ons op onze eigen wonden. Dat is het huis dat Poetin hier heeft gebouwd. In zijn agressie richting het buitenland gebruikt hij de argumenten van Hitler. In de agressie richting het binnenland hanteert hij de efficiënte methodes van Stalin om een atmosfeer van horror te creëren waarin niemand zich veilig kan voelen.||https://www.volkskrant.nl/nieuws-achtergrond/onder-poetin-keerde-stalin-langzaam-maar-zeker-terug-in-het-straatbeeld~bc1c2af8/
2022-07-26||Meer corona gemeld na Nijmeegse Vierdaagse, in de rest van Nederland lijkt de piek voorbij||Voor de tweede week op rij daalt het aantal gemelde besmettingen. Afgelopen week kregen dagelijks gemiddeld 4.000 Nederlanders een positieve testuitslag, ruim een kwart minder dan de week daarvoor. De huidige coronagolf lijkt over de piek heen te zijn. Ook het aantal virusdeeltjes in het riool neemt licht af, maar aangezien besmette personen nog geruime tijd het coronavirus kunnen blijven uitscheiden, kan het even duren voor hier een duidelijke daling te zien is. Het kleinere aantal positieve testen kan volgens het RIVM deels komen doordat veel Nederlanders op vakantie zijn, maar ook in de verpleeghuizen stabiliseert het aantal gemelde besmettingen, en worden op minder locaties nieuwe uitbraken gerapporteerd. Die cijfers zullen, aldus het RIVM, niet of nauwelijks worden beïnvloed door de vakantieperioden. Niet overal in Nederland dalen de cijfers: de GGD Gelderland-Zuid zag juist meer positieve testen na de Vierdaagse en de bijbehorende feesten. Een deel van de positief getesten zal van buiten de regio komen, maar ook onder inwoners van Nijmegen neemt het aantal meldingen toe. Daar zijn de afgelopen week 665 positieve testen gemeld, 374 per 100 duizend inwoners. Alleen in het nabijgelegen Beuningen zijn relatief meer besmettingen gemeld. Het landelijk gemiddelde is 164 gemelde besmettingen per 100 duizend inwoners. Na een snelle toename sinds begin juni is de ziekenhuisbezetting de laatste week redelijk stabiel gebleven. Op de verpleegafdelingen liggen nu 1.046 patiënten die besmet zijn met corona, dit is hoog in vergelijking met vorige zomers. Vorig jaar lagen er eind juli minder dan 500 covidpatiënten op de verpleegafdeling. Op de intensive care is het beeld heel anders, daar schommelt het aantal covidpatiënten de afgelopen maand rond de 40, veel minder dan de 140 ic-patiënten van precies een jaar geleden. Dagelijks worden ruim 150 nieuwe coronapatiënten opgenomen in de Nederlandse ziekenhuizen. De meerderheid komt vanwege (onder andere) covidsymptomen in het ziekenhuis terecht. Een kwart tot eenderde van de besmette patiënten is voor een andere aandoening opgenomen en test dan ‘toevallig’ positief.||https://www.volkskrant.nl/nieuws-achtergrond/meer-corona-gemeld-na-nijmeegse-vierdaagse-in-de-rest-van-nederland-lijkt-de-piek-voorbij~bfdbdb56/
2022-07-26||Vijftien doden bij protesten tegen de VN in oostelijk Congo||Er is de afgelopen maanden veel gevochten in het grondstofrijke oosten van de Democratische Republiek Congo (DRC), waar meer dan 120 militante groepen actief zijn. De rebellenlegers zijn in gevecht met elkaar, maar ook met het Congolese leger. Door een onlangs gestart offensief van rebellenbeweging M23 raakten al meer dan 170 duizend mensen ontheemd. Ook de Verenigde Naties zijn actief in het gebied, met vredesmissie ‘Monusco’. Hoewel het met 14 duizend vredeshandhavers een van de grootste VN-veiligheidsmissies ter wereld is, wordt de blauwhelmen verweten dat ze te weinig doen om de decennialange strijd tussen rebellengroepen in het oosten van het land een halt toe te roepen. In de oostelijke stad Goma gingen maandag en dinsdag daarom honderden Congolezen de straat op. De demonstranten zijn boos dat de VN niet meer doen om geweld tegen burgers te voorkomen, en eisen een onmiddellijke terugtrekking van de VN-troepen. Op maandag bestormden de demonstranten het hoofdkwartier en een logistieke basis van de VN-vredesmissie in Goma. De ruiten van het magazijn werden stukgeslagen en waardevolle spullen geplunderd. Bij het hoofdkwartier vlogen helikopters af en aan om het VN-personeel te evacueren, terwijl de demonstranten met traangas op afstand werden gehouden. Er zijn maandag ook al zeker zes mensen bij de protesten om het leven gekomen. Op dinsdag zouden de blauwhelmen volgens ooggetuigen met scherp op een ‘grotendeels vreedzame menigte’ hebben geschoten. Een journalist van Reuters getuigde dat twee demonstranten door VN-handhavers werden doodgeschoten. Bij soortgelijke anti-VN-protesten in de oostelijke stad Butembo stierven zeven betogers en drie VN-vredessoldaten. Dat maakte de Congolese politie dinsdagavond bekend. Bij de blauwhelmen gaat het om twee Indiërs en een Marokkaan. Op Twitter zei regeringswoordvoerder Patrick Muyaya dat er in Goma waarschuwingsschoten zijn gelost ‘om de demonstranten uiteen te drijven en elke aanval op Monusco te voorkomen’. Hij stelt dat er bij de protesten van dinsdag ‘minstens vijf doden’ zijn gevallen. De VN hebben nog niet op de berichten over doodgeschoten demonstranten gereageerd. In een eerdere verklaring zei Khassim Diagne, het waarnemend hoofd van de missie, dat de VN ‘geschokt en ontzet’ zijn door de ‘contraproductieve’ aanvallen van de demonstranten. ‘Monusco heeft een mandaat van de VN-Veiligheidsraad om de autoriteiten te ondersteunen bij het beschermen van burgers’, stelde hij. ‘Met chaos, verwarring en verdeeldheid zullen we geen vooruitgang boeken in het streven naar stabiliteit en vrede.’||https://www.volkskrant.nl/nieuws-achtergrond/vijftien-doden-bij-protesten-tegen-de-vn-in-oostelijk-congo~bbdbea27/
2022-07-26||Wie zijn wij, waar zijn wij? Opnieuw biedt Arles een grandioos beeld van de fotografie||Goed, de zomer is gezien de koortsige hoogten van de thermometer niet de beste tijd om de Zuid-Franse stad Arles te bezoeken. Maar wie de temperatuur van de fotografie wil opnemen, moet de hitte wel voor lief nemen om zich in middeleeuwse kerkgebouwen en kloosters en in musea (met verkwikkende airco!) te laven aan de talrijke exposities van Rencontres d’Arles. Het is, kan ik na bezoek aan tien, twaalf locaties op twee volle dagen garanderen, een even afmattende als zinsbegoochelende en inspirerende ervaring. De 53ste editie van het oudste (1970) en meest gezaghebbende fotofestival van Europa, veertig exposities samengebald op een paar vierkante kilometer in het stokoude centrum, biedt een grandioos overzicht met werk van veel beroemde (Lee Miller, Susan Meiselas, Mitch Epstein) en veel meer nog niet zo beroemde, opkomende fotografen. Waarbij de nadruk ligt op vernieuwing, diversiteit, persoonlijke identiteit, de klimaatcrisis en oog voor maatschappelijk gemarginaliseerden. Dat klinkt politiek correct en soms tobberig, maar de fotografen zijn er niet op uit de bezoeker een miserabel gevoel te geven. De realistische horror waarvan de alledaagse fotojournalistiek volop getuigt, is nagenoeg afwezig, het eeuwige (en het actuele) menselijk lijden wordt opgetild tot een meer reflectief, artistiek niveau. Op enkele exposities tonen de fotografen witte en zwarte Amerikanen in kommervolle omstandigheden, maar laten tegelijk hun waardigheid zien, als bewijs dat ook in armoede levens betekenisvol zijn. Het werk van de ruim vertegenwoordigde fotografen uit Noord- en sub-Sahara-Afrika is krachtig, zelfbewust en soms wat intellectualistisch. De thema’s – het trauma van de kolonisatie, politieke en maatschappelijke onderdrukking en uitbuiting – zijn weliswaar niet nieuw, de fotografische vormgeving is toch vaak verrassend en persoonlijk getint. Zoals het subtiele visuele verslag van de Egyptenaar Mahmoud Khattab over zijn (verplichte) militaire dienst en het proces van mentale gelijkschakeling dat ligt besloten in het geüniformeerde en gedisciplineerde leven. Er is met melancholische foto’s aandacht voor de teloorgang van het regenwoud in Chili en de bedreiging die dit vormt voor de oorspronkelijke bevolking. Die heeft een schat aan kennis over geneeskrachtige planten die door de ontbossing verdwijnen. Maar er zijn ook hoopvolle berichten uit Zuid-Amerika, bijvoorbeeld over lhbti’ers in het Braziliaanse oerwoud, die een hechte en zelfbewuste gemeenschap vormen, ondanks door de extreem-rechtse president Bolsonaro aangewakkerde vijandigheid. Als de curatoren van Arles ergens in slagen, is het wel in het vermogen fotografen te selecteren die oog hebben voor de persoonlijke verhalen áchter maatschappelijke kwesties. Niet de extravaganza van queer personen zoals we die in fotoreportages al vaak hebben gezien, maar juist een diepe ernst en fijngevoeligheid kenmerken het werk van de Amerikaan Daniel Jack Lyons, die lhbti’ers in het regenwoud opzocht. Zo dringt hij door tot de menselijke kern, in plaats van te blijven hangen in de voor de hand liggende uiterlijke bijzonderheden. Ook de zwart-witfoto’s van de jonge zwarte Texaan Rahim Fortune (28) zijn een mooi voorbeeld van het streven naar diepgang dat Arles kenmerkt. In I can’t stand to see you cry doet hij verslag van het sterven van zijn vader aan covid en, vooral, de weerslag die dat drama heeft op de nabestaanden. De foto’s van de wake, de rouw, het verlies en de warme troost voor de familie, die woonde in een sober houten huisje in Austin, en het zoeken naar nieuwe betekenis in het leven zonder de vader krijgen bij Fortune een afwisselend rauwe en ook helende kracht. Enkele simpele objecten uit het ouderlijk huis – een kerosinelamp, een roestig hangslot, de ijzeren sporen waarmee de ruiter zijn paard in de flanken port – staan opgesteld op een tafeltje bij de foto’s. Ze maken dat huisje bijna tastbaar en vormen een aangrijpend eerbetoon voor een voorbij, hard bestaan. Te veel tentoonstellingen om op te noemen, te veel om in twee, drie, vier dagen te bekijken: dat is óók Arles. Voorwerk doen om te bekijken welke (thematisch gegroepeerde) exposities je aanspreken is een optie. Je laten leiden door het toeval kan ook. Of een mengvorm van die twee. Kans op een paar kleine tegenvallers, zoals van de Franse Jacqueline Salmons de enorme expositie foto’s met details van schilderijen uit de kunstgeschiedenis, alle met de wond in Jezus’ zij nadat hij is gestorven aan het kruis. Honderden versies. Ook geen onverdeeld genoegen: een kerk vol zwart-witfoto’s van dansvoorstellingen en opera’s van de Franse filmer Babette Mangolte. Keurig eerbetoon, fotografisch knap gedaan, maar hé, een kérk vol? Koop, voor een paar tientjes, een passe-partout voor alle locaties, dan verlaat je zonder financieel bezwaard gemoed elke tentoonstelling die niet bevalt. En wat, mij althans, ook helpt: probeer niet alles te begrijpen wat je ziet. Zoals je poëzie niet hoeft te vatten om erdoor te worden gegrepen, zo hoef je niet altijd te weten wat de drijfveren van een fotograaf zijn, om door één blik op zijn of haar werk te worden getroffen. Stel je voor hen open, zoals de samenstellers van Arles nieuwe werelden voor ons openstellen. De Ghanese fotograaf James Barnor (93) verdient met recht het predicaat ‘pionier’. Hij was in de jaren vijftig de eerste fulltimefotojournalist in zijn land, in de periode dat de onafhankelijkheid van Ghana gestalte kreeg. Barnor verkeerde in de kringen van de macht en fotografeerde voor het Zuid-Afrikaanse anti-apartheidsblad Drum, maar dát maakt zijn werk niet uitzonderlijk. Dat zijn vooral de talloze foto’s die hij maakte in en rond zijn Ever Young Studio, de firmanaam die verwijst naar de retouche van zijn werk, die zijn klanten/modellen jonger doet ogen dan ze zijn. Barnor maakte zijn karaktervolle en ongedwongen portretten in zijn Ever Young Studio (en in de opvolger Studio X23), van gewone burgers uit Accra en (onder meer voor platenhoezen) van de fine fleur van het cultuurleven. Eerst in zwart-wit, later, toen hij als officieel vertegenwoordiger in Afrika voor filmfabrikant Agfa-Gevaert werd aangesteld, ook in de verzadigde kleurenfoto’s die we nu met die tijd associëren. Hij woonde enkele episodes van zijn carrière in Londen, waar hij, in de swingende sixties de hippe beeldtaal moet hebben aangescherpt die zijn werk kenmerkt. Hem alleen een exponent noemen van de blitse jaren zestig zou hem ernstig tekort doen. Barnors werk oogt opmerkelijk tijdloos en modern, soms alsof ze in 2022 voor een groovy tijdschrift zijn gemaakt, met eigenzinnige composities die soms doen denken aan de genialiteit van uiteenlopende fotografen als Diane Arbus en Richard Avedon. De tentoonstelling in de toren Luma, de glimmende landmark van modern Arles, is mede door Barnor zelf geselecteerd uit zijn archief, dat vermoedelijk nog talrijke ongeziene schatten bevat. Barnor vond pas rond 2007 internationale erkenning, zijn eerste grote tentoonstelling in Europa was in 2010 in Londen, zijn eerste monografie verscheen pas in 2015. In Luma is veel werk te zien dat nog niet eerder werd geopenbaard: google afbeeldingen op Barnors naam en je vindt slechts een fractie van de geweldige foto’s die hij heeft gemaakt. De bron is na zes decennia pionieren nog niet opgedroogd. Even betwijfelde ik door de titel in het programmablad of ik in korte broek welkom zou zijn bij Dress Code, ingericht in een kunststichting. Die is, bleek toen ik de stoute schoenen toch had aangetrokken, gehuisvest in een pand dat aan fraai en gecontroleerd verval ten prooi lijkt. Kruip-door-sluip-door gangen en trappen leiden naar ooit statige kamers waar rond de veertig fotografen werk exposeren. Daaronder, in twee grote ruimten, het veelgeprezen Land of Ibeji (2018) van de Vlaamse Sanne De Wilde en de Franse Bénédicte Kurzen. Zij onderzochten de mythologische status van tweelingen in Nigeria, die er zowel vereerd als vervolgd worden. Kleding als uiting van identiteit (zoals het dragen van identieke kleding door die Nigeriaanse tweelingen) is het thema van Dress Code, waarmee de tentoonstelling zich ook in overdrachtelijke zin een huis met vele kamers betoont. Jonge, wegens de oorlog uitgeweken Oekraïense fotografen presenteren er een indrukwekkende mengeling van recent en van vermoedelijk vóór de Russische aanval gemaakt werk. Uit recent verleden: eigenzinnig geklede, relaxte jongeren poserend voor hoge, brutalistische woonblokken naar sovjetsnit. En, als kennelijke reactie op het oorlogsgeweld: portretten van Yevheniya Kryuk in de beeldtaal van de modefotografie, waarbij bloedrode bloembladeren op een wang verwijzen naar verwondingen en de dood. Minstens zo stil makend zijn de foto’s die Daniel Castro-Garcia maakte van migranten op Sicilië en Lampedusa. Hij toont een stilleven van op de rotsen uitgespreide kledingstukken van bootvluchtelingen die voor de kust van Lampedusa zijn verdronken. Maar ook was hij erbij toen een paar vluchtelingen voor het eerst sinds hun aankomst in Italië op Sicilië naar het strand gingen. Aanvankelijk waren ze zenuwachtig voor de confrontatie met het dodelijke gevaar van de zee, maar ze overwinnen hun angst en wat volgt, is overgave aan de verlokkingen van het koele water. Visueel vuurwerk dat het sombere gemoed opbeurt, is er van de Franse Delphine Blast, die Mexicaanse vrouwen portretteerde die behoren tot de Zapoteken (oorspronkelijke bewoners) en in schitterende, kleurige gewaden zijn gekleed, alsof ze roomse heiligen zijn. De foto’s worden gepresenteerd in lijsten die zijn bedekt met de stof van die typisch Mexicaanse plastic tafelkleden met kleurige bloemmotieven, die de uitbundigheid van de beelden nog eens een boost geven. Het oudheidkundig museum met uitzicht op de restanten van een Romeinse renbaan, biedt onderdak aan ijzersterke fotografie over, vooral, de onderkant van de Amerikaanse samenleving. Beklemmend werk, zoals de serie Lost Coast van de Amerikaan Curran Hatleberg. Die schittert met een levendig en ook deprimerend portret van een kinderrijke all American familie, met baseballpetjes, overgewicht, veel plastic tuinmeubilair en minimaal twee vechthonden in de uitgedroogde tuin van een afbladderende houten woning. Ook zijn portret van een meisje in een zonnige, met bloeiende struiken overwoekerde tuin is, door die combinatie van armoede en natuur, wrang poëtisch. Onovertroffen is de serie South County van de (zwarte) Amerikaan RaMell Ross, die zijn sporen al verdiende als filmer en in Arles het intieme werk toont dat hij maakte in de Black Belt, de gebieden in de zuidelijke staten met een overwegend zwarte bevolking. Een meisje zit achter in een oude public school-bus en gluurt net over de rand van de rugleuning van de stoel voor haar. Een vertederend beeld, maar tegelijk een onmiskenbare verwijzing naar segregatie: naar de donkere jaren vijftig, waarin de zwarte Rosa Parks in de bus werd gearresteerd omdat ze weigerde haar zitplaats af te staan aan een witte medereiziger. Ook zijn andere, intieme foto’s tonen hoezeer Ross nog deel uitmaakt van de gemeenschap waaruit hij afkomstig is. Drie kinderen, gezien op de rug, in dikke winterjassen, op een koude dag chillend op een schommel. Een jongetje dat in de wielkast van een vrachtwagen is geklommen en zich uitstrekt over de rubberen band. In één foto brengt maakt Ross de klamme zuidelijke hitte, armoede, maar ook de relaxte momenten van het leven aldaar samen: op een doorgebogen, losgeraakt hekwerk van ijzerdraad ligt een jongen ontspannen languit, in ieder geval for the time being onbevattelijk voor alledaagse zorgen. Wandel tussen de schappen met ondergoed en zomerjurkjes van de Monoprix, het Franse equivalent van de Hema, en achterin de winkel bevindt zich de trap die je naar de kale bovenverdieping leidt. Daar is een van de weinige tentoonstellingen waar niet de mens, maar de wolken en de cloud de hoofdrol hebben. Hoe verhouden fotografen zich, met hun digitale camera en Photoshop, tot de digitale wereld? En ook: hoe tot die witte pluizen van waterdamp die zich aftekenen tegen de blauwe hemel? Abstractie ligt op de loer en bespringt je hier soms in haar volle gewicht. Dan is het languit liggend goed uitrusten op de kunstgrasmat waar je omhoog kijkt naar het projectiescherm met wolken die de Nederlandse Noa Jansma bij opbod verkoopt. Het is een komische manier om de wereld op de hak te nemen waarin álles te koop is, en ook het onstoffelijke met non-fungible token (nft’s) wordt gemonetariseerd. Klik op de QR-code en die wolk is van jou! Uit een speakertje klinkt de chant van de veilingmeester, die krankzinnige rap-achtige ratel waarmee Amerikaanse veeveilingen de verkoop opstuwen – ja, de wereld draait dol. Verderop in de tentoonstelling dansen op een groot wandscherm traag witte en grijze wolken in de atmosfeer. Het is oogstrelend, totdat je bij het ontwaren van de eerst nog verscholen schoorsteen onderin het beeld je realiseert dat ze worden uitgebraakt door een energiecentrale. Vreemd hoe dan je appreciatie omslaat in afkeer. Iets vergelijkbaars zou kunnen gebeuren bij de foto’s op groot formaat van het Koreaanse duo Shinseungback/Kimyonghun. In hun wolkenluchten herken je menselijke gezichten, een fenomeen dat iedereen met een beetje fantasie wel zal herkennen. Het opmerkelijke van deze foto’s is dat niet alleen het menselijk oog, maar ook algoritmen over verbeeldingskracht blijken te beschikken. De Koreanen stelden hun digitale camera in op gezichtsherkenning, het programma waarmee automatisch op ogen, neus en mond wordt scherpgesteld. Aldus lieten ze de camera speuren tussen de wolken. En ja hoor, de camera deed wat Shinseungback/Kimyonghun hoopte. Ze stelde scherp op de zwevende karakterkoppen van gecondenseerde waterdamp. Verontrustend, dat een programma ook op grote afstand een gelaat herkent? Misschien. Maar je kunt het ook opvatten als een kleine overwinning van de foppende mens op de doorgaans alwetend geachte algoritmen.||https://www.volkskrant.nl/cultuur-media/wie-zijn-wij-waar-zijn-wij-opnieuw-biedt-arles-een-grandioos-beeld-van-de-fotografie~b792b26c/
2022-07-26||Muziek van gedateerde musical Falsettos is nog altijd ijzersterk ★★★☆☆||‘Liefde in tijden van crisis’, zo luidt de ondertitel van de musical Falsettos. Die crisis is in dit geval tweeledig: een man verlaat zijn vrouw vanwege zijn liefde voor een jongeman, en tegelijkertijd wil hij de liefde voor zijn zoontje bewaken en hem inleiden in zijn Joodse roots. Dat alles speelt zich af begin jaren tachtig in de Verenigde Staten, de musical zelf kwam uit in 1992. Nu pas is de eerste Nederlandse versie ervan te zien, exclusief in het DeLaMar Theater in Amsterdam, als onderdeel van Pride. Dat is rijkelijk laat, want in deze productie van Opus One valt in de eerste plaats op hoe gedateerd de musical intussen is, althans qua verhaal. Ga maar na: de jongeman op wie hoofdpersoon Marvin verliefd wordt, krijgt binnen de kortste keren aids en sterft. De aidsepidemie leidde destijds tot een slagveld onder homoseksuele mannen, maar Falsettos voegt daar, los van het bekende sentiment, niet veel aan toen. Ook de lijn van de zoektocht naar de Joodse identiteit is nogal obligaat en spitst zich vooral toe op de bar mitswa van het zoontje: zal hij of zal hij niet? Wat dan wel weer ijzersterk is aan Falsettos: de muziek. Het is een zogeheten doorgecomponeerde musical, dus alles wordt gezongen in meeslepende, repetitieve, soms zingzeggende composities, een fraaie mix van solo’s, duetten en veel ingenieuze, soms ook razend moeilijke samenzang. William Finn is de componist daarvan, en hij schreef samen met James Lapine ook de tekst, grotendeels gebaseerd op zijn eigen leven. De situatie heeft aanvankelijk iets idyllisch: Marvin wil samen met zijn ex-vrouw, zijn nieuwe vriend en het zoontje een modern gezin vormen. Maar dat gaat uiteraard snel mis, waarbij – heel Amerikaans – het hele gezin in therapie gaat. De behandelend psychiater legt het vervolgens aan met de bedrogen echtgenote en jawel, dan is de Joodse kermis nagenoeg compleet. In het eerste, vooral vrolijke deel krijgen de onderliggende relaties vorm in een groot schaakspel, dat het toneelbeeld domineert. Dat is goed gedaan en het geeft ook enige speelsheid in de statische mise-en-scène. De regie van Koen van Dijk, die ook de goed klinkende vertaling maakte, is behoorlijk aangezet. Zijn spelers laten soms volop de emoties toe en halverwege komt er ineens een grote roze driehoek uit de nok, die later opgaat in een gele Jodenster. Ja, soms kan illustratie net iets te veel zijn. Tikkeltje onhandig is ook de setting: keurig opkomen en weer afgaan. De structuur van Falsettos is nogal gefragmenteerd: een aaneenschakeling van korte scènes, waaronder niet een hechte dramatische bodem ligt. Zo staan er na de pauze ineens twee nieuwe personages op het podium, die twee lesbische buurvrouwen blijken te zijn. Die schetsmatigheid staat de kwaliteit van de spelers gelukkig niet in de weg. Met name William Spaaij is de energieke spil van deze productie, met naast hem Job Greuter als zijn vriend. Samen imponeren zij in een paar hartstochtelijke duetten. Greuter zorgt solo bovendien voor het hoogtepunt van de avond: het aangrijpende en ijzersterk gezongen Je moet toch ooit sterven. Bij hem blijft het sentiment binnenboord en komt het des te harder aan bij het publiek. Knap.||https://www.volkskrant.nl/cultuur-media/muziek-van-gedateerde-musical-falsettos-is-nog-altijd-ijzersterk~b6b4bca4/
2022-07-26||VS sturen flink meer geheimzinnige ‘zelfmoorddrones’ naar Oekraïne||De extra 580 geheimzinnige drones die het Oekraïense leger krijgt, leiden al sinds de bekendmaking tot verbazing. Tot nu toe hadden de VS ‘slechts’ 121 Phoenix Ghosts geleverd. Maar hoe effectief de zelfmoorddrone, die in de lucht hangt en inslaat op Russisch materieel en militairen, in de strijd is, was tot deze week nauwelijks bekend. De drones worden zo genoemd omdat ze werken als een raket: bij een inslag exploderen ze en vernietigen zo zichzelf. Ook hoe groot de Phoenix Ghost is, hoe het eruit ziet, wat het allemaal kan en hoe zwaar het explosief is waarmee het bewapend is, wil het Pentagon niet zeggen. Het enige dat de VS kwijt willen, is dat de drone enigszins lijkt op de Switchblade, de andere kamikazedrone die de VS aan Oekraïne hebben geleverd. De Phoenix Ghost is mogelijk de meest geavanceerde Amerikaanse kamikazedrone. De gepensioneerde Amerikaanse luitenant-generaal David Deptula, die commissaris is bij fabrikant Aevex Aerospace, onthulde in april dat de drone zes uur in de lucht kan blijven. Dit is aanzienlijk langer dan de Switchblade. Ook kan de geheime drone nachtaanvallen uitvoeren dankzij de infrarood sensoren. Het bestaan van de Phoenix Ghost, die bedoeld is voor de Amerikaanse luchtmacht, was tot de Russische invasie niet bekend. Pas nadat de VS in april bekend maakten dat deze drone zijn debuut zou maken op het slagveld, werd duidelijk dat de luchtmacht eraan werkte. De forse opvoering van de leveranties en de opvallend positieve geluiden van het Pentagon over het wapen duiden erop dat de Phoenix Ghost nu al een van de Amerikaanse successen is in de oorlog. ‘De Oekraïners hebben uitstekend gebruikgemaakt van het Phoenix Ghost-systeem’, aldus een hoge Pentagon-functionaris tijdens een briefing. ‘Wij hebben enorm veel positieve informatie gekregen van de Oekraïners. Toen wij ze aanvankelijk leverden, moesten wij nog zien hoe ze het zouden gebruiken. We hebben nu veel vertrouwen, op basis van wat ze ons hebben gemeld.’ De Oekraïne-oorlog is de eerste oorlog waarin zelfmoorddrones op grote schaal worden ingezet. Tot nu toe werden drones voornamelijk ingezet voor verkenningen en het uitvoeren van aanvallen met anti-tankraketten. Deze grote, bewapende gevechtsdrones worden vanaf een militaire basis bestuurd, vaak honderden tot duizenden kilometers verderop. Ze kunnen uren in de lucht blijven, sommige zelfs een dag, en keren na afloop van de missie terug. Kamikazedrones zijn echter voor eenmalig gebruik. Ze zijn klein, licht en passen doorgaans in een rugtas. Zo weegt de Switchblade 300 slechts 2,5 kilo. Het wordt met een buis de lucht in geschoten. Daarna klappen de vleugels open waarna het een kwartier in de lucht kan blijven. Een militair kan met zijn tablet binnen een straal van tien kilometer zoeken naar voertuigen zoals jeeps en vrachtwagens. De zwaardere Switchblade 600 kan echter veel meer. Deze kamikazedrone weegt zo’n 15 kilo en kan zo’n veertig minuten in de lucht hangen. De Switchblade 600 is bedoeld om bepantserd materieel, zoals tanks en pantserwagens, uit te schakelen tot op veertig kilometer. De Switchblade-drones, waarvan het Oekraïense leger meer dan zevenhonderd van de VS heeft gekregen, kunnen al binnen tien minuten worden opgezet. Een ander voordeel is dat de VS Oekraïense militairen niet hoeft op te leiden omdat de drones makkelijk zijn in te zetten. Oekraïne beweert tot maandag 1.730 tanks en 3.950 pantserwagens van de Russen te hebben vernietigd, aantallen die niet door onafhankelijke bronnen zijn bevestigd. Hoeveel van dit materieel door de zelfmoorddrones onder vuur is genomen, meldt Kyiv niet. De Amerikaanse en Britse inlichtingendiensten zeggen ook dat het Russische leger veel materieel heeft verloren in vijf maanden oorlog, maar exacte aantallen geven zij niet. De Britten ontdekten vorige week een militaire locatie in het Russische Barvinok, zo’n tien kilometer van de Oekraïense grens, waar zo’n driehonderd beschadigde tanks, pantserwagens en trucks werden gerepareerd. ‘Naast de personele problemen, blijft Rusland waarschijnlijk worstelen met het ophalen en repareren van de duizenden gevechtsvoertuigen die tijdens de strijd in Oekraïne zijn beschadigd’, schreef het Britse ministerie van Defensie maandag in een twitterbericht. ‘Je kan er gerust van uitgaan dat het over het algemeen werkt’, was een van de weinige dingen die Pentagon-woordvoerder John Kirby in april wilde zeggen over de Phoenix Ghost. ‘Het biedt dezelfde soort tactische mogelijkheden als een Switchblade’. Beide drones waren volgens hem in staat ‘om een klap’ uit te delen aan de vijand. Fabrikant Aevex van de Phoenix Ghost zwijgt als het graf omdat het project nog geheim is. Dit in tegenstelling tot de maker van de Switchblade, AeroVironment, die trots is dat hun drone wordt ingezet in de oorlog. ‘Oekraïne en onze Oost-Europese bondgenoten hebben deze wapens nodig om van het Russische leger te winnen’, aldus de Switchblade-fabrikant in een tweet. ‘Wij staan gereed om jullie te steunen.’||https://www.volkskrant.nl/nieuws-achtergrond/vs-sturen-flink-meer-geheimzinnige-zelfmoorddrones-naar-oekraine~b6b3e31a/
2022-07-26||Paul Sorvino had meer in huis dan zijn dreigende gangster in de misdaadfilm Goodfellas ||Sinds het bericht van het overlijden van de Amerikaanse acteur Paul Sorvino, op 25 juli op 83-jarige leeftijd, de ronde deed, dook er weer een filmpje op, gemaakt in 1996, toen zijn dochter Mira de Oscar voor beste bijrol kreeg voor haar rol in Mighty Aphrodite van Woody Allen. Met de Oscar in haar handen bedankt ze haar vader, ‘die haar alles heeft geleerd’. Paul Sorvino verbergt zijn hoofd in zijn handen en begint luid te snikken, een van de legendarische Oscar-huilbuien. Het emotionele moment viel vooral zo op, omdat Sorvino op dat moment in zijn carrière vooral bekend was van zijn rol als ongenaakbare maffiabaas Paulie Cicero (gebaseerd op de historische gangster Paul Vario) in de Scorsese-klassieker Goodfellas uit 1990. Sorvino speelde Cicero als een man die met minimale middelen een maximale dreiging uitstraalt. De voice-over in de film kwam van het personage Henry Hill (gespeeld door de in mei 2022 overleden Ray Liotta) die het personage van Sorvino introduceerde: ‘Paulie bewoog niet veel, maar dat kwam alleen maar doordat hij voor niemand aan de kant ging.’ Sorvino was al 50 toen hij de rol van zijn leven speelde en had al een hele carrière achter de rug. Hij aarzelde lang of hij de rol, die achteraf zo op zijn lijf leek geschreven, wel moest aannemen. Hij kreeg de essentie van de rol maar niet te pakken, niet omdat hij die types niet kende (hij was zoon van Italiaanse immigranten en groeide op in Brooklyn, New York), maar omdat hij zo nadrukkelijk een ander levenspad had gekozen, als operazanger, beeldhouwer, acteur en producent van pastasauzen, gebaseerd op een recept van zijn moeder. Later vertelde hij dat hij zijn personage ontdekte toen hij een terloopse blik in een spiegel wierp terwijl hij zijn das aan het strikken was. ‘I saw the guy’, zei hij. (In andere versies van het verhaal haalt hij voor de spiegel een stukje spinazie tussen zijn tanden vandaan). Na Goodfellas zou hij nog een aantal maffiabazen spelen, onder meer in The Rocketeer en in The Firm. In latere interviews wees hij vaak naar zijn rol als Henry Kissinger in Nixon van Oliver Stone (1995, met Anthony Hopkins in de hoofdrol), om te bewijzen dat hij meer in huis had dan een dreigende gangster. Zijn eerste ambities lagen bij het theater. Hij studeerde aan The American Musical en Dramatic Academy en debuteerde in 1964 op Broadway in de musical Bajour. Begin jaren zeventig maakte hij zijn filmdebuut. In het tijdperk voor Goodfellas speelde hij talloze bijrollen, het meest opvallend als de Amerikaanse communistenleider Louis C.Fraina in het met drie Oscars bekroonde historische epos Reds van Warren Beatty. Toen Paul Sorvino in 2018 werd geïnterviewd over filmproducent Harvey Weinstein, die zijn dochter Mira zou hebben aangerand, zei hij in een interview: ‘Als hij niet naar de gevangenis gaat, dan komt hij mij wel tegen. And I will kill the motherfucker.’ Er zat misschien meer van Paulie Cicero in Sorvino dan hij zelf wilde toegeven.||https://www.volkskrant.nl/cultuur-media/paul-sorvino-had-meer-in-huis-dan-zijn-dreigende-gangster-in-de-misdaadfilm-goodfellas~bb113171/
2022-07-26||Geopolitieke realiteit bereikt internationaal ruimtestation: Rusland wil stoppen met ISS||Yury Borisov, het nieuwe hoofd van het Russische ruimtevaartagentschap Roskosmos, sprak dinsdag met president Poetin over het plan om de samenwerking op het ISS te beëindigen, zo melden meerdere persbureaus. Roskosmos en westerse tegenhangers als Nasa en Esa hebben nog niet officieel op het nieuws gereageerd. Het was al langer bekend dat de huidige samenwerkingsovereenkomst op het internationaal ruimtestation ISS in 2024 zou aflopen. Experts betwijfelden sinds de invasie van Oekraïne of Rusland de internationale samenwerking op het station daarna nog zou willen voortzetten. ‘We gaan ons focussen op de bouw van een eigen Russisch ruimtestation’, zei Borisov tijdens zijn ontmoeting met president Vladimir Poetin. ‘We blijven al onze toezeggingen aan onze partners uitvoeren, maar het besluit om het ISS na 2024 te verlaten is definitief. We zullen tegen die tijd al begonnen zijn met de bouw van het Russische ruimtestation.’ Overigens denken de meeste experts niet dat Rusland echt een eigen ruimtestation wil bouwen, zegt ruimtevaartconsultant Erik Laan. ‘Ik zie zo’n station er niet komen. Dat is veel te duur, en wat moeten ze ermee’, zegt hij. De uitspraken van Borisov volgen op een periode van steeds verder oplopende spanningen rondom het ISS. Zo schopte de vorige baas van Roskosmos openlijk ruzie met Amerikaanse astronauten op sociale media, en suggereerde hij dat ‘het ISS kan neerstorten op de Verenigde Staten of Europa’ als de VS de geplande sancties zouden doorzetten. Vorige maand toonden de Russische astronauten aan boord van het ISS nog de vlaggen van Loehansk en Donetsk, bij wijze van steun aan de Russische inname van die regio's. Het kwam Roskosmos op een standje van de Amerikaanse ruimtevaartorganisatie Nasa te staan. Het zijn opmerkelijke ontwikkelingen voor een station dat vroeger veelvuldig werd genoemd als potentieel ontvanger van een Nobelprijs voor de Vrede, juist omdat voormalige geopolitieke tegenstanders er in vrede konden samenwerken. ‘Met de Russische kosmonauten was ik altijd alleen met positieve dingen bezig. Met wetenschap, technologie, dingen die de hele mensheid beter kunnen maken. We spraken op het ISS nooit over politiek of over religie’, zei de Nederlandse astronaut André Kuipers eerder tegen de Volkskrant over de gewoonlijk apolitieke sfeer aan boord van het station. Hoewel de Verenigde Staten al voor de oorlog aankondigden tot 2030 door te willen gaan met het ruimtestation, waren de Russen al langer openlijk aan het twijfelen. Zo stelde het land onder meer bij herhaling dat de Verenigde Staten eerst sancties tegen een aantal Russische bedrijven moesten intrekken, voordat verlenging bespreekbaar zou worden. Of de uitspraken van het nieuwe hoofd van Roskosmos moeten worden gezien als een nieuw dreigement, of als een daadwerkelijk definitief ‘nee’, is daarom op voorhand niet duidelijk. Een officieel verzoek tot beëindiging van de samenwerking is vooralsnog in elk geval niet ingediend. NASA-astronaut Kjell Lindgren liet vanaf het ISS bovendien weten niet op de hoogte te zijn van het Russische voornemen, zo meldde hij volgens verschillende aanwezigen via een liveverbinding op een internationaal ruimtevaartcongres. Het is moeilijk voor te stellen dat Rusland het station, als symbool van de vrede tussen Oost en West, inderdaad definitief de rug toekeert. Nog maar twee weken geleden kwam het station in wat rustiger politiek vaarwater toen de Russen en Amerikanen een nieuwe overeenkomst sloten voor het vervoer van elkaars astronauten naar het ISS. Amerikaanse astronauten mochten blijven meevliegen aan boord van Russische Sojoez-raketten, terwijl de Russen plekjes zouden krijgen aan boord van de ruimtependeldienst van SpaceX. De hoop op een goede afloop groeide. Mocht de ‘nee’ van Borisov tegen verlenging zo definitief zijn als hij klinkt, dan veroorzaakt dat bij het ruimtestation grote praktische problemen. Het ISS bestaat namelijk uit een Russische en een Amerikaanse/westerse helft. ‘Die Russische helft kun je niet zomaar losschroeven. De motoren waarmee het station zijn manoeuvres uitvoert, zitten bijvoorbeeld aan hun kant’, zei voormalig Belgisch astronaut Frank De Winne, die na zijn ISS-verblijf aan het hoofd kwam te staan van het European Astronaut Centre in Keulen, daarover eerder in deze krant. ‘Het ISS is zo’n uniek project, zo’n baken van samenwerking. Ik hoop niet dat dat na al die decennia verloren gaat.’||https://www.volkskrant.nl/wetenschap/geopolitieke-realiteit-bereikt-internationaal-ruimtestation-rusland-wil-stoppen-met-iss~b30c91bc/
2022-07-26||Dolverliefde tieners uit de buurt van Tata Steel hopen 30 te kunnen worden met elkaar||Is het een verhaal uit een romantisch boek of uit een film met Ryan Gosling waarvoor je de zakdoekjes in de aanslag moet houden? Nee, het is het waargebeurde, ontroerende verhaal van twee dolverliefde tieners uit de buurt van IJmuiden die elkaar de eeuwige liefde hebben verklaard. Wij spraken af met de tortelduifjes achter de met rookpluimen gevulde duinen net buiten Wijk aan Zee, aan de rand van de Tata Steel-fabriek. Een waar droomdecor. ‘We hopen hier samen 30 te kunnen worden’, zegt Mike (19), terwijl hij met glinsterende oogjes naar zijn vriendin kijkt. ‘Het zijn onzekere tijden, dus dan moet je soms doelen stellen, hoe onrealistisch die voor anderen ook kunnen overkomen. En daarnaast willen we genieten van de kleine dingen in het leven die ons hier op deze plek nog gegund zijn.’ Mike schrikt op doordat Emma opeens zijn hand loslaat. ‘Kijk! Dat rookpluimpje daar is net een mooi hartje’, zegt Emma (18), terwijl ze dromerig kijkend naar de lucht wijst. ‘Als je goed kijkt naar de granieten zwarte stof in het wolkje zie je een ‘M’ met een pijltje naar een ‘E’. Hoe romantisch. Ik…’, zegt ze, waarna ze stilvalt met tranen in haar ogen. ‘Sorry, dat komt door de fijnstof, dat zal nooit helemaal wennen. Wat ik wilde zeggen: het zou echt fantastisch zijn als we hier de 30 mogen halen met zijn tweetjes. We zouden het ook zo mooi vinden als we hier onze kinderen toch zeker een jaar of drie kunnen zien opgroeien. Ik kan me eigenlijk geen mooiere wens voor mijn oude dag voorstellen.’||https://www.volkskrant.nl/columns-opinie/dolverliefde-tieners-uit-de-buurt-van-tata-steel-hopen-30-te-kunnen-worden-met-elkaar~baad326e/
2022-07-26||‘Pittig rechts?’, vroeg Van der Plas op behoorlijk pittige toon, want ja: wat is pittig rechts nou weer?||Bij talkshow Op1 hebben ze Caroline van der Plas op speeddial staan en Van der Plas neemt altijd op. Maandagavond zat de goedgebekte BBB-voorvrouw er weer, want zondag hadden ‘haar’ boeren steun gekregen uit ‘onverwachte hoek’: van Donald Trump en Marine Le Pen. Nederlandse boeren, had Trump gezegd, boden ‘moedig verzet tegen de klimaattirannie’, en ‘de hoax van de klimaatcrisis’. ‘Blij mee?’, vroeg presentator Welmoed Sijtsma. Ach, blij mee, zei Van der Plas, ‘die mensen voelen zich geroepen om de Nederlandse boeren te steunen’. Maar was er niet een wereldwijde beweging van ‘eh… pittig rechts?’, die zich achter de boeren opstelt, vroeg presentator Jort Kelder. ‘Pittig rechts?’, vroeg Van der Plas op behoorlijk pittige toon, want ja: wat is pittig rechts nou weer? Van der Plas wordt voortdurend gevraagd afstand te nemen, ze zei het een paar weken geleden in de Tweede Kamer al: ze is kláár met afstand nemen. Een mogelijke conclusie van de kijker is wel dat je best dicht bij datgene staat waarvan je geen afstand neemt. Van der Plas vond het politiek onverstandig om, zoals minister van Onderwijs Robbert Dijkgraaf per tweet deed, te zeggen dat je Trumps steun niet bliefde, want stel dat Trump weer president werd. ‘Zij spreken zich uit voor wat er met de boeren aan de hand is, dat heeft niks met hun politieke standpunten te maken.’ Volgens Tom van ’t Einde, politiek verslaggever bij Renze, was de steun van Trump júíst een politiek instrument: ‘Hij gebruikt dat om zijn eigen strijd tegen klimaatverandering en Joe Biden vorm te geven.’ Dutch farmers worden wereldwijd door antidemocratische krachten ingekapseld, schreef Michael Persson gister in deze krant, en hun strijd past keurig in oude extreem-rechtse complottheorieën. Vaste ingrediënten: een ‘arbeidersklasse’ en een ‘elite’ die hun grond zou willen onteigenen voor de ‘Great Reset’. Ook dat werd voorgelegd in Op1, met het inmiddels bekende fragment van Fox News waarin de Nederlandse, radicaal-rechtse opiniemaker Eva Vlaardingerbroek vertelde dat het stikstofverhaal ‘verzonnen is om migranten te kunnen huisvesten’. Wilde Van der Plas afstand nemen van de ‘toch wel specifieke ideeën’ en het ‘grotere plan’ waarover Vlaardingerbroek sprak, vroeg Sijtsma. Nou, dat liet ze bij Vlaardingerbroek. Van der Plas wilde wel kwijt dat landbouwgrond nodig is voor woningen, ‘maar om nou te zeggen dat boeren worden weggejaagd om de grond aan vluchtelingen te geven, dat is gewoon echt te kort door de bocht’. Onlangs schreef Van der Plas (@lientje1967) trouwens op Twitter: ‘Het gaat dus niet om natuur. Het gaat om goedkoop landbouwgrond opkopen voor huizen voor die miljoenen mensen die nog in NL gepropt moeten worden.’ Dat bleef onbesproken. Er werd daarna trouwens een prima gesprek gevoerd over een mogelijk nieuw stikstofdebat en de rechtsstatelijkheid van de stikstofmaatregelen. Maar dat de woorden ‘extreem-rechts’ en ‘complottheorie’ werden vermeden, geeft het ongemakkelijke gevoel dat ook Op1 bang is om afstand te nemen van een zekere groep kijkers.||https://www.volkskrant.nl/columns-opinie/pittig-rechts-vroeg-van-der-plas-op-behoorlijk-pittige-toon-want-ja-wat-is-pittig-rechts-nou-weer~b3deb807/
2022-07-26||Jacques Brel verklaarde in Marieke niet één vrouw zijn liefde||Zonder liefde warme liefde,waait de wind de stomme wind Marieke, Jacques Brel (1961) Ze staat in een klein parkje aan de Coupure, het 18de-eeuwse kanaal in het centrum van Brugge, en ze danst, Marieke, loom, een tikje uitdagend en schaars gekleed. Dit is de vrouw aan wie Jacques Brel, Le Grand Jacques, zijn liefde verklaarde. Of beter gezegd: het is de verbeelding van die vrouw, een Vlaamse, zij die ooit rondwaarde tussen de torens van Brugge en Gent. Het standbeeld aan de Predikherenrei is veel jonger dan Marieke. Ze straalt daar pas sinds 1988, op één been. De hommage aan Brel (1929-1978) werd gemaakt door beeldend kunstenaar Jef Claerhout, na een geslaagde lobby van de bekende journalist Johan Anthierens. Hij vond dat Brel, de grote chansonnier, óók in Vlaanderen zichtbaar moest worden geëerd. Terwijl het in Brussel en Wallonië (en uiteraard Frankrijk, zijn tweede vaderland) wemelde van de eerbetonen, meer dan vijftig, kwam Brel er in Vlaanderen bekaaid af. De komst van Marieke naar Brugge ging – ook een teken aan de wand – niet zonder slag of stoot. ‘Enkele gemeenteraadslieden wrijven het Jacques Brel nog steeds aan dat hij zijn dochters naar een Franse school heeft gestuurd in plaats van hen Nederlands te laten leren’, schreef Luc Ferdinand in zijn boek Brel, de Belg. De taal, altijd de taal, in België. Frans was de moedertaal van Brel. Zijn hele, korte leven voelde de flamboyante drinker (en roker) uit Brussel zich desondanks Vlaming. In het tv-programma Echo zei hij: ‘Ik ben geen Vlaamse Franstalige, maar een Franssprekende Vlaming.’ In Marieke weefde Brel voor het eerst Nederlandse zinnen. Behalve een ode aan de vrouw is het ook een hartstochtelijk eerbetoon aan zijn land en aan zijn wortels: ‘Mijn platte land, mijn Vlaanderland.’ En Marieke? Zij bestond echt, onthulde Anthierens in zijn boek Jacques Brel, de passie en de pijn. Marie-Louise V., roepnamen Marie-Lou én Marieke, ontmoette de zanger als kind en raakte jaren later na een ontmoeting in het Casino van Knokke bevriend met hem. ‘Ik vond Brel boeiend gezelschap, maar was nooit verliefd’, zo tekende Anthierens uit haar mond op. Een aanbod om samen op wereldreis te gaan, sloeg ze af. De theorie van Anthierens is jammer genoeg discutabel. Marieke wás de muze van Brel, in zekere zin, maar het is aannemelijk dat de vrouw uit het nummer is samengesteld uit meerdere vrouwen; Vlaamse vrouwen. ‘Een vrouwelijk prototype’, zo omschreef een van zijn beste vrienden het, nachtclubeigenaar Franz Jacob. Vlak voor haar dood, in 2000, sprak Anthierens nog met haar. Ze vertelde dat ze ‘een detail’ was geweest in het leven van de chansonnier, ‘en misschien een voetnoot in sommige chansons’. Ik ben Marieke niet, zei Marieke. ‘Laat ons aannemen dat ik óók Marieke ben, een van de Vlaamse vrouwen met wie hij het goed kon vinden, soms zonder hen persoonlijk te kennen’. En daar stopt het verhaal van Marieke; het verhaal van de vrouw, niet van het nummer, want dat is niet aan tijd gebonden. John & Paul||https://www.volkskrant.nl/cultuur-media/jacques-brel-verklaarde-in-marieke-niet-een-vrouw-zijn-liefde~b2e1d72a/
2022-07-26||EU-landen zijn het eens: 15 procent besparing van gas verplicht in geval van nood, maar niet voor iedereen||Het akkoord van de energieministers is een afzwakking van het voorstel dat de Europese Commissie vorige week presenteerde. Die achtte het noodzakelijk dat álle EU-landen konden worden verplicht om hun verbruik met 15 procent te verlagen. Anders komt Europa de komende winter niet door zonder grote economische schade als Rusland de gastoevoer afsluit, vreest de Commissie. Verschillende EU-landen hebben een uitzonderingspositie weten af te dwingen. Zo hoeven Spanje en Portugal geen 15 procent te besparen in het geval dat de afspraken bindend worden, omdat ze weinig Russisch gas gebruiken en slecht verbonden zijn met het Europese gasnetwerk. Als zij veel besparen heeft de rest van Europa daar weinig aan, omdat ze hun overtollige gas toch niet zomaar aan andere landen kunnen leveren, is hun idee. De eilanden Malta, Cyprus en Ierland, die niet zijn verbonden met het Europese gasnetwerk, zijn om dezelfde reden uitgezonderd, evenals landen die zwaar afhankelijk zijn van gas voor hun elektriciteitsproductie. Verder telt gas dat wordt gebruikt voor essentiële industrieën, zoals staalproductie, niet mee. Door al deze uitzonderingen vragen sommige EU-diplomaten zich af of het besparingsplan nog afdoende is in het geval dat Rusland stopt met gas leveren, meldt Reuters. Alleen Hongarije stemde tegen het plan, aldus het persbureau. Voordat Rusland Oekraïne binnenviel, leverde het land ongeveer 40 procent van het aardgas dat Europa verbruikte. In reactie op Westerse sancties heeft Rusland deze toevoer stukje bij beetje teruggeschroefd. Zo krijgen Polen, Finland en Nederland al niets meer. Gazprom knijpt de toevoer naar grootverbruiker Duitsland steeds verder af onder het mom van onderhoudswerkzaamheden: vanaf woensdag stroomt nog maar eenvijfde van de capaciteit door Nord Stream 1. De EU acht het reëel dat Rusland binnenkort helemaal stopt met gas leveren. Europa is daarom koortsachtig op zoek gegaan naar andere gasbronnen, zoals vloeibaar aardgas (lng), dat per schip kan worden vervoerd. Verschillende landen, waaronder Nederland, hebben kolencentrales weer aangezet. Met publiekscampagnes roepen overheden burgers op energie te besparen door bijvoorbeeld korter te douchen of de airco zachter te zetten. Bovendien proberen lidstaten hun gasvoorraden te vullen met Russisch gas zolang het nog stroomt; het doel is aan het einde van deze zomer 80 procent van de capaciteit te hebben gevuld. Ook als er deze winter geen tekorten ontstaan, moeten Nederlandse huishoudens en bedrijven rekening houden met hoge gasprijzen, zei minister Rob Jetten van Klimaat vorige week.||https://www.volkskrant.nl/nieuws-achtergrond/eu-landen-zijn-het-eens-15-procent-besparing-van-gas-verplicht-in-geval-van-nood-maar-niet-voor-iedereen~b5d2f548/
2022-07-26||Opinie: Maak de publieke zenders weer reclamevrij. Dan dalen die omstreden salarissen vanzelf ||Het bestuur van de NPO heeft het Commissariaat voor de Media gevraagd een salarisvoorstel van presentator Jeroen Pauw uit 2019 te onderzoeken. Met dit salarisvoorstel zou Pauw het wettelijke salarisplafond voor presentatoren hebben willen omzeilen. Het is veelbetekenend dat de politiek het destijds nodig heeft gevonden ook bij de publieke omroep de balkenendenorm in te stellen. Zonder ook maar iets af te willen doen aan de kwaliteiten van Jeroen Pauw, moet toch worden vastgesteld dat het aan niemand is uit te leggen waarom een presentator bij de publieke omroep een ministersalaris zou moeten opstrijken. Het is uiteindelijk ook maar gewoon een beroep. Iedereen mag wat mij betreft miljonair worden, maar het moet wel ergens op stoelen. Bij een organisatie die deels uit belastinggelden wordt bekostigd, zou het vanzelfsprekend moeten zijn dat de salarissen binnen de perken blijven. Er zijn wel meer organisaties die met overheidsmiddelen worden gefinancierd en waar vergelijkbare prestaties worden geleverd, zoals in het onderwijs en in het theater, waar echter absoluut geen ruimte is voor dit soort beloningen. Er is geen enkele reden waarom dit in omroepland anders zou moeten zijn. Hier wreekt zich het feit dat de omroep beschikt over afwentelmogelijkheden en de kosten deels door de adverteerders laat betalen. De kijkcijfers worden dan het criterium, want hoe meer kijkers, hoe hoger de reclame-inkomsten. Hoewel de correlatie tussen de kwaliteit van een programma en de kijkcijfers vaak ver te zoeken is, wordt de riante beloning voor een presentator door de omroeporganisatie doorgaans vergoelijkt doordat de betreffende persoon een ‘kijkcijferkanon’ is, die mogelijk naar de commerciële omroep overstapt als de salariseisen niet worden ingewilligd. Dat de presentator zijn bekendheid juist te danken heeft aan diezelfde omroep wordt dan maar buiten beschouwing gelaten – enige nederigheid zou hier ten minste op zijn plaats zijn. Afwentelmogelijkheden hebben steevast een negatief effect op het kostenbewustzijn van organisaties. Iets dergelijks is waarneembaar in de topsport, waar sponsoring eveneens vaak gepaard gaat met exorbitante salarissen die in geen enkele relatie meer staan tot de geleverde prestaties. De beloningen bij de publieke omroep zouden op een acceptabeler niveau terechtkomen als de zenders weer reclamevrij zouden worden. Dat zou een verademing zijn en niet alleen kijkers terug kunnen halen die inmiddels zijn uitgeweken naar Netflix teneinde de uiterst irritante reclame te ontlopen, maar tevens mooi passen bij het ‘consuminderen’ waar we nu ook snel mee moeten beginnen.||https://www.volkskrant.nl/columns-opinie/opinie-maak-de-publieke-zenders-weer-reclamevrij-dan-dalen-die-omstreden-salarissen-vanzelf~b6d63a4c/
2022-07-26||Dit land heeft een Dolph Lundgren nodig: iemand die auto’s met knaluitlaten saboteert||In een poging een iets minder witte man te worden fietste ik naar een strookje gras aan het water om te gaan zonnen. Ik zette mijn fiets op slot, liep het gras op en zocht een plekje uit. Het was lang geleden dat ik dit had gedaan; midden op een werkdag in de zon gaan liggen. Ik smoorde mijn lispelende schuldgevoel met de gedachte dat ik de afgelopen weken genoeg werk had gedaan; deze kleine luxe had ik verdiend – wat ook weer niet helemaal waar was. Ik haalde een fles water uit mijn tas en een verhalenbundel van Tobias Wolff en begon te lezen. Vier alinea’s lang ging dat heel goed. Het gras voelde zacht, de zon scheen genadig op mijn bleke borst en een vriendelijk briesje zorgde ervoor dat dit allemaal heel goed uit te houden was. Toen gaven mijn oren zich over aan de twee jonge vrouwen die een paar meter naast me zaten. Eentje verklaarde luid en enthousiast haar liefde voor pornstars. Ze bleek het over een cocktail te hebben. Paloma’s en margarita’s zijn ook superlekker hoor, vertelde ze. Dit alles vanzelfsprekend in het Engels, inmiddels de voertaal in mijn stad. Ik probeerde verder te lezen. Aan de overkant van het water blies iemand op een fluit om zijn roedel honden bijeen te drijven. Niet één, maar drie keer. Daarna schreeuwde een man heel hard ‘hé’. Tegen niets of niemand in het bijzonder. Gewoon, omdat het kon. De meisjes naast me hadden het nu over vliegen. ‘Ik hou ervan tijdens een vlucht vrienden te maken’, zei de een. Ze moest hard praten om boven de muziek uit te komen die uit hun eigen speaker kwam. Ik moest denken aan The Punisher, een film uit de jaren tachtig waarin Dolph Lundgren zware criminelen opzoekt en vermoordt. Zoiets zou je ook moeten hebben voor mensen die onnodig lawaai maken. Het hoeft helemaal niet met bloedvergieten – alleen als het echt niet anders kan. Dit land heeft een Dolph Lundgren nodig: iemand die auto’s met knaluitlaten saboteert, veel te hard niezende mensen naar de kno-arts brengt, muziekinstallaties op plezierbootjes onklaar maakt, steigerbouwers rubberen hamers aanreikt en luid ouwenelende twintigers hoofdschuddend tot stilte maant. Dit alles uiteraard zonder zelf een woord te zeggen. Het boek had ik inmiddels opgegeven. De meisjes naast me werkten zich door gespreksonderwerpen heen als toeristen die voor het eerst bij een ontbijtbuffet staan. ‘I don’t want to die’, zei een van hen opeens lacherig. Nee, dat hoeft dus helemaal ook niet. Alleen als het echt niet anders kan.||https://www.volkskrant.nl/mensen/dit-land-heeft-een-dolph-lundgren-nodig-iemand-die-auto-s-met-knaluitlaten-saboteert~bc2e717f/
2022-07-26||Apollo 11-astronaut Buzz Aldrin veilt unieke spullen uit zijn ruimtecarrière||Vanaf zes uur ’s middags Nederlandse tijd kwamen de spullen van Buzz Aldrin onder de hamer. Volgens de nu 92-jarige astronaut was ‘de tijd rijp’ om zijn collectie met de wereld te delen. Tussen de 69 dingen die hij te koop aanbood, zat onder meer de jas die Aldrin droeg in commandomodule Columbia tijdens zijn reis van en naar de maan. Die leverde uiteindelijk 2,7 miljoen dollar op. De jas ademt, ondanks de enigszins vervaagde kleuren, nog altijd de allure en heroïek van de vervlogen Apollo-jaren. Sommige andere objecten moesten het echter vooral hebben van het verhaal erachter. Neem bijvoorbeeld de gebutste pen, die samen werd aangeboden met een afgebroken knopje. Kom je ze tijdens het opruimen tegen in een rommella, dan zou je ze zonder pardon weggooien. Maar dankzij het bijzondere verhaal verwachtte men ook hiervoor zo’n twee miljoen dollar te krijgen. Dat verhaal: bij het verlaten van landingsmodule Eagle om die beroemde one small step op de gruizige grond van de maan te zetten, óf tijdens het naar binnen gaan na die wandeling – wanneer precies is onbekend – moeten Neil Armstrong of Buzz Aldrin met hun omvangrijke bepakking per abuis een knopje in de Eagle hebben afgebroken. Het knopje op de veiling, inderdaad. Aldrin zag het liggen op de grond, in de rustperiode na de eerste maanwandeling. Het bleek niet zomaar een knopje. Het was afkomstig van het bedieningspaneel van de lander, en moest de motoren aanzetten om de Eagle na de missie weer omhoog te brengen. Armstrong en Aldrin wisten dat ze zonder werkende motoren op de maan zouden sterven. Een reddingsmissie kon op z’n vroegst over enkele maanden arriveren. Terwijl collega’s op aarde, in Houston, aan een oplossing werkten, gingen de twee astronauten ook zelf aan de slag. De oplossing kwam uiteindelijk van Aldrin: hij stak een pen (die nu ook wordt geveild) in het gat op het bedieningspaneel en zo kon hij alsnog de motoren starten. Hoeveel dat provisorische startknopje bij veiling opleverde, maakte Sotheby’s nog niet bekend. Naast de vele veilingstukken die daadwerkelijk gebruikt zijn tijdens Apollo 11 – draaiboeken, tabellen, maankaarten, emblemen, vlaggen, en nog veel meer – gingen ook verschillende hebbedingen van de eerdere Gemini 12-missie onder de hamer, een vlucht waarbij Aldrin onder meer een ruimtewandeling maakte. Ook veilde hij een verslag dat hij schreef aan de militaire academie West Point en verschillende prijzen en medailles, inclusief de prestigieuze Presidential Medal of Freedom die hij ontving van President Nixon en, dat ook, een originele MTV Video Music Award.||https://www.volkskrant.nl/wetenschap/apollo-11-astronaut-buzz-aldrin-veilt-unieke-spullen-uit-zijn-ruimtecarriere~bb16b010/
2022-07-26||Podcast maakt duidelijk waarom pauselijk excuus voor misbruik en moord Canadese inheemse kinderen geen dag te vroeg komt ||Zondag 24 juli begon voor paus Franciscus een zesdaagse ‘pelgrimstocht voor boetedoening’ door Canada. Op de agenda staan ontmoetingen met vertegenwoordigers van de Canadese inheemse volkeren, die van de kerkleider een welgemeend excuus verlangen. Reden is de ijzingwekkende rol die de Rooms-Katholieke Kerk vorige eeuw heeft gespeeld in het seksueel misbruik en de dood van duizenden inheemse kinderen. Het was een van grootste gruwelverhalen van de afgelopen twee jaar: de anonieme massagraven die werden ontdekt in Canada. Met hulp van radarapparatuur die bodemverstoringen in kaart brengt, werden de graven van tientallen, soms honderden inheemse kinderen ontdekt. Vooral de maand juni van 2021 tartte het voorstellingsvermogen – toen werden in drie afzonderlijke anonieme massagraven de sporen gevonden van vermoedelijk meer dan duizend kinderen. In april werd de laatste ontdekking van zo’n anoniem massagraf gedaan. Pijnlijk was ook de vindplaats van de graven: op het grondgebied van katholieke internaten, die in de 19de eeuw werden opgericht om inheemse kinderen los te rukken van hun ouders, taal en cultuur en ze een wit-christelijke identiteit op te dringen. Bezoek aan deze internaten was voor inheemse kinderen tot 1947 verplicht. In 1996 sloot het laatste internaat zijn deuren. Uiteindelijk werden de internaten bezocht door 150 duizend inheemse kinderen, van wie een aanzienlijk deel slachtoffer werd van seksueel misbruik of (dodelijk) geweld door internaatmedewerkers. Geschat wordt dat tussen vier- en zesduizend inheemse kinderen omkwamen in de internaten – de minst onfortuinlijken onder hen eindigden in een massagraf. Een ‘culturele genocide’, oordeelde een Canadese verzoeninsgcommissie in 2015 over de internaten. Om de horror en onrechtvaardigheid van deze geschiedenis beter te bevatten is de podcast Kuper Island verplichte, maar ook loodzware, kost. Begin juli verscheen de achtste en laatste aflevering. De podcast van de Canadese publieke omroep CBC vertelt het verhaal van het katholieke internaat Kuper Island Residential School, dat tussen 1889 en 1975 in gebruik was. Vorig jaar werden op het terrein van Kuper Island de sporen gevonden van 160 anonieme graven. In de podcast komen drie overlevenden aan bod en wordt het verhaal uitgezocht van Richard Thomas, een slimme inheemse jongen die in 1966 hangend aan een touw in de gymzaal van Kuper Island werd gevonden. Volgens de internaatmedewerkers pleegde Thomas zelfmoord omdat hij de scheiding van zijn ouders niet kon verdragen. Overlevenden geloven dat hij niet meer tegen het seksueel misbruik kon. Gids in de podcast is journalist Duncan McCue, zelf van inheemse afkomst, die met een oneindig reservoir aan empathie en geduld de overlevenden aan het woord laat over hun angstaanjagende ervaringen. McCue vraagt, luistert en doet op de juiste momenten een stap terug om het institutioneel racisme te schetsen dat deze verschrikkingen mogelijk maakte. De Rooms-Katholieke Kerk had de mond vol van internaten als middel om inheemse kinderen uit hun armoedige en hun zogenaamd ‘cultureel achterlijke’ omstandigheden te redden. Maar achter die vrome praatjes trof je vooral onversneden minachting voor alles wat niet wit en christelijk is. Daarom werd er ook zo lang weggekeken van het seksueel misbruik en geweld op Kuper Island en andere katholieke internaten: het was doel en opzet van deze plekken. Een extra laag tragiek vormt het intergenerationeel trauma dat de katholieke internaten hebben veroorzaakt. Slachtoffers zijn niet alleen de inheemse mannen en vrouwen die halverwege de vorige eeuwige op de internaten zaten, ook hun kinderen en kleinkinderen dragen de gevolgen. McCue bewaart dit aspect voor de een na laatste aflevering, waarin hij overlevenden van internaten en hun naasten laat vertellen over hun ontwrichte levens. Sommigen wisten de intergenerationele cyclus van geweld, alcoholisme en seksueel misbruik te doorbreken. Tegenover hen staat een veelvoud aan inheemse mannen en vrouwen die nog steeds gebukt gaan onder het verpletterende gewicht van wat ze meemaakten op de katholieke internaten. Eén ding weet je na deze podcast zeker: de excuses van de paus komen geen dag te vroeg.||https://www.volkskrant.nl/cultuur-media/podcast-maakt-duidelijk-waarom-pauselijk-excuus-voor-misbruik-en-moord-canadese-inheemse-kinderen-geen-dag-te-vroeg-komt~b3c102cf/
2022-07-26||Vrouwen stutten status van Nederland als atletiekland, mannen geven weer niet thuis||Zoals in meer sportdisciplines waren het de Nederlandse vrouwen die in Eugene bijna alle medailles wonnen en dicht bij het niveau van Tokio kwamen, al was er voor het eerst sinds 2015 geen goud. In dat jaar, en in 2017, pakte Dafne Schippers de wereldtitel 200 meter. In 2019 en bij de Zomerspelen in 2021 was Sifan Hassan de tweevoudig kampioen. Sinds 2013 hebben bij WK’s atletiek alleen Nederlandse vrouwen medailles veroverd: 13 in totaal. Van de mannen moest het niet komen in het universiteitsstadje. Polsstokhoogspringer Rens Blom, de enige Nederlandse wereldkampioen (2005), kreeg weer geen opvolger. Tussen 1983 en 2013 behaalden de mannen acht medailles; de vrouwen wonnen in die periode niets. Maar in Eugene haalden de mannen op geen enkel nummer de top acht (finale). Alleen op de gemengde estafette 4x400 meter deelden ze in de vreugde over het veroverde zilver. Het openingsnummer van de WK atletiek, het kogelslingeren, zou illustratief blijken. Denzel Comenentia kwam als eerste voor Nederland in actie. Drie pogingen had hij om zich voor de finale te plaatsen. Even vaak belandde zijn kogel in het net en was hij uitgeschakeld. Het slot was net zo onbevredigend. Menno Vloon haalde als enige Nederlandse man in zijn discipline, polsstokhoogspringen, op het nippertje wel de finale en kwam als laatste van de Nederlanders in actie op zondagavond. Hij ging met drie mislukte pogingen op zijn aanvangshoogte van 5,55 meter af. Mis ging het ook bij de 4x400 meter, het ploegonderdeel waarop de Nederlandse mannen in Japan verrasten met zilver. Het scheelde bijzonder weinig. De kwalificatie voor de eindstrijd ging met 0,01 aan de neus van de estafettelopers voorbij. De enige die op koers lag voor een uitslag in de top acht was Abdi Nageeye op de marathon. Maar hij stapte, geplaagd door onwillig schoeisel en niet meer in medaillepositie, met nog slechts een kilometer te lopen uit de wedstrijd. Later had hij spijt van die keuze. Bij de vrouwen misten de Nederlanders slagkracht omdat Sifan Hassan een half snipperjaar achter de rug heeft. De vrouw die uit Tokio drie medailles meenam (goud op de 5.000 en 10.000 meter, en brons op de 1.500 meter) slaagde er niet in om het podium te halen. Ze werd ondanks haar trainingsachterstand wel vierde op de 10.000 meter en zesde op de 5.000 meter, uitslagen waar genoeg atleten in topconditie alleen maar van kunnen dromen. In 2019 zorgde Hassan met haar zeges op de 1.500 en 10.000 meter voor de enige Nederlandse medailles en voor de negende plek in het medailleklassement. In Tokio was het ook grotendeels aan haar te danken dat Nederland als zesde in die rangschikking eindigde. Deze wereldkampioenschappen kwam van haar hand geen goud, dus kukelde Nederland naar de dertigste plaats. De andere vrouwen etaleerden een steeds breder wordend palet aan Nederlands talent. Op Femke Bol werd gerekend, maar wel in de wetenschap dat zij het moest opnemen tegen de nagenoeg onverslaanbaar geachte Sydney McLaughlin. Bol deed wat ze moest doen met haar tweede plaats op de 400 meter horden. Hetzelfde gold voor Anouk Vetter die haar zilveren zevenkamp van Tokio herhaalde met een nieuw nationaal puntenrecord. Verrassender was het brons voor kogelstoter Jessica Schilder, die als eerste Nederlandse vrouw in de atletiekgeschiedenis op dat nummer een WK-medaille haalde. Bij het discuswerpen kwam Jorinde van Klinken dicht bij eenzelfde stunt. Haar vierde plek was eveneens nog nooit door een Nederlandse bereikt, net als die van Lieke Klaver op de 400 meter. Behalve een medailleklassement maakt World Athletics, de wereldatletiekbond, ook een puntenrangschikking, waarin alle uitslagen van de top acht worden meegenomen. Dat geeft een genuanceerder beeld van de kracht van de verschillende atletieknaties, omdat het ook in ogenschouw neemt wat er net achter de medaillewinnaars gebeurt. Dat klassement schetst een rooskleuriger beeld met een negende plaats voor Nederland. Voor een WK is dat de hoogste positie ooit, ten opzichte van de Spelen is het slechts twee plekjes lager. Zo slecht staat de Nederlandse atletiek er dus niet voor, ook niet in vergelijking met de Spelen in Japan. De scheve verhouding tussen mannen en vrouwen baart Ad Roskam, scheidend technisch directeur van de Atletiekunie, geen zorgen. Terwijl in de maatschappij vrouwen nog vaak een achtergestelde positie hebben, vindt hij het wel mooi dat het in de Nederlandse atletiek juist andersom is. Al blijft het opmerkelijk dat er zo’n duidelijke waterscheiding is in de atletiek: tot 2013 haalden de mannen medailles binnen, de laatste tien jaar enkel de vrouwen.||https://www.volkskrant.nl/sport/vrouwen-stutten-status-van-nederland-als-atletiekland-mannen-geven-weer-niet-thuis~bd147012/
2022-07-26||In de filmversie van Blackbird - Rebirth wordt een vermoorde actrice herboren. ‘Ik hoor haar stem nog steeds’||Actrice Linda Olthof en haar zoontje werden in 2018 in New York door haar ex-man gedood. De moord vormde de aanleiding voor Hendrik Aerts’ hyperpersoonlijke voorstelling Blackbird-Rebirth, een verslag van zijn rouwproces. De voorstelling is nu verfilmd. ‘Ik vloog terug uit New York, nadat het was gebeurd, en voelde toen heel sterk: ik wil niet dat mensen jou vergeten.’ Dat zegt Hendrik Aerts (45), acteur en theatermaker, over zijn goede vriendin en collega Linda Olthof. Vier jaar geleden, in juli 2018, bezochten ze New York, met het doel daar samen een voorstelling te maken. Olthof (47) werkte geregeld in de stad, waar ook haar ex-man James nog woonde, met wie ze in een slepend conflict was verwikkeld om de voogdij over hun 6-jarige zoontje Jimmy. Aerts: ‘We hadden een fantastische week. Linda was heel gelukkig. Ze had een tijd niet gespeeld, omdat ze het druk had als alleenstaande moeder, en was net hersteld van een hernia. Nu had ze er weer helemaal zin in. Ze zag er prachtig uit en ze straalde.’ Achteraf denkt Aerts dat het voor haar ex moeilijk te verkroppen is geweest dat ze zichtbaar zo gelukkig was. Met de mediator was afgesproken dat Linda en James eens in de zoveel tijd bijeenkwamen. Dat gesprek was net geweest, maar toen wilde James nog een keer afspreken. Een etentje, bij hem thuis, met Linda, Jimmy, en zijn nieuwe vrouw, ook een Nederlandse. Aerts: ‘Linda had om 5 uur in Queens afgesproken. Het zou een uurtje duren, dacht ze. We hadden een heerlijke dag gehad en namen afscheid op een metroperron vlak bij Central Park. Ik ging terug naar de Airbnb in Brooklyn, zij naar Queens. Ik weet nog dat ze ‘dag!’ riep, en dat ik zat te appen en niet nog eens extra heb omgekeken. Daar heb ik later wel last van gehad.’ Die nacht is ‘één grote waas’, zegt Aerts, waarin hij uiteindelijk op een politiebureau in Queens belandt. ‘Om 7 uur was ze niet terug, 8 uur niet, ik hoorde niks, en om 10 uur ben ik begonnen met appen. Ik heb die berichtjes nog.’ Verontrust licht Aerts Olthofs familie in Nederland in. Niet veel later stuit haar tweelingzus online op nieuws over een schietpartij in een woning in Queens. Aerts: ‘Toen wisten we het eigenlijk al.’ Op het bureau krijgt hij zijn ergste vermoedens bevestigd: James heeft Linda, Jimmy, zijn nieuwe vrouw en zichzelf omgebracht. ‘Dat moment op het perron bij Central Park bleek de laatste keer te zijn geweest dat ik haar heb gezien.’ Over zijn ervaringen maakte Aerts in 2020 Blackbird-Rebirth, een productie over rouw, en een theatraal eerbetoon aan Linda. Aerts heeft de voorstelling een aantal keer gespeeld, op bijzondere gelegenheden en plekken, zoals Artez, de toneelschool in Arnhem waar Olthof werkte, en in een intieme setting op Oerol. Maar omdat de pandemie een langere tournee onmogelijk maakte, besloot hij er samen met documentairemaker Dan Brinkhuis, de zwager van Olthof, een filmversie van te maken. ‘Dan heeft de hele film mogelijk gemaakt, zodat we een blijvende herinnering zouden hebben.’ Aerts en Olthof kenden elkaar van de Arnhemse toneelschool. ‘Linda zag mij een keer spelen en toen was het meteen: bam. We hadden een intense inhoudelijke en artistieke klik.’ Olthof, die volgens Aerts een ‘waanzinnige verbeelding’ had, en een enorme fysieke overgave op toneel, stimuleerde hem kritisch maar liefdevol in zijn werk. ‘Ik hoorde bij het spelen altijd haar stem in mijn hoofd, ook als ze er niet was. En die hoor ik nog steeds. Tijdens het maken van deze voorstelling had ik het gevoel dat ik dicht bij haar was. Dat ik haast niet dichterbij kon komen.’ Aerts heeft lang geworsteld met de vraag of hij de voorstelling überhaupt kon maken, zegt hij. ‘Hoe concreet kan het op toneel worden, is het aanvaardbaar dat ik expliciet naar de zaak verwijs in het persbericht? Het einde van haar leven was zo gewelddadig dat het al het andere – haar talent, haar werk – dreigt te overschaduwen.’ Maar toch: deze voorstelling móést er komen. In zijn werk vertrekt Aerts altijd vanuit persoonlijke ervaringen, en deze gebeurtenis heeft ingrijpende gevolgen voor zijn leven gehad. ‘Er is een Hendrik van ervoor, en een van erna. Ik was in shock tot mijn vliegtuig weer op Schiphol landde. Ik kreeg kalmeringsmiddelen voorgeschreven omdat ik niet sliep. Ik ben een tijdje behoorlijk zelfdestructief geweest. Kwaad op mezelf, kwaad op haar; ik heb alle rouwfasen doorlopen. Het voelt alsof ik in één keer vijf jaar ouder ben geworden.’ Blackbird-Rebirth is een theatraal verslag van zijn rouwproces. Aerts: ‘Het gaat over iemand die afscheid moet nemen en opnieuw moet beginnen.’ Zelf heeft hij veel gehad aan de hulp van twee bevriende therapeuten, die ook meewerkten aan de voorstelling. Het woord ‘rebirth’ uit de titel slaat op Olthof, zegt hij, ‘omdat ik heel graag wil dat ze blijft bestaan.’ Maar het slaat ook op hem. ‘Ik leer dit grote verlies nu langzaam aanvaarden en blijf mezelf opnieuw uitvinden, met Linda in mijn kielzog. Dat proces is nog bezig. Maar de voorstelling en nu ook deze film zijn belangrijke stappen voorwaarts.’||https://www.volkskrant.nl/mensen/in-de-filmversie-van-blackbird-rebirth-wordt-een-vermoorde-actrice-herboren-ik-hoor-haar-stem-nog-steeds~ba23f147/
2022-07-26||Als er één categorie is die weet dat je mensen niet moet overschatten, dan zijn het wel hackers||In analoge tijden dachten mensen bij een wachtwoord aan ‘Sesam open u’ uit Ali Baba en de veertig rovers. In het digitale prachttijdperk denken ze aan hun eigen wachtwoorden op Mijn Alibaba of Mijn ANWB. Weet u nog wat u vorige week uit uw duim hebt gezogen op Mijn Zwemkleding of Mijn Klimaatshop? Als het om wachtwoorden gaat, valt de mensheid globaal in vier categorieën uiteen. Je hebt de systematischen, degenen die hun wachtwoorden zo logisch samenstellen dat ze die altijd paraat hebben; vaak beschikken zij over enige wiskundige aanleg. Je hebt de zorgvuldigen, degenen die niet per se logische maar wel degelijke wachtwoorden noteren in keurige schriften. En je hebt de sloddervossen, de lui die met wachtwoorden maar wat aanrommelen. Dat is mijn categorie. Ik combineer bijvoorbeeld namen van Ottomaanse sultans met die van onze konijnen en vergeet dan welk konijn ik op Bol.com aan welke sultan had gekoppeld. Er bestaan óók nog gemakzuchtigen. Dat zijn mensen die voor wachtwoorden kiezen die ze onmogelijk kunnen vergeten. Van een inwoner van het Verenigd Koninkrijk die zich bezighoudt met digitale veiligheid, hoorde ik iets wat ik bijna niet kon geloven: dat diverse Britten bij het componeren van een password gewoon ‘password’ invullen. Als er één categorie is die weet dat je mensen niet moet overschatten, dan zijn het wel hackers. Tik ‘password’ in als password en 20 procent van Ali Baba’s rotspartijen opent zich meteen. Dit is geen servicerubriek, maar ik geef toch even een tip door die ik van de expert kreeg. We hoeven slechts één tamelijk sterk wachtwoord in ons hoofd op te slaan, bijvoorbeeld *24%$Knabbel&76%$Babbel!#. Dat wachtwoord zetten we voortaan achter de naam van elke dienst waarvoor we een wachtwoord nodig hebben. Op Mijn ANWB dus: ANWB*24%$Knabbel&76%$Babbel!#. Doet u dat al jaren zo? Dan is uw hoofd opgeruimder dan het mijne. Ik zit voorlopig nog vast aan sultans en konijnen.||https://www.volkskrant.nl/mensen/als-er-een-categorie-is-die-weet-dat-je-mensen-niet-moet-overschatten-dan-zijn-het-wel-hackers~b7e07851/
2022-07-26||Krappe arbeidsmarkt bezorgt uitzender Randstad recordomzet||De omzet voor het tweede kwartaal van dit jaar kwam uit op bijna 6,9 miljard euro. Dat is 13 procent meer dan een jaar eerder. Het uitzendconcern profiteert naar eigen zeggen van de wereldwijde krapte op de arbeidsmarkt sinds het opheffen van de lockdowns. Werkgevers die kampen met een tekort aan personeel doen daardoor vaker een beroep op uitzendbureaus voor de werving en selectie. De winst steeg met 11 procent tot 196 miljoen euro. Van de 39 landen waar het van oorsprong Amstelveense bedrijf actief is, was de groei het grootst in Canada, waar de omzet met 16 procent steeg. Thuismarkt Nederland bleef juist achter: hier nam de omzet slechts met 1 procent toe tot 879 miljoen. In het eerste kwartaal van dit jaar was dat nog 13 procent. Volgens Randstad is dat het gevolg van het afschalen van de GGD’s. Het uitzendconcern leverde veel uitzendkrachten voor bron- en contactonderzoek en testlocaties. Vanwege de onzekere economische tijden is Randstad terughoudend met het doen van voorspellingen voor komend kwartaal. Zo kan een verdere escalatie van de gascrisis uiteindelijk leiden tot een recessie. Dat zal ook de uitzendbranche raken. Uitzendkrachten fungeren doorgaans als ‘stootkussens’ voor bedrijven: bij economisch ontij verliezen zij vanwege hun flexibele contract als eersten hun baan. Gaat het beter, dan gaan zij ook als eersten weer aan de slag. Overigens is er in Nederland nog andere factor waar de uitzendreus rekening mee zal moeten houden: minister Van Gennip van Sociale Zaken en Werkgelegenheid kwam eerder deze maand met voorstellen voor de hervorming van de arbeidsmarkt. Flexwerk wordt daarin aan banden gelegd. Zo moeten uitzendkrachten gelijkwaardige arbeidsvoorwaarden krijgen als vaste krachten van het inhurende bedrijf. Daardoor wordt uitzendwerk naar verwachting duurder.||https://www.volkskrant.nl/nieuws-achtergrond/krappe-arbeidsmarkt-bezorgt-uitzender-randstad-recordomzet~b244b218/
2022-07-26||Zelensky: ‘Beantwoord Russische gasprijsterreur met sancties’ • Ajax wint met 3-1 van Sjachtar Donetsk in benefietduel||||https://www.volkskrant.nl/nieuws-achtergrond/zelensky-beantwoord-russische-gasprijsterreur-met-sancties-ajax-wint-met-3-1-van-sjachtar-donetsk-in-benefietduel~b6c0247b/
2022-07-26||Longcovidpatiënten zeggen op te knappen na bloedzuivering in buitenlandse klinieken – maar bewijs is er nog niet||Ze ligt in een stoel met een infuus in beide armen, haar bloed stroomt door een machine die het in een paar uur tijd filtert en weer terugpompt. In de kleine behandelzaal van het Long Covid Center in Larnaca is het een komen en gaan van patiënten uit de hele wereld. Ze zijn naar het stadje aan de zuidoostkust van Cyprus gereisd omdat ze doodziek zijn en hun hoop hebben gevestigd op een behandeling waarbij hun bloed wordt gezuiverd. Jettie Rozemond is op 6 maart in het vliegtuig gestapt. De jonge Utrechtse kunsthistorica is er dan al bijna twee jaar slecht aan toe. Een infectie met het coronavirus heeft haar ernstige, langdurige klachten bezorgd, ze moet bijna de hele dag liggen. Op het vliegveld krijgt ze een rolstoel, in het vliegtuig draagt ze een koptelefoon tegen de prikkels van buitenaf en gebruikt ze een opblaasbaar voetenbankje. Haar moeder is mee als hulpverlener. De 15 duizend euro voor reis, verblijf en behandeling heeft ze ingezameld via een razendsnelle crowdfunding. Als Jettie bijna drie maanden later terugvliegt, zijn de donkere wolken een beetje opgetrokken. Kreeg ze voorheen al na een kwartier rechtop zitten vreselijke hoofdpijn, nu kan ze het vier uur volhouden zonder pijn. Ze komt haar huis weer uit, wandelt elke dag, ze kan zich wat beter concentreren: ‘Dit lange telefoongesprek hadden we een half jaar geleden niet kunnen voeren’, zegt ze. Ook huisarts Yvonne Botman uit Leiden zegt dat ze enorm is vooruitgegaan nadat haar bloed is gefilterd. Ze mailt vanuit het ziekenhuis in Osnabrück waar ze haar zevende behandeling ondergaat. Anderhalf jaar al kampt ze met het postcovidsyndroom, na contact met een besmette patiënt. Een paar minuten op de loopband en ze moest drie dagen bijkomen, schrijft ze. ‘De uitslag van de fietstest was zó slecht dat de sportarts dacht dat het een meetfout was.’ Nu ervaart ze een waslijst aan verbeteringen: ze heeft een lagere hartslag, meer lucht, meer kracht in haar benen, ze heeft minder zenuwpijn, ze ziet scherper, heeft weer speeksel in haar mond. ‘Twee dagen na de derde behandeling deed ik mijn haar in een staart en dat voelde normaal, niet alsof ik 20 kilo aan mijn armen had hangen.’ Is er eindelijk hoop voor al die patiënten met langdurige coronaklachten bij wie het leven stil is komen te staan? Of laten wanhopige patiënten zich voor veel geld iets aansmeren, zoals we dat kennen van andere ziekten zonder uitweg? De bloedzuivering die Jettie en Yvonne weer op hun benen heeft gezet, is een bestaande behandeling, die al ruim dertig jaar wereldwijd wordt gebruikt bij patiënten die door een ziekte schadelijke bestanddelen in hun bloed hebben. Bij patiënten met een erfelijk verhoogd cholesterol bijvoorbeeld kunnen met een machine vetten uit hun bloed worden gefilterd. Aferese heet de therapie en die blijkt nu een vluchtheuvel voor een groeiende groep postcovidpatiënten. Nederlandse patiënten vertellen dat ze vele tientallen lotgenoten kennen die ervoor naar het buitenland zijn gereisd. Er zijn zestien klinieken, op Cyprus, in Turkije, Zwitserland en vooral in Duitsland, waar internisten en nefrologen (nierspecialisten) de aferese-behandeling aanbieden. Er zijn wachtlijsten van maanden. Alleen: of de bloedzuivering daadwerkelijk een meerwaarde heeft bij de grote groep patiënten met langdurige coronaklachten is nog helemaal niet duidelijk. Onderzoek is niet gedaan, wetenschappelijk bewijs ontbreekt. Patiënten enthousiasmeren elkaar via de (sociale) media. Een van de succesverhalen komt van de Britse longarts Asad Khan, die vorig jaar tegen BBC News vertelde dat hij in een rolstoel binnenkwam en na een aantal behandelingen lopend de deur uitging. De theorie achter de bloedzuivering is gebaseerd op onderzoek van de Zuid-Afrikaanse hoogleraar fysiologie Resia Pretorius, die onder de fluorescentiemicroscoop minuscule bloedklontertjes ontdekte in het bloed van postcovidpatiënten. Begin dit jaar werd haar bevinding bevestigd door Brits onderzoek bij zeventig patiënten. Die ministolsels zouden de haarvaten blokkeren en zo de zuurstoftoevoer naar tal van organen en weefsels belemmeren. Filter die klontertjes uit het bloed, is de gedachte, en patiënten knappen op. Dat het coronavirus problemen veroorzaakt met de bloedstolling is bekend: eenderde van alle ic-patiënten met covid had bloedproppen in de vaten van onder meer longen, hersenen en buik, soms met fatale afloop. Maar dat langdurige klachten worden veroorzaakt door ministolsels, zó klein dat ze met regulier onderzoek niet zijn te traceren, die theorie is onder Nederlandse artsen omstreden. ‘Wij vrezen dat die klontertjes niet ín het bloed van patiënten ontstaan maar in het lab, pas nádat er bloed is afgenomen’, zo vat de Maastrichtse hoogleraar en trombose-expert Hugo ten Cate de kritiek van zijn vakgenoten samen. Toch wil een van zijn Maastrichtse collega’s gaan samenwerken met de Zuid-Afrikaanse hoogleraar om te bekijken of haar onderzoeksresultaten te reproduceren zijn. Patiënten reppen van ‘stroperig bloed’ dat soms zelfs de aferese-machine laat vastlopen. Ze krijgen bloedverdunners voorgeschreven die ze, eenmaal thuis, moeten blijven gebruiken. Yvonne Botman krijgt ze voorgeschreven van haar Duitse internist, Jettie Rozemond gebruikt nog één bloedverdunner, die ze krijgt van haar welwillende huisarts, die zag hoezeer ze was opgeknapt. Maar bloedverdunners geven een verhoogde kans op inwendige bloedingen, waarschuwt hoogleraar en trombose-expert Frits Rosendaal: gevaarlijk, vindt hij, om die zomaar voor te schrijven, zonder controle van patiënten. Ook hij heeft weinig op met de theorie van het gestolde bloed. Als patiënten inderdaad vol zitten met bloedklontertjes die hun haarvaten verstoppen, dan zouden bij hen toch veelvuldig beroerten moeten voorkomen, zegt hij. ‘Als huisartsen hebben we er geen enkele moeite mee om een kwetsbare oudere met hartproblemen een bloedverdunner voor te schrijven’, reageert Yvonne Botman, ‘dus patiënten met superstolbaar bloed een bloedverdunner voorschrijven is helemaal niet zo spannend.’ Op voorwaarde, erkent ook zij, dat patiënten worden gecontroleerd. De vrouw achter de opmars van de bloedfilterbehandelingen is de Duitse internist Beate Jaeger in Mülheim. Vorig jaar besloot ze om de behandeling die ze al jaren gaf aan patiënten met te veel vet in hun bloed bij wijze van experiment gratis uit te voeren bij zestig patiënten met langdurige coronaklachten. Dat was ‘extreem succesvol’, vertelde ze onlangs aan vakblad the BMJ. Intussen heeft ze, naar eigen zeggen, duizenden patiënten behandeld en volgen vijftien andere klinieken haar voorbeeld. ‘De verhalen van patiënten doen ertoe’, zegt trombosespecialist Ten Cate. ‘Maar het blijft casuïstiek en dat is toch riskant. Zonder controlegroep weet je nooit zeker waar het effect van een behandeling op is gestoeld. Aferese is een belastende ingreep, daar moeten we patiënten niet zomaar aan blootstellen.’ Jaeger zou graag een groot onderzoek opzetten met een controlegroep, zegt ze in the BMJ, maar daarvoor ontbreekt haar het geld. Wonderlijk, vindt Ten Cate, want patiënten moeten de behandelingen (in Duitsland 1.300 euro, op Cyprus 1.685 per keer) zelf betalen. ‘Als je eraan verdient, publiceer dan ook over je patiënten.’ Rosendaal gaat verder, hij noemt het ‘onethisch’ om ernstig zieke patiënten een behandeling aan te bieden waar risico's aan zijn verbonden als niet is aangetoond dat die effectief is. Patiënten reageren geprikkeld op die kritiek. ‘Dus het enige wat wij kunnen doen is op de bank afwachten’, zegt Jettie Rozemond. ‘Maar op wat? Er wordt nauwelijks onderzoek gedaan naar behandelingen. We komen hier niet verder dan eindeloze vragenlijsten waarin naar onze klachten wordt gevraagd. Ondertussen ga ik mijn derde ziektejaar in. Neem me niet kwalijk dat ik dan toch iets probeer.’ Nog een paar jaar wachten op bewijs is geen optie voor patiënten, zegt ook Yvonne Botman: ‘Daarvoor is de ziekte te ingrijpend.’ En houden die klinieken nou echt zoveel geld over aan hun patiënten, vraagt ze zich af. In het Duitse ziekenhuis had ze elke keer twee verpleegkundigen aan haar zijde, er kwam een arts langs, ze moest vragenlijsten invullen, haar bloed werd voor én na de behandeling gecontroleerd en de dure filters in het apparaat zijn ook nog eens voor eenmalig gebruik. Trombose-arts Hugo ten Cate heeft begrip voor de zoektocht van patiënten, hij kent hun wanhoop uit zijn eigen praktijk. Hij weet dat ook Nederlandse artsen radeloze patiënten soms antistollingsmedicijnen voorschrijven, hoewel de basis daarvoor nog erg wankel is, zegt hij. ‘We zullen eerst stevig bewijs moeten vinden voor het bestaan van ministolsels in het bloed. Pas als we dat vinden, kunnen we misschien in onderzoeksverband bloedverdunners gaan voorschrijven.’ Gitte Boumeester is nu twee maanden terug uit Cyprus waar ze zes keer een aferesebehandeling onderging. Al anderhalf jaar kampt ze met ernstige klachten na een corona-infectie, haar opleiding tot psychiater heeft ze moeten stopzetten. ‘Ik ga van bed naar bank, daar komt het op neer.’ Acht weken zat ze in een appartement in Larnaca, met een taxi ging ze heen en weer naar de kliniek. ‘Ik dacht: ik laat de ellende uit mijn bloed halen en dan knap ik op.’ Maar de behandeling heeft geen enkel effect gehad, vertelt ze via de telefoon. ‘Ik was jaloers op de patiënten om mij heen die ik wél zag verbeteren.’ De hele onderneming heeft haar 15 duizend euro aan spaargeld gekost, maar weggegooid geld is dat zeker niet, zegt ze beslist. ‘Anders zou ik me altijd zijn blijven afvragen of deze behandeling me geholpen zou hebben. Wat had ik te verliezen? Hier kon niemand iets voor me doen.’ Gebrek aan wetenschappelijk bewijs heeft haar niet weerhouden: ‘De tijd tikt door, eind augustus krijg ik een WIA-uitkering, want zoals ik er nu aan toe ben, kan ik niet werken. Even de afwasmachine uitruimen en ik ben kapot.’ Jettie Rozemond benadrukt dat veel patiënten vooruitgaan, maar dat de behandeling voor bijna niemand volledige genezing betekent. ‘Ik zou zeggen dat ik van 10 procent gezondheid naar 30 procent ben gegaan. Dat lijkt weinig, maar dat is wel het driedubbele en het betekent een enorm verschil in mijn dag. Ik zie bloedverdunners en aferese niet als de oplossing, maar als onderdeel van de puzzel. Ik heb nog een lange weg te gaan en wacht op nieuwe behandelingen.’ Kan bij al die herstelde patiënten sprake zijn van een placebo-effect? Zouden ze ook zijn opgeknapt met een namaakbehandeling, als gevolg van natuurlijk beloop van hun ziekte of door een psychologisch effect? De drie Nederlandse patiënten zijn stellig. ‘Ik heb op Cyprus zoveel mensen gezien met wie het beter ging’, zegt Gitte Boumeester. ‘Ondenkbaar dat het met hen allemaal ook zonder behandeling goed zou zijn gekomen.’ Voordat Jettie Rozemond naar Cyprus afreisde, had ze al van alles geprobeerd, vertelt ze: van supplementen tot acupunctuur, osteopathie en revalidatieprogramma’s. ‘Als ik gevoelig zou zijn voor een placebo-effect had ik dat eerder moeten merken. Het verschil tussen voor en na is bij mij nu echt groot.’ Huisarts Yvonne Botman schrijft dat ze zich goed in de behandeling en in de achterliggende theorie heeft verdiept. ‘Ik wist: dit wil ik. Ik heb nu eindelijk het gevoel dat er iets gebeurt, dat ik zelf kan werken aan mijn herstel.’||https://www.volkskrant.nl/nieuws-achtergrond/longcovidpatienten-zeggen-op-te-knappen-na-bloedzuivering-in-buitenlandse-klinieken-maar-bewijs-is-er-nog-niet~bf2b09c4f/
2022-07-26||De Volkskeuken: tuinbonen met spek, karnemelk en groene kruiden||Op zaterdagochtend fietste ik vanaf restaurant De Echoput in Hoog Soeren richting de woonstede, via de sprookjesbossen van het kroondomein en dorpjes als Assel, Kootwijk en Lunteren, dwars door het boerenhartland en ach, wat was het prachtig. Slingerende binnenwegen omzoomd door eeuwenoude bomenrijen, velden vol zomergewassen en hier en daar een statig boerenbedrijf, met paarden, koeien, varkens, kippen en schapen, schepselen Gods scharrelend over de akker. De wind blies zacht, de zon scheen lieflijk en zette de boel in technicolor. Op die boerenerven poetsten vaders hun oldtimer, parkeerden moeders hun bakfiets en speelden blonde kindertjes tikkertje op het vers gemaaide gazon. En overal wapperde onverzettelijk de boerenzakdoekvlag, die inderdaad wel iets weg heeft van de Confederatievlag van de zuidelijke Amerikaanse staten. Met een goede vriend – tevens gerespecteerd journalist – besprak ik het stikstofprobleem. Hij had zich eerst in corona vastgebeten en dat snapte hij inmiddels wel, maar toen hij zich in dit onderwerp probeerde te verdiepen, duizelde het hem. Zulke ingewikkelde materie, ook als je de rapporten van gerenommeerde onderzoeksinstituten naast elkaar legt, dat er maar moeilijk een sluitend standpunt uit te destilleren valt. Alles moet minder, uiteraard, maar waar precies en hoe dan precies, dat weet niemand. De bron van het kwaad is wel duidelijk, dat zijn niet de fabrieken of de beesten, maar wijzelf natuurlijk. De mensenstapel reduceren zou op den duur nog het meest effectief zijn. Geen fijne oplossing natuurlijk, maar als we zo doorgaan gebeurt het uiteindelijk vanzelf wel. Genoeg gesomberd, het is zomer en bij uw landbouwdealer zijn er verse tuinbonen te koop. Bovendien is het doppen ervan een aangename bezigheid om de zinnen te verzetten. En vervang het spek en de zuivel vooral door plantaardige producten als u zich daar beter bij voelt. 3 kg tuinbonen (gedopt 1 kg) 1 stuk gerookt spek (175 g) 2 sjalotten, gesnipperd 1 grote teen knoflook 20 g verse dragon en dille 50 g crème fraîche 100 ml karnemelk Dop de tuinbonen en kook ze in een ruime pan licht gezouten water beetgaar, in ongeveer 7 minuten. Laat uitlekken en afkoelen. Snijd het spek in dobbelstenen en bak ze samen met de sjalot knapperig in een drupje olie. Doe de knoflook met de groene kruiden in een mengbeker, schenk er 100 ml zonnebloemolie bij en pureer met de staafmixer. Klop de crème fraîche glad met de karnemelk en meng door de tuinbonen. Proef op zout. Schenk de kruidenolie over de bonen en garneer met het spek. Draai er wat zwarte peper over.||https://www.volkskrant.nl/beter-leven/de-volkskeuken-tuinbonen-met-spek-karnemelk-en-groene-kruiden~b42c6e3c/
2022-07-26||Omstreden grondwet Tunesië aangenomen na referendum, critici spreken van coup||Volgens een exitpoll van Sigma Conseil heeft 92,3 procent van de kiezers voor het aannemen van de grondwet gestemd. Omdat er geen drempelwaarde voor de opkomst is vastgelegd, wordt de grondwet aangenomen. Oppositieleden boycotten het referendum en beschuldigden Saied van een coup. De nieuwe grondwet, die pas een maand geleden bekend werd gemaakt, duwt Tunesië volgens de oppositie terug naar de autocratie die het voor de democratische revolutie van 2011 was. Demonstranten gingen afgelopen weekend de straat op om te protesteren tegen het referendum. In de oorspronkelijke grondwet werd veel aandacht besteed aan proportionele machtsverhoudingen tussen de president en het parlement, en het verankerde ook gelijkheid tussen man en en vrouw in de wet – een unicum in de Arabische wereld. Met de nieuwe grondwet krijgt de president meer macht over de overheid en de rechterlijke macht, en worden tegelijkertijd controles op de presidentiële macht verwijderd. Ook krijgt het parlement een zwakkere positie. Saied stuurde vorige zomer de premier weg, installeerde een nieuwe minister-president en zette het parlement buitenspel. Hij regeert per decreet. Critici beschouwen zijn acties als een staatsgreep.||https://www.volkskrant.nl/nieuws-achtergrond/omstreden-grondwet-tunesie-aangenomen-na-referendum-critici-spreken-van-coup~b114ad92/
2022-07-26||Jared Kushner, schoonzoon en adviseur van Trump, schrijft in boek over schildklierkanker tijdens ambtsperiode||Hij hoorde zijn diagnose van Witte Huis-dokter Sean Conley in het presidentiële vliegtuig Air Force Once, schrijft Kushner in zijn boek. In november van dat jaar werd Kushner geopereerd op de vrijdag voor nationale feestdag Thanksgiving, zodat hij minder vrije dagen op hoefde te nemen en zijn afwezigheid minder opviel. Een groot deel van zijn schildklier werd verwijderd. In die periode voerde Kushner gespannen onderhandelingen met China over een handelsdeal. Hij hield de diagnose en operatie geheim voor de pers, al schrijft hij niet waarom. Hij stelde alleen zijn vrouw Ivanka en enkele medewerkers op de hoogte. Hij vertelde Trump in eerste instantie niets, maar de president kwam er toch achter, aldus Kushner. Afgezien van het verwijderen van de tumor noemt hij geen andere behandelingen. Kushner werkte naast de handelsdeal met China onder meer ook aan betrekkingen in het Midden-Oosten. Hij was een van de weinige vertrouwelingen van de oud-president en getuigde onlangs voor de Congrescommissie over de bestorming van het Capitool door aanhangers van Trump. Volgens Kushner stond hij onder de douche terwijl op 6 januari 2021 meer dan tweeduizend mensen zichzelf met geweld toegang verschaften tot het parlementsgebouw.||https://www.volkskrant.nl/nieuws-achtergrond/jared-kushner-schoonzoon-en-adviseur-van-trump-schrijft-in-boek-over-schildklierkanker-tijdens-ambtsperiode~bcddbc19/
2022-07-26||Allen één in de strijd en toch kun je zien wie de Spanjaarden zijn||De grote spanning is gebroken. Het Ebro-offensief heeft ingezet. Bij verrassing zijn de onzen over de rivier gegaan. Zwemmend. De fascisten zijn misleid. Ze hebben het idee dat we een stellingsoorlog willen beginnen aan de oever der Ebro. Die luxe kunnen we ons niet permitteren. We moeten aanvallen en oprukken. We zijn weg uit Vilella. Nu liggen we kort aan de Ebro. Voorlopig gaan we nog niet naar voren. We liggen nu tegen een berghelling aan. God nog toe, wat laten we hier overal een vrienden achter. Vader en moeder liepen de tranen over het gezicht en menig meisje huilde bij ons vertrek. Het ging echt Spaans. De meisjes hingen om de hals hunner geliefden en schreiden. Ik kom uit het stafkwartier, de ‘commendancia’, en voeg mij bij mijn compagnie. Onze compie bestaat voor het grootste deel uit Internationalen. Ze weten wat te wachten staat. We hebben er een paar nieuwelingen bij. Die zijn ook stil. Allen zijn we één en toch kun je zien waar de Spanjaarden en waar de Internationalen staan. Ik moet mij vermannen. Met overmatig scherpe stem commandeer ik ‘Compania firmes’. Gevolgd door ‘Compania adelante... arr.’ Hard klinken mijn commando’s. Ik schrik er zelf van.||https://www.volkskrant.nl/cultuur-media/allen-een-in-de-strijd-en-toch-kun-je-zien-wie-de-spanjaarden-zijn~b7172670/
