2022-07-11||De Volkskeuken: vegetarische empanadas||Het is bijna zomervakantie, en dat betekent picknicken met school, barbecues op de sportclub, afsluitende borrels bij muziek en strandfeestjes met vrienden. Of u dus even iets lekkers mee wilt nemen, dat gedeeld kan worden en makkelijk weggeknabbeld. Zoals deze empanada's: het is even wat werk, maar daarna is het makkelijk meenemen en uit te delen. Warm, lauw en koud lekker, zeker met wat salsa of ketchup. Meng bakmeel met het zout, één ei, de boter in blokjes en het water en kneed het vlug tot een deeg dat meer aan zichzelf hangt dan aan uw handen. Dat kan ook in de keukenmachine. Maak er een bal van, dek die af en laat het minstens een half uur rusten in de koelkast. Maak de vulling: snipper ui en knoflook en fruit die in de olijfolie, snijd de paprika in blokjes en voeg die toe. Bak het even, voeg dan de rulstukjes en mais toe. Laat het bakken. Voeg de specerijen toe en bak tot het geurt. Doe het vuur uit, laat het even afkoelen en roer dan ei, geraspte kaas en gehakte kruiden erdoorheen. Verdeel het deeg in 3 stukken en rol het eerste deel uit op een met bloem bestoven aanrecht tot een lap van ongeveer 3 millimeter dik. Steek met het pasteivormpje (of een kommetje of dergelijke) rondjes van ongeveer 10 centimeter uit. Leg telkens een lapje op het pasteiklemmetje, doe er een eetlepel vulling in - niet te veel! - maak de deegranden nat en sluit het vormpje. Maak het weer voorzichtig open en haal uw empanada eruit. Leg die op een met bakpapier beklede braadslede. Dit kan ook zonder klemmetje, maar dat is meer werk. Kneed het resterende deeg tot een bal, rol die uit, steek er rondjes uit, en doe zo voort tot alles op is. Bestrijk de empanadas met een losgeklopt ei en bak ze in 15 tot 20 minuten in een voorverwarmde oven op 200 graden lichtbruin en gaar.||https://www.volkskrant.nl/beter-leven/de-volkskeuken-vegetarische-empanadas~bc1b2a2a/
2022-07-11||De Volkskrant tv-selectie voor dinsdag 12 juli||Canvas, 20.25 uur De avontuurlijkste verslaggever van de Waalse omroep is François Mazure. De reislustige journalist ziet alle hoeken van de wereld en schrikt niet terug voor gevaarlijke situaties. In de reportageserie Un monde à part komt zijn eerste verslag uit Colombia, dat al decennia in de greep is van het geweld. Mazure loopt er mee met een eliteteam van de politie, dat werd opgericht in de strijd tegen de drugskartels en strijders van de revolutionaire beweging Farc. De reporter volgt de opleiding die de agenten doorlopen en gaat mee als het korps in actie komt. Veronica, 20.30 uur (Misdaad, John Hillcoat, 2016) Als beroepscrimineel samenheulen met een stel corrupte politieagenten: het heeft absoluut zijn voordelen. Zo komen Michael Atwood (Chiwetel Ejiofor) en zijn maten in Triple 9 op een ingenieuze afleidingsmanoeuvre. Zorg dat er een melding komt over een gevloerde diender aan de andere kant van de stad - code 999 - en heel het korps rukt uit. Niemand die je kraak dan in de weg staat. Alleen: welke collega-agent gaat eraan? Regisseur Hillcoat (The Road) en cameraman Nicolas Karakatsanis maken er een sporadisch opwindend, in bloedrood gedrenkt avontuur van. SBS 9, 20.30 uur (Thriller, Jodie Foster, 2016) Een populair en weinig serieus tv-programma over de beurs wordt gegijzeld door een met bom en pistool bewapende jongen die al zijn geld verloor, nadat hij de adviezen had opgevolgd van de ijdele presentator. Regisseur Jodie Foster tuigt haar thriller bekwaam op, al bijt ze niet echt door. Wel fungeert de studio uitstekend als snelkookpan: spannend, soms ook onverwacht grappig. Met een grimassende George Clooney als de tv-kwal in kwestie, die rap aan kleur verliest zodra hij dan toch, in sneltreinvaart, een beter mens moet worden. NPO 1, 20.33 uur Emmy en Rutger kochten een kasteeltje in Frankrijk. Romantisch, maar in de realityserie Kasteelvrouwe Emmy bleek al snel dat het ook heel veel werk is, dat enorme investeringen eist. Zo is het dak hard aan vervanging toe, maar is het zelfs een enorme klus om de financiering daarvan rond te krijgen. Als dan eindelijk het kasteel in de steigers wordt geplaatst kan de grote renovatie beginnen. Verder staat er deze week een uitstapje naar Brantôme op het programma en wordt Rutger opgehaald door zijn dochter, die meteen wordt ingezet voor promotiedoeleinden. NPO 2, 22.09 uur De kleur geel roept associaties op met de zon, zomer en warmte. Maar geel heeft ook een andere kant en is de kleur van jaloezie, gevaar en verraad. In de Middeleeuwen moesten prostituees zich hier en daar herkenbaar maken met een geel kledingstuk, en kregen Joden een geel kenmerk – de Jodenster van de nazi’s greep terug op dit gebruik. In De kleuren van Caspers belicht kunstenaar Charlotte Caspers alle facetten van de kleur geel. Zo bekijkt ze de zonnebloemen van Vincent van Gogh in Zuid-Frankrijk en de knalgele kleding van modekunstenaar Bas Kosters. NPO 2, 22.55 uur Een aflevering van Grensland, een documentaireserie uit 2015 waarin Jelle Brandt Corstius door de landen van de voormalige Sovjet-Unie reisde, is acht jaar later weer heel actueel. Ook toen was er al een hoog oplopend conflict tussen Rusland en Oekraïne, waarin de nieuwsvoorziening een speciale rol speelde. Onafhankelijke Russische media werden monddood gemaakt en kritische Russische journalisten vermoord. De andere media pleegden zelfcensuur. Brandt Corstius werpt een kritische blik op het propagandakanaal van het Kremlin, de spreekbuis van Poetin. BBC 1, 00.25 uur (Thriller, Peter Weir, 1985) De Australische filmer Peter Weir maakt niet zo gek veel films (zijn vooralsnog laatste, The Way Back, stamt uit 2010), maar ze zijn het wachten doorgaans waard. Weirs krachtige Hollywooddebuut is niet zo’n klassieker als zijn latere Dead Poets Society of The Truman Show, ook al was Witness destijds in de Verenigde Staten na de blockbuster Beverly Hills Cop de best bezochte film van 1985, maar de film is wel minstens zo goed. De Australische regisseur combineert typisch Amerikaanse thrillerelementen met een portret van de strenggelovige Amish-cultuur in de staat Pennsylvania. Hoofdrolspeler Harrison Ford is op dreef als rechercheur die onderzoek doet naar een moord waarvan een Amish-jongetje getuige was.||https://www.volkskrant.nl/cultuur-media/de-volkskrant-tv-selectie-voor-dinsdag-12-juli~b13b604e/
2022-07-11||VU stopt met omstreden onderzoekscentrum dat met Chinees geld werd gefinancierd ||De NOS bracht de financiering in januari naar buiten. De universiteit legde daarop de activiteiten van het centrum stil en zette eerder al een Chinese subsidie stop die het kreeg voor mensenrechtenonderzoek. De VU heeft een commissie vervolgens onderzoek laten doen naar het centrum. Volgens de commissie was er niet genoeg ‘openheid en transparantie’ over waar het geld voor het centrum vandaan kwam. Overigens zijn er geen aanwijzingen ‘dat individuele onderzoekers hun opvattingen hebben laten ‘kopen’ of dat onder druk van Chinese financiers sprake is geweest van zelfcensuur’. Ook de VU ontkende al eerder dat de academische onafhankelijkheid van het centrum in het geding is geweest. Volgens de universiteit was in de contracten vastgelegd ‘dat de academische vrijheid van het centrum en haar medewerkers onverkort gewaarborgd blijft’. Nu de onderzoeksresultaten bekend zijn, zegt de VU ‘onvoldoende alert’ te zijn geweest. De commissie zegt dat onderzoekers van het centrum ‘nauw aanschurken tegen de politieke uitspraken van de president van China’ en dat ze ‘kritiekloos aansluiten op de mensenrechtenvisie van de Chinese president, dit met voorbijgaan aan evidente mensenrechtenschendingen in China’. Dat zou ze ‘kwetsbaar maken voor politieke inkadering’. Een onderzoeker van het centrum verklaarde eerder dat het wel meevalt met het lot van de Oeigoerse moslimminderheid in China. Volgens waarnemers en westerse landen wordt die in de Chinese regio Xinjiang stelselmatig onderdrukt door de overheid. Mensenrechtenorganisaties beschuldigen Beijing ervan meer dan een miljoen Oeigoeren en andere moslims gevangen te houden, dwangarbeid op te leggen en vrouwen gedwongen te steriliseren. De VU zegt dat de uitspraak van de onderzoeker onder de vrijheid van meningsuiting valt, maar de universiteit neemt er wel afstand van. ‘De vergoelijking of zelfs ontkenning van de situatie van de Oeigoerse moslims is bijzonder ongepast en levert op geen enkele manier een positieve bijdrage aan het verbeteren van de benarde situatie waarin deze bevolkingsgroep verkeert’, verklaart rector magnificus Jeroen Geurts. De medewerkers van het centrum wijzen de kritiek af. In een reactie zeggen ze onder meer dat de commissie brede uitspraken over China doet ‘zonder over enige expertise ten aanzien van dat land te beschikken’. Dat er overeenkomsten zijn met standpunten van de Communistische Partij in Peking komt ‘omdat de Partij naar ons is opgeschoven en wij niet naar haar’. De invloed die China op de academische wereld tracht uit te oefenen, leidt vaker tot problemen. In 2018 strandde een project van de Rijksuniversiteit Groningen (RUG) om een Chinese dependance te openen, na zorgen over censuur en inperking van de academische vrijheid. Ook buitenlandse universiteiten worstelen soms met hun omgang met China. In 2017 haalde Cambridge University Press onder druk zo’n drieduizend artikelen over onder meer de Culturele Revolutie van Mao Zedong van hun Chinese website. De beslissing werd na internationale kritiek teruggedraaid.||https://www.volkskrant.nl/nieuws-achtergrond/vu-stopt-met-omstreden-onderzoekscentrum-dat-met-chinees-geld-werd-gefinancierd~b6203623/
2022-07-11||Rutte bezoekt Kyiv en spreekt Zelensky: ‘Doorgaan met steun op alle manieren’||‘We moeten gefocust blijven en doorgaan met het steunen van Oekraïne op alle mogelijke manieren’, aldus Rutte. Het is de eerste keer dat Rutte Oekraïne bezoekt sinds de Russische troepen de aanval op Kyiv openden. Uit veiligheidsoverwegingen is het bezoek geheimgehouden. In mei reisde minister van Buitenlandse Zaken Wopke Hoekstra al af naar Kyiv en hoewel Rutte zegt regelmatig contact te hebben met Zelensky, vond de premier het belangrijk om met eigen ogen de Russische terreur en kapotgeschoten steden te aanschouwen. ‘We hebben allemaal de foto’s gezien’, zei hij in het kapotgebombardeerde Irpin tegen de NOS. ‘Maar om hier zelf te staan en de totale verwoesting te zien, het is echt verschrikkelijk.’ Rutte bezocht ook het zwaar gehavende Borodyanka en Boetsja, het dorp waar de Russen honderden onschuldige burgerslachtoffers maakten en symbool is komen te staan voor de Russische gruweldaden. ‘Het maakt een ongelooflijke indruk’, aldus de minister-president in de voorstad tegen RTL Nieuws. ‘Omdat de mensen hier in Boetsja gewoon hun leven aan het leven waren en geconfronteerd werden met de meest verschrikkelijke vormen van geweld en marteling.’ Rutte greep de reis aan de Oekraïners en president Zelensky een hart onder de riem te steken en te benadrukken dat Kyiv op Nederlandse steun kan blijven rekenen. Onlangs ging Nederland overstag en gaf het groen licht voor het kandidaat-lidmaatschap van de EU voor Oekraïne. Rutte beloofde de Oekraïners niet alleen politiek maar ook militair te blijven helpen. Tot dusver ging er al voor ruim 172 miljard euro aan wapensteun naar de Oekraïense krijgsmacht en wat Rutte betreft kan Zelensky op militaire hulp blijven rekenen. ‘We moeten gefocust blijven en doorgaan met het steunen van Oekraïne op alle mogelijke manieren.’ President Zelensky sprak op Telegram zijn dank uit voor het kandidaat-lidmaatschap en de militaire steun. ‘Dank. Dit is zeer belangrijk voor ons.’ Rutte gebruikte de reis en zijn bezoek aan de kapotgeschoten steden ook om de Nederlanders duidelijk te maken waarom Oekraïne nog steeds steun nodig heeft, vooral nu de oorlog volgens de premier langer zou kunnen duren dat gedacht. Want de gevolgen van de Russische agressie zijn met de gestegen prijzen en energiekosten voelbaar in de Nederlandse portemonnee. Maar, zei hij tegen de NOS, Nederland is bereid deze gevolgen te accepteren. Wijzend naar een kapotgeschoten gebouw in Irpin, een voorstad van Kyiv, maakte hij duidelijk: ‘De reden ziet u achter mij.’||https://www.volkskrant.nl/nieuws-achtergrond/rutte-bezoekt-kyiv-en-spreekt-zelensky-doorgaan-met-steun-op-alle-manieren~bab7b6f6/
2022-07-11||Voornemen van PvdA om vóór het Ceta-verdrag te stemmen, getuigt van diepe kloof in het linkse kamp||‘Als sociaal-democraat heb ik me mijn hele leven ingezet voor de waarden van de democratische rechtsstaat. (...) De geschiedenis van de sociaal-democratie leert dat een betere toekomst alleen door voortdurende inzet en strijd worden bereikt.’ Zo onderstreept PvdA-senator Ruud Koole maandag het voornemen van zijn fractie om dinsdag voor Ceta, het handelsverdrag met Canada, te stemmen. Met de tegenstand van alle andere oppositiepartijen, is het de PvdA die – na eerst in de Tweede Kamer tegen te hebben gestemd – nu het kabinet aan een meerderheid helpt en de ratificatie van het verdrag zekerstelt. Voor de PvdA en GroenLinks, de partijen die flirten met verdergaande samenwerking, is dit een gênant moment dat herinnert aan de verschillen tussen beide partijen. Buiten de vergaderkamer laten demonstranten van zich horen, in de PvdA zelf tekenden honderden leden een petitie die opriep om tegen te stemmen. Tevergeefs. In een ultieme poging de ‘collega’s van de PvdA’ te overtuigen, zegt GroenLinks-senator Farah Karimi: ‘Wat mij verbaast: alle milieuorganisaties in Nederland, alle vakbonden, alle progressieve krachten in Nederland zeggen ‘niet doen’, maar u zegt nee. Dat is toch niet te verklaren?’ Koole: ‘Dat is wél te verklaren: we hebben een inhoudelijke afweging gemaakt. Dat anderen tegen zijn, vrijwaart je er niet van inhoudelijk na te denken over dit verdrag.’ Voor de middenpartijen is het een klassiek geval van halfvol of een halfleeg glas. Of, zoals een aantal voor-stemmende senatoren zegt: ‘Het goede is de vijand van het betere.’ Voor Koole worden met Ceta stappen vooruit gezet ten aanzien van eerdere verdragen en ook eerdere mechanismes voor geschillenbeslechting. Voor de rest van de linkse oppositie is Ceta een symbool voor veel kwaden in de wereld: het ‘neoliberalisme’, de ‘hyperglobalisering’, en het ‘economisme’. Bovendien wordt een ‘hof voor multinationals’ opgericht voor geschillenbeslechting. ‘Het draagt bij aan de afbrokkeling van de democratie’, zegt Karimi. Bastiaan van Apeldoorn (SP) noemt het ronduit ‘ondemocratisch’. De rechtse oppositie zegt wel van handel te houden, maar wijst het verdrag ook af omdat het een inbreuk zou betekenen op de Nederlandse soevereiniteit. Een clash van twee werelden en wereldbeelden dus, maar ook van twee partijculturen. De sociaal-democraat Koole plaatst zichzelf in de traditie van ‘wat Joop den Uyl het zondige ras der reformisten noemde’. Bij die categorie voelt Koole zich thuis, zegt hij: ‘Een reformist, stapsgewijs naar een betere toekomst.’ Karimi plaatst haar betoog in de context van klimaatverandering, Greta Thunberg, en de strijd tegen ‘economisme’. ‘En wat heeft dat met Ceta te maken? Alles.’ Neoliberalisme, het ‘dominante economische model dat mens, dier en natuur’ opoffert aan ‘winstmaximalisatie’, heeft deze crisis veroorzaakt. Ook armoede en extreme ongelijkheid zijn er het gevolg van, zegt Karimi. ‘Voortzetten van het neoliberale economisme kan echt niet meer, met meer meer en nog meer groei, meer meer en nog meer uitputting van de aarde, meer meer en nog meer productie en consumptie. Meer, meer en nog meer export moet ophouden.’ Zo staat maandag de (als vaak innerlijk verscheurde) sociaal-democratie, met haar strijd van kleine stapjes vooruit, tegenover GroenLinks dat Ceta afwijst als ‘bij uitstek een neoliberaal verdrag’ dat de ‘macht van multinationals vergroot en leidt tot handel ten koste van onze planeet’. ‘Er woedt een verschrikkelijke oorlog’, begint Koole zijn betoog. ‘Oekraïne vecht voor onze democratische waarden.’ Democratie staat wereldwijd onder druk, China wordt steeds belangrijker. ‘Tegen deze achtergrond van deze instabiele wereld hebben we Ceta gewogen’, zegt Koole. ‘Een handelsverdrag gaat over meer dan alleen handel. Het draagt bij aan een krachtige positie van Europa in de wereld en aan een internationale orde gebaseerd op regels in plaats van bruut geweld en het recht van de sterkste.’ Op dat moment wordt het Bastiaan van Apeldoorn (SP) teveel. ‘Mijn klomp breekt. Dankzij Poetins inval in Oekraïne zitten we straks decennia vast aan een neoliberaal fossiel verdrag?’ In zijn eigen bijdrage gaat Van Apeldoorn herhaaldelijk tekeer tegen de ‘neoliberale hyperglobalisering’. Het gedraai van de PvdA (eerst voor, toen tegen, nu in de senaat voor) is vandaag de boksbal van de hele linkse oppositie. ‘Partij van de Zuidas’, zegt senator Nicolai van de Partij voor de Dieren. Van Apeldoorn spreekt, verwijzend naar het PvdA-standpunt in de Tweede Kamer, van een ‘vorm van globalisering waarin multinationals boven mensen worden gesteld.’ Hij spreekt van een ‘zwarte dag voor iedereen die strijdt voor een betere wereld’. Volgens Koole is zijn SP-collega ‘een beetje PvdA aan het bashen’. Zijn antwoord getuigt nogmaals van de kloof in het linkse kamp: ‘Juist om het neoliberalisme te kunnen temmen, moet je afspraken maken waarbij op basis van regels met elkaar wordt omgegaan. Dat is een grote stap vooruit.’ Koole is trots dat er een nieuwe klachtenprocedure bij alle EU-handelsverdragen is gekomen. Karimi bestrijdt hem met citaten van boze PvdA’ers en toont zich ‘heel teleurgesteld’. Diederik van Dijk (SGP) citeert Godfried Bomans: ‘Er wordt nooit iets nieuws gezegd. Er wordt altijd iets nieuw gezegd.’||https://www.volkskrant.nl/nieuws-achtergrond/voornemen-van-pvda-om-voor-het-ceta-verdrag-te-stemmen-getuigt-van-diepe-kloof-in-het-linkse-kamp~b0aef138/
2022-07-11||Neelie wordt niet ingezet, Neelie zet zichzelf in||Bij het Achtuurjournaal werden er sappige citaten getoond uit gelekte e-mails die binnen het taxibedrijf Uber waren verstuurd over Neelie Kroes. De zin die er voor mij het meest uitsprong was deze: ‘What do we want Neelie to do next?’ Destijds heeft Neelie deze mail niet ontvangen, want anders had er wel ‘you’ gestaan en niet ‘Neelie’, maar inmiddels heeft ze hem natuurlijk wel gezien, en ik vermoed dat ze niet blij is met dat toontje. Neelie is een powerhouse, die staat zelf aan het roer. Dan is het buitengewoon irritant als zo’n stel taxi-jongens intern aan het overleggen is hoe ze je kunnen inzetten, als een soort pion. Neelie wordt niet ingezet, Neelie zet zichzelf in. Los hiervan lijkt het me ook heel vervelend dat je met een naam als Neelie nooit kunt beweren dat er een vergissing is geweest, dat er een andere Neelie moet zijn bedoeld. Want er is maar één Neelie.||https://www.volkskrant.nl/columns-opinie/neelie-wordt-niet-ingezet-neelie-zet-zichzelf-in~b78b5c9b/
2022-07-11||In ‘diepste excuses’ van kabinet voor Srebrenica spaart het kabinet zichzelf en de militairen||Er verstreek meer dan een kwarteeuw sinds de mannen en jongens bij Screbrenica werden gescheiden van vrouwen en kinderen, met de onbeschrijflijke moordpartij als gevolg, en nu zijn er twee Nederlandse excuses in amper een maand tijd. Op 18 juni bood premier Rutte op de kazerne in Schaarsbergen zijn spijtbetuiging aan de veteranen van Dutchbat aan. Zij waren op pad gestuurd ‘met een opdracht die gaandeweg onuitvoerbaar bleek’. En gisteren, exact 27 jaar nadat de moord op achtduizend mannen en jongens een aanvang nam, volgde minister Ollongren van Defensie met haar ‘diepste excuses’ aan de nabestaanden. Die timing is geen toeval. De excuses van Schaarsbergen hadden kwaad bloed gezet in Srebrenica. Liesbeth Zegveld, acht jaar lang advocaat van de nabestaanden, gaf een woedend interview in NRC. Ze kon niet geloven dat Rutte naar de militairen van Dutchbat ging om excuses te maken, en niet naar de nabestaanden. De manier waarop Rutte zijn woorden inkleedde, deugde volgens Zegveld bovendien niet. Hij negeerde volgens haar de uitspraak van de Hoge Raad uit 2013. In dat jaar besliste de Hoge Raad dat Dutchbat moslimmannen willens en wetens de dood in had gestuurd, en dat Nederland excuses aan de nabestaanden moest maken. Die excuses kwamen toen alleen binnenskamers, door toenmalig minister Jeanine Hennis-Plasschaert, tijdens de schadeonderhandelingen met betrokken families Gisteren klonken de excuses dus wel, in Potocari, bij de jaarlijkse Srebrenica-herdenking. De schuld lag volgens Ollongren bij de Nederlandse politiek, maar ook bij de internationale gemeenschap als geheel. ‘De internationale gemeenschap faalde in de bescherming van de mensen van Srebrenica. Als onderdeel van deze gemeenschap deelt de Nederlandse regering de politieke verantwoordelijkheid voor de situatie waarin dit falen kon gebeuren. Daarvoor bieden wij onze diepste excuses aan.’ Nederland is altijd uiterst onhandig geweest met het maken van excuses. Jarenlang kreeg de regering het woord moeilijk over de lippen. Het Indonesische Rawagede was het eerste geval waarin Nederland zich gedwongen zag dat wel te doen, vanwege een goed gedocumenteerde massamoord in 1949. Het duurde tot 2011 voordat de Nederlandse ambassadeur een zorgvuldig in Den Haag gecomponeerde tekst mocht voorlezen. De weduwen kregen ieder 20 duizend euro. De gevreesde golf van schadeclaims bleef uit. Aan de excuses was een jarenlange discussie over het woordgebruik voorafgegaan. De voorkeur van de Nederlandse regering ging uit naar ‘spijt’. Daaraan kleefden minder juridische bezwaren dan een het zwaardere ‘excuses’. En aan spijt kon je geen schadeclaim ophangen. Dat is op zijn minst een deel van de denkwereld waaruit de Nederlandse huiver voor excuses voortkwam, of het nu voor Rawagede was of voor Srebrenica. Vertragen en tegenstribbelen is de manier waarop Nederland dit soort zaken regelt. Zelfs nu valt er nog iets af te dingen op de woorden van Ollongren. ‘De internationale gemeenschap faalde’, zei ze. Daarmee spaarde ze Nederland en de militairen. Die laatsten kregen in de excuses aan de nabestaanden een extra steuntje in de rug. Ollongren sprak over de ‘grote machteloosheid’ van Dutchbat III, dat slecht bewapend en slecht voorbereid tegenover een veel sterkere tegenstander was gezet. Het schiet advocaat Zegveld wederom in het verkeerde keelgat, vertelt ze. ‘Ik zou blij willen zijn, maar ik ben het niet. Ze maken de diepste excuses, en vervolgens komt er een tekst die niet gaat over het grote pijnpunt: het wegsturen van mannen van de compound.’ In zijn oordeel oordeelde de Hoge Raad tien jaar geleden dat het wegsturen van de mannen fout was geweest. Twee van hen hadden volgens de rechters zeker overleefd als Dutchbat anders had besloten. Voor een andere groep mannen werd die overlevingskans op 10 procent gesteld. Zegveld: ‘Dat klinkt misschien weinig, maar als het gaat om leven of dood, is het aardig wat. Daar gaat het om, daar ligt de pijn, en daarover wordt in de excuses niets gezegd. Excuses maak je niet over het VN-debacle of over de politiek, maar daarover. En dat blijft onbenoemd.’ De excuses in Srebrenica zijn opnieuw zo zorgvuldig opgesteld, dat het ingewikkeld zal zijn er het recht op een schadeclaim aan te ontlenen. Dat blijft een belangrijk onderdeel van Nederlandse excuses: de vraag wat het kan kosten.||https://www.volkskrant.nl/nieuws-achtergrond/in-diepste-excuses-van-kabinet-voor-srebrenica-spaart-het-kabinet-zichzelf-en-de-militairen~b393ffb9/
2022-07-11||Daphne van Domselaar, de nieuwe eerste keeper, staat bij de grote clubs al op de lijstjes ||Opeens moest ze onder de lat tegen Zweden, Daphne van Domselaar had zaterdag niet eens de tijd om zenuwachtig te worden. Twee dagen later is er voor de 22-jarige keeper van FC Twente helemaal geen weg meer terug: omdat Sari van Veenendaal te geblesseerd is, is zij de nieuwe nummer 1 van Nederland. Van Domselaar stond er zaterdag in Sheffield, pas haar tweede interland, alsof het nooit anders was geweest. Toch komt het verlies van Van Veenendaal hard aan. De aanvoerder was ­belangrijk op en buiten het veld. ‘Met Sari verlies je gewoon een gigantische leider’ zegt Vivianne Miedema, die haar band heeft overgenomen. ‘Ze heeft steeds laten zien dat ze de beste keeper is én ze kan iedereen heel goed samen brengen en motiveren.’ De schouderblessure die Van Veenendaal in de wedstrijd tegen Zweden (1-1) opliep na een harde botsing met teamgenoten is te zwaar om door te gaan. Teamgenoot Daniëlle van de Donk moest helpen met haar koffer inpakken, omdat haar dat zelf niet lukte. Een treurige aftocht voor de vrouw die na de Europese titel in 2017 een van de gezichten van het vrouwenvoetbal werd en in 2019 werd verkozen tot beste keepster van de wereld. Het zijn grote schoenen om te vullen, maar volgens haar voormalige coach bij FC Twente Tommy Stroot is Van Domselaar er klaar voor. ‘Ik wil niet zeggen dat ze eindelijk krijgt wat ze verdient, want Sari is ook een fantastische keeper’, zegt hij. ‘Maar Daphne is wel de toekomst en het is voor haar mooi dat ze nu al op zo’n toernooi de kans krijgt.’ De Duitser, sinds vorig seizoen coach bij de Duitse topclub Wolfsburg, zat op de tribune in Sheffield toen Van Domselaar er na een minuut of twintig in moest. Vijftien minuten later kreeg ze meteen een goal tegen. Niet haar schuld, maar toch niet lekker. De West-Friezin hield toch haar hoofd koel en sleepte met de ploeg een gelijkspel uit het vuur. ‘Dat is natuurlijk hartstikke knap’, zegt Stroot. ‘Ze straalde uit dat het haar niks uitmaakte om in zo’n wedstrijd er maar even in te komen.’ Helemaal verbaast het hem ook weer niet. Van Domselaar was eigenlijk nog reserve toen hij haar in 2019 de kam­pioenswedstrijd liet keepen. ‘Dat was een gek idee van mij om aan het eind van het seizoen van keeper te wisselen’, zegt hij. ‘En ook nog zo’n belangrijke wedstrijd, maar ik had het gevoel dat ze er klaar voor was. Dat doe je niet bij iedereen.’ Van Domselaar viel hem in 2017 op bij de nationale jeugdelftallen. ‘Ze was compleet verrast toen ik haar belde, ze had helemaal niet verwacht dat ze in beeld was bij een topploeg als Twente.‘ Niet zo gek ook, want Van Domselaar – toen 17 jaar - speelde nog bij de beloften van Telstar, maar volgens Stroot zegt die reactie ook iets over haar karakter. ‘Ze is bescheiden en heeft soms misschien niet helemaal door hoe goed ze is en hoe goed ze kan worden.’ Zelf is hij daar wel van overtuigd. Stroot, die met Wolfsburg dit jaar de halve finale van de Champions League haalde, weet zeker dat Van Domselaar bij alle grote clubs op schaduwlijstjes staat. ‘Internationaal is ze in deze lichting een van de weinige keepsters die een hele grote toekomst wacht.’ Van Domselaar is volgens hem niet een ‘gemaakte keeper’, maar een ‘puur natuurtalent’ die niet altijd doet wat keeperstrainers zeggen. ‘Ze anticipeert heel goed en komt in actie, daarom zit ze bij situaties vaak heel goed. Je kunt heel veel leren, maar soms komt er talent om de hoek die dan toch beter is. Dat is Daphne een beetje.’ Hij kan zich nog goed herinneren hoe ze binnenkwam bij Twente en meteen indruk maakte. ‘Na de eerste training kwamen de ervaren spelers naar ons toe: Jongens, wat hebben jullie nu voor keeper gehaald? Ze kan gewoon ieder positiespelletje meespelen. Toen was al duidelijk wat er mogelijk was.’ Van Domselaar kan dus meevoetballen. Met 1.76 meter is ze niet de langste keepster, maar dat compenseert ze met haar atletische kwaliteiten. Een tikkeltje wild kan ze soms nog wel zijn, zegt Stroot, net iets te agressief. ‘Dat is natuurlijk heel normaal’, zegt hij. ‘Dat heeft Sari ook gehad. Ze zal fouten gaan maken, ze moet de tijd krijgen, maar ik ben ervan overtuigd dat ze het internationale niveau ook aan zal kunnen.’ De leidersrol van haar voorganger zal ze niet meteen overnemen, maar dat verwacht ook niemand. Van Veenendaal was degene die voor de wedstrijd de ploeg in een kring oppepte. Gaat de nieuwe aanvoerder dat nu doen? ‘Ligt er aan of ik zin heb die dag’, lacht Miedema. Ze heeft het al wel eens gedaan, maar ze twijfelt er niet aan dat het sowieso wel goedkomt. ‘We hebben een grote diverse leidersgroep, ik denk dat we wel de kwaliteiten hebben om dat op te pakken.’||https://www.volkskrant.nl/sport/daphne-van-domselaar-de-nieuwe-eerste-keeper-staat-bij-de-grote-clubs-al-op-de-lijstjes~b744354f/
2022-07-11||Verrassend: geen positieve coronatesten bij renners op rustdag van de Tour de France||Sinds coronajaar 2020 hebben de twee rustdagen op maandag in de Ronde van Frankrijk een nieuwe, spannende dimensie gekregen: blijft het peloton gevrijwaard van het virus? Hoewel er deze Tour enkele coronagevallen zijn geweest onder de renners, ook in de laatste etappes, bleken er maandag geen nieuwe positieve coureurs bij te zijn gekomen. Dat meldde de internationale wielrenunie UCI. Meteen na de negende etappe, die zondag eindigde op Châtel Les Portes du Soleil, zijn alle renners getest bij de finish – ze waren er nu toch. Al vroeg de dag erna kon de UCI vertellen dat er geen positieve coronagevallen waren in het peloton. Dat was voor de volgers toch enigszins een verrassing. De Tour-organisatie leek zich schrap te hebben gezet voor een groot aantal renners die maandag uit koers gehaald moesten worden wegens een positieve antigeentest. Per slot van rekening kan gezegd worden dat corona heerst in het Tourpeloton. Onder de dertien uitvallers tot nu toe, bevinden zich naast de slachtoffers van valpartijen of een andere ziekte, ook minstens drie coronagevallen die soms dagenlang met een grote groep andere renners samen hebben gefietst. En dat ondanks tal van voorzorgsmaatregelen zowel van de organisatie als de afzonderlijke ploegen, die zoveel mogelijk een bubbel hebben opgezet. Het belangrijkste middel daarbij is het mondkapje. Geen renner mag in de buurt komen van iemand die zo’n mondmasker niet draagt. Bij start en finish wordt vrij strikt aan die regel vastgehouden – niemand wil het op zijn geweten hebben een renner te besmetten en hem aldus van deelname aan de belangrijkste wielerkoers van het jaar uit te sluiten – maar zodra zich geen renner meer in het blikveld bevindt, gaan de mondkapjes naar beneden. Er zijn al met al nog tal van niet-renners, de rest van de Tourkaravaan, waarbij een positieve coronatest tot uitsluiting uit de Tour-familie heeft geleid. Of dat er meer worden, moeten uitslagen uitwijzen van testen die op de rustdag maandag in Morzine, de startplaats van de tiende etappe op dinsdag, zijn gedaan onder de niet-fietsende entourage van alle Tour-ploegen. De Fransman Guillaume Martin kon al zaterdag zijn koffers pakken nadat bij hem een besmetting was geconstateerd, net als eerder deze Tour bij landgenoot Geoffrey Bouchard en de Noor Vegard Stake Laengen. Anders dan voorgaande jaren hoeft in deze 109de Tour-editie een renner bij een positieve test niet meteen uit koers. Drie artsen, een van de ploeg, een van de Tour-organisatie en een van de UCI, kunnen besluiten dat een positieve renner tóch mag doorfietsen als hij niet meer besmettelijk is. ‘Dat is een medische beslissing’, aldus UCI-voorzitter David Lappertient, ‘geen politiek besluit en geen beslissing van een team.’ In het geval van Martin was er kennelijk wel besmettingsgevaar. Bij de Luxemburger Bob Jungels keek hetzelfde driemanschap ook naar zijn positieve test, maar besloot het tegenovergestelde: Jungels mocht blijven. Uitgerekend hij won de negende etappe, die rit waarna alle renners zijn getest. Klassementsleider Tadej Pogacar werd, enigszins sturend, in de tijdens de rustdag gebruikelijke persconferentie – niet in persoon, maar via zoom – gevraagd naar die ogenschijnlijke willekeur. ‘Als je positief test, ga dan naar huis’, vindt de Sloveense geletruidrager. Hij ziet niets in het vaststellen van een mate van besmettelijkheid: positief is positief. ‘Het is niet veilig, want je brengt de gezondheid van anderen in gevaar.’ Martin, een klimmer die op het moment van wegsturen veertiende stond in het algemeen klassement, voelde zich door zijn uitsluiting zeer tekort gedaan. Hij sloeg zichzelf voor de kop dat hij had onthuld dat hij, zoals wel vaker, lichte keelpijn had – hetzelfde overigens waar de Nederlander Bauke Mollema over klaagt, zonder gevolgen. Martin meldde zich uit voorzorg bij de arts van zijn ploeg Cofidis en testte afgelopen vrijdag negatief. Een dag later bleek hij na twee testen echter positief. Martin ging niet huiswaarts zonder dat hij zich in l’Équipe kritisch over het covidprotocol van de UCI had uitgelaten. Enorm vaag en volledig voor interpretatie vatbaar, vatte hij zijn grieven samen. ‘Als ik zaterdag niets had gezegd, had ik zondag gewoon gereden. En ik denk dat sommige andere renners dat doen.’ Volgens Martin zijn dat de collega’s in de Tour die hij onder hun niveau ziet presteren. ‘Het is onlogisch dat ik de enige ben die in deze situatie zit.’||https://www.volkskrant.nl/sport/verrassend-geen-positieve-coronatesten-bij-renners-op-rustdag-van-de-tour-de-france~ba64aa88/
2022-07-11||Kabinet wil extra rechters en kortere procedures om wachttijden voor rechtszaken te verkorten||Minister Weerwind voor Rechtsbescherming kondigde de extra investering maandagavond aan in een brief aan de Tweede Kamer. Hij hoopt dat het genoeg is om de rechtspraak ‘voor iedereen toegankelijk en benaderbaar’ te houden. De capaciteitsproblemen bij de rechtbanken liepen al in 2020 zo hoog op dat ruim 20 duizend zittingen uitgesteld moesten worden. Slachtoffers van een misdrijf moeten door de vertraging gemiddeld veertien maanden wachten op de afhandeling van een strafzaak. Dat is deels een gevolg van een groot tekort aan rechters, maar ook van de lange doorlooptijden. Volgens het jaarverslag van de Raad voor de rechtspraak was de gemiddelde doorlooptijd bij de rechtbanken in 2020 dertien weken. Dat getal is inclusief zaken die weinig werk vergen, zoals zaken over voorlopige hechtenis. Vorige maand liep het tekort aan politierechters in de provincie Gelderland zo hoog op dat het Openbaar Ministerie besloot 1.500 verdachten van lichte vergrijpen niet voor de rechter te brengen. In plaats daarvan legt het OM verdachten zelf een straf op of worden zaken helemaal geseponeerd. In dat laatste geval gaat een verdachte vrijuit. De Raad voor de rechtspraak drong al enige tijd aan op een investering van 150 miljoen om extra rechters op te leiden. Ook wil de Raad investeren in nieuwe initiatieven die het recht laagdrempeliger moeten maken, zoals wijkrechtspraak. In heel Nederland lopen al zo’n zestig experimenten met verschillende vormen van wijk- en buurtrechters. De zittingen van de wijkrechter worden veelal gehouden in buurthuizen, in een huiselijke sfeer die mensen op hun gemak moet stellen. Of de extra investering zoden aan de dijk zet, moet nog blijken. Ook het vorige kabinet trok in 2019 bijna 100 miljoen euro uit om de achterstanden weg te werken. Dat is niet voldoende gelukt. Een externe visitatiecommissie waarschuwde destijds dat de rechtspraak te traag is, niet snel genoeg moderniseert en – naast geldgebrek – kampt met een gebrek aan capaciteit, zelfreflectie en visie.||https://www.volkskrant.nl/nieuws-achtergrond/kabinet-wil-extra-rechters-en-kortere-procedures-om-wachttijden-voor-rechtszaken-te-verkorten~bd5b1fa9/
2022-07-11||Belastingdienst hielp Uber belasting te ontwijken||De gelekte documenten over de heimelijke lobbycampagne die Uber in 2014 en 2015 voerde, tonen aan dat de Belastingdienst heel ver ging om het techbedrijf te behagen. Het toenmalige hoofd fiscale zaken van Uber, Rob van der Woude, rapporteert in 2015 aan zijn Amerikaanse collega’s dat de Belastingdienst een ‘bondgenoot’ is van Uber die zich ‘collaborerend’ opstelt. De Belastingdienst leidt dat jaar een Europees belastingonderzoek naar Uber, maar lijkt in die rol niet neutraal te zijn geweest. Van der Woude meldt dat de Belastingdienst in dat onderzoek een beschermende en verdedigende houding tegenover Uber aanneemt. De Uber Files suggereren dat de Belastingdienst ook vertrouwelijke informatie over dat onderzoek aan Uber heeft doorgespeeld. Het internationale hoofdkantoor van Uber is sinds 2012 in Amsterdam gevestigd. Uber draagt in andere EU-lidstaten nauwelijks belasting af, omdat op papier alle bedrijfsactiviteiten in Nederland plaatsvinden. Alleen de winst in Nederland wordt daarom belast. Frankrijk vermoedt belastingontwijking en wil op gegeven moment zelf de winst die Uber in Frankrijk genereert gaan belasten. De Nederlandse Belastingdienst neemt daarop contact op met het Franse ministerie van Financiën om de Fransen op andere gedachten te brengen. In 2014 vraagt een aantal Europese landen, waaronder het Verenigd Koninkrijk en Zweden, de inkomensgegevens van Uber-chauffeurs op bij de Belastingdienst. Die hebben hun eigen belastingdiensten nodig om de belastingaangiften van de Britse en Zweedse Uber-chauffeurs te kunnen controleren. Uit de correspondentie van Van der Woude blijkt dat de Belastingdienst die buitenlandse informatieverzoeken bewust onder op de stapel legt, zodat Uber er voorlopig geen last mee krijgt. Dit traineren door de Belastingdienst geeft Uber extra tijd om de belastingstatus van zijn Europese chauffeurs op orde te krijgen, wat veel juridische problemen voorkomt. Het verdienmodel van Uber ligt op dat moment internationaal onder vuur. Het Amerikaanse bedrijf probeert op zeer agressieve wijze wereldwijde dominantie te verwerven op de taximarkt en toont daarbij weinig respect voor nationale en internationale wetten. Dat de Nederlandse Belastingdienst Uber desondanks de hand boven het hoofd houdt heeft mogelijk te maken met de ‘sexy’ reputatie van de snelgroeiende start-up uit Silicon Valley, of met de werkgelegenheid die het bedrijf in Nederland creëert. Het aantal banen op het Amsterdamse hoofdkantoor groeide tussen 2012 en 2020 van 400 naar 1.500. Hoogleraar belastingrecht Jan van de Streek, die de relevante documenten uit de Uber Files heeft bestudeerd, zegt in Trouw dat de Belastingdienst de wet ‘flagrant heeft geschonden’. Tegenover het FD spreekt hij van een ‘problematisch beeld’ van ‘een Belastingdienst die bewust de administratieve samenwerking tussen belastingautoriteiten ondermijnt’. De Belastingdienst zegt in een reactie zich niet in het door beide kranten geschetste beeld te herkennen. ‘Uitvoerig intern onderzoek’ zou hebben uitgewezen dat de dienst zich in zijn contacten met Uber altijd aan de wet heeft gehouden.||https://www.volkskrant.nl/nieuws-achtergrond/belastingdienst-hielp-uber-belasting-te-ontwijken~b239307b/
2022-07-11||De woorden van de president, de daden van een aanhanger: Bolsonaro-volger doodt Lula-fan||‘Hier zijn we van Bolsonaro!’ Met die kreet verstoorde Jorge Guaranho zaterdagnacht de 50ste verjaardag van PT-lid Marcelo Arruda in de zuidelijke Braziliaanse stad Foz do Iguaçu. Arruda, een actief PT-lid, had de locatie van zijn feest versierd met partijkleuren en posters van presidentskandidaat Luiz Inácio Lula da Silva. Hij droeg een shirt met opdruk van de linkse voormalige president. Bolsonaro-aanhanger Guaranho, een man die als federaal politieagent werkte voor het gevangeniswezen, kon de Lula-verering niet verkroppen. Kort na zijn eerste ruwe bezoek kwam hij terug met een pistool en opende het vuur op Arruda. Het PT-lid stierf aan zijn verwondingen. De Bolsonaro-fanaat ligt met schotwonden in het ziekenhuis. Arruda werkte als gemeentewacht, een soort lokale politieagent, en slaagde erin zijn eigen wapen te pakken en terug te schieten. Camerabeelden tonen hoe beide mannen ineenzakken op de grond. Hier was duidelijk sprake van een politieke moord, oordeelde de Arbeiderspartij onmiddellijk in een verklaring. Partijgenoot Arruda was slachtoffer geworden van het ‘discours van haat’ van de extreem-rechtse president Jair Bolsonaro. De president kaatste met hetzelfde gemak de bal terug. ‘We verwerpen elke steun van mensen die geweld gebruiken tegen tegenstanders’, twitterde hij, om eraan toe te voegen dat links een lange geschiedenis van ‘gewelddadige episodes’ kent. ‘Ik vraag dit soort mensen (die geweld gebruiken, red.) van kant te wisselen en links te steunen.’ In dezelfde tweet verwees hij naar de verkiezingsrace van 2018. Hij werd toen zelf het slachtoffer van een mesaanval, al was de dader geen PT-aanhanger, maar een man die later ontoerekeningsvatbaar werd verklaard. Het geweld van zaterdag komt niet als verrassing, zegt politicoloog Claudio Couto, verbonden aan de FGV-universiteit in São Paulo. Hij deelt de conclusie van de PT dat de moord geen incident is, maar een politieke daad die kon plaatsvinden in een ‘problematisch politiek klimaat’. ‘Het politieke debat is geradicaliseerd en de belangrijkste aanstichter daarvan is Bolsonaro. In het bolsonarismo bestaan geen tegenstanders, enkel vijanden. De verkiezingen zijn een strijd tussen goed en kwaad, tussen wij en zij.’ Hij wijst op eerder politiek geweld in de afgelopen weken dat minder media-aandacht kreeg. In Rio de Janeiro verstoorden Bolsonaro-aanhangers een PT-evenement met een poepbom. In de zuidoostelijke deelstaat Minas Gerais vloog een drone met onder andere urine over een groep Lula-aanhangers. ‘De moord van dit weekend was niet het eerste en zal niet het laatste geweld zijn tijdens deze campagne. De ideologie van Bolsonaro is geheel gericht op het creëren van geweld. We kunnen niet anders verwachten.’ Jair Bolsonaro, een voormalige legerkapitein en jarenlang een ietwat obscure parlementariër, bereikte in 2018 op een golf van woede vanwege corruptieschandalen het presidentieel paleis. Als president verhief hij het ruziemaken tot effectieve overlevingsstrategie, door crises te bedwingen met nieuwe crises. Altijd was er wel weer een nieuwe vijand aan te wijzen: politieke tegenstanders, geestverwanten, lokale gouverneurs, rechters van het hooggerechtshof, rechters van het electoraal hof. Voor Bolsonaro gold de wet niet, zei hij vorig jaar tegen duizenden aanhangers. Hij zou ‘nooit!’ naar de gevangenis gaan. Sinds oud-president Lula (twee termijnen tussen 2003 en 2010) in maart vorig jaar terugkeerde in de politieke arena en onmiddellijk Bolsonaro voorbijstreefde in de peilingen, volgt de zittende president ogenschijnlijk het script van zijn politieke idool Donald Trump en zaait volop twijfel over de betrouwbaarheid van het Braziliaanse kiessysteem. De stemcomputers, waarmee Brazilië al decennia stemt, zouden fraudegevoelig zijn. De vraag is of het de opmaat is tot Capitool-achtige taferelen. Of mogelijk zelfs nog erger. De president heeft niet alleen onder gewone Brazilianen geradicaliseerde volgers die, zo bleek dit weekeinde, bereid zijn geweld te gebruiken. Politicoloog Couto wijst erop dat ook binnen het leger en de politie veel geharnaste Bolsonaro-aanhangers zijn te vinden. De president suggereerde al meermaals een ‘autocoup’, waarbij het leger onder zijn leiding de macht zou grijpen. Couto vermoedt dat enkele duizenden Bolsonaro-aanhangers in staat zijn tot geweld en honderdduizenden anderen tot passieve aanmoediging. ‘Ik ben niet optimistisch. Ik weet niet of er een coup zal plaatsvinden, maar er zal zeker meer politiek geweld volgen.’||https://www.volkskrant.nl/nieuws-achtergrond/de-woorden-van-de-president-de-daden-van-een-aanhanger-bolsonaro-volger-doodt-lula-fan~bea72029/
2022-07-11||Nabestaanden Srebrenica: ‘De excuses zijn netjes, al heeft het wel lang geduurd’||Alma Mustafic houdt gemengde gevoelens over aan de excuses van minister Kajsa Ollongren van Defensie, vertelt ze maandagmiddag bij de Srebrenica-herdenking op het Malieveld in Den Haag. ‘Ze konden haast niet anders meer, er was grote druk ontstaan.’ Ze doelt op het feit dat premier Mark Rutte een paar weken geleden al excuses aanbood aan de veteranen van Dutchbat. ‘In Bosnië en Herzegovina was daar veel onrust over ontstaan.’ Mustafic, wier vader vermoord werd tijdens de genocide, strijdt al langer voor meer Nederlandse erkenning van het Bosnische leed. ‘We blijven Nederland centraal stellen’, zegt Mustafic, die de hoofdrol speelt in een toneelstuk over Srebrenica. ‘Natuurlijk hebben de Dutchbatters het moeilijk gehad, maar uiteindelijk waren ze niet meer dan toeschouwers bij een genocide. Dit had niet gehoeven, had die excuses op z’n minst tegelijkertijd gedaan.’ Midheta Husejnovic was in april 1992 precies 28 dagen oud toen haar moeder met haar de oorlog ontvluchtte, naar Nederland. Haar vader bleef achter in Srebrenica. ‘Vaak heb ik over je gedroomd. Hoe je met een lach aan kwam lopen en ik in jouw armen rende.’ Husejnovic leest bij de herdenking een van de vele brieven voor die de geadresseerde, haar vader, nooit las. Hij kwam om bij de genocide in 1995. De aanhoudende snik in de stem van Husejnovic vindt weerklank bij de enkele honderden Bosnische Nederlanders en anderen die op het Malieveld de gebeurtenissen van 27 jaar geleden herdenken. Sommigen dragen de Bosnische vlag om hun schouders, anderen de vlag met het wapen van Srebrenica. Een paar mannen hebben het shirt van de nationale voetbalploeg van Bosnië en Herzegovina aan. Haast iedereen draagt de wit-groene bloem van Srebrenica als broche. ‘Het doet pijn dat je nooit op m’n rapportgesprekken was’, zegt Husejnovic in het Bosnisch. ‘Mama kwam altijd alleen.’ Dat minister Ollongren in Potocari, Srebrenica, enkele uren eerder namens het kabinet haar ‘diepste excuses’ heeft aangeboden, is op het Malieveld bijzaak. De meer dan achtduizend vermoorde vaders, grootvaders, echtgenoten en broers staan hier centraal. ‘Eindelijk maakt de staat excuses’, zegt de Bosnisch-Nederlandse presentator Leila Prnjavorac in haar openingswoorden. ‘Dit is onze gemeenschappelijke geschiedenis en nu we samen de verantwoordelijkheid pakken, zal de geschiedenis ook makkelijk te dragen zijn.’ Muhammed Kustura (52) bezoekt de bijeenkomst in Den Haag al jaren met zijn dochter. ‘Natuurlijk ben ik blij met de excuses. Het is altijd goed om erkenning te krijgen.’ Kustura is geen directe nabestaande van de genocide, maar komt wel uit de omgeving van Srebrenica en voelt zich verbonden met de slachtoffers. Aan het begin van de oorlog kwam zijn opa om. ‘Ik vind het belangrijk dat zij dat meekrijgt’, zegt hij, wijzend op zijn dochter. Over de excuses aan de Dutchbatters haalt hij zijn schouders op. ‘Dat waren maar jonge mensen die niet wisten waar ze heen gestuurd werden.’ Alma Mustafic wil vooropgesteld hebben dat de excuses een goede eerste stap kunnen zijn. ‘Maar ik houd m’n hart vast voor vervolg. Er zijn heel veel nabestaanden daar én er wonen 60 duizend Bosniërs hier. Er moet onderzocht worden wat hun behoeftes zijn bij de verwerking, Nederland moet naast hen gaan staan. Alle aandacht gaat nu uit naar Dutchbatters.’ Ze vraagt zich af waarom er bijvoorbeeld geen kenniscentrum is opgericht. ‘De generatie van mijn ouders gaat nu dood, die verhalen zijn nooit voor volgende generaties opgetekend.’ ‘De excuses zijn netjes, al heeft het wel lang geduurd’, zegt Alisa Zeher, die met haar 20 jaar die volgende generatie is. De Bosnische Friezin is met vriendin Ajla Krantic (18) speciaal voor de herdenking naar Den Haag gekomen. Hun ouders, gevlucht uit Bosnië en Herzegovina, gaven de verhalen over de genocide van Srebrenica aan de eettafel mee. ‘Dat was bij ons thuis wel belangrijk, ook omdat mijn opa tijdens de oorlog in een concentratiekamp heeft gezeten’, zegt Krantic. De excuses aan de Dutchbatters vinden ze niet zo’n probleem. ‘Het was hun schuld niet’, zegt Zener. Maar ze had wel meer verwacht dan alleen excuses. ‘Misschien met herstelbetalingen, ik weet het niet’, zegt ze. ‘Maar het is belangrijk dat de overheid ervoor zorgt dat jongeren leren van de fouten uit het verleden en onze generatie deze fouten niet meer maakt.’||https://www.volkskrant.nl/nieuws-achtergrond/nabestaanden-srebrenica-de-excuses-zijn-netjes-al-heeft-het-wel-lang-geduurd~b5d403a3/
2022-07-11||Een belangrijke les uit de Uber Files: zet een proleet aan het hoofd en de hele club corrumpeert||Door alle opwinding over de mogelijk illegale lobbyactiviteiten van Neelie Kroes voor Uber – een affaire die wel weer zal uitmonden in een langslepende zaak vol haperende geheugens, realtime gearchiveerde maar helaas zoekgeraakte sms’jes, een parade van bang geworden collegabestuurders die op televisie hun beklag mogen doen over ‘afrekencultuur’ en ‘heksenjacht in de media’, en de slotsom dat regels er zijn voor de sukkels – vergaten we thuis haast om verder te snuffelen in de juwelenkist vol parels en diamanten die Trouw, Investico en het FD dankzij het internationale journalistenconsortium ICIJ in handen hebben gekregen. Die kist zit vol nuttige lessen en boeiende inkijkjes. Eén zo’n boeiend inkijkje: dat de obsessie met ‘het vestigingsklimaat’ voor multinationals in Nederland zo ver gaat dat hoge functionarissen van de Belastingdienst knipmessend en hielenlikkend de rode loper hebben uitgerold voor Uber. Alles om het hoofdkantoor naar Amsterdam te krijgen en er te houden. Het FD zette het handzaam op een rijtje: belastingambtenaren zouden informatieverzoeken van andere landen over het bedrijf opzettelijk hebben vertraagd, informeel vertrouwelijke informatie over andere autoriteiten naar Uber-werknemers hebben gelekt, en bij de Fransen hebben gelobbyd voor een vriendelijker fiscaal regime voor Uber. Dat de autoriteiten ver gaan om hoofdkantoren binnen te slepen, is geen nieuws. Toch blijf het verbijsterend dat belastingambtenaren hun publieke taak zó bijzonder hebben opgevat dat ze in feite voor Uber gingen werken. In het FD rept een hoogleraar belastingrecht van mogelijk ‘illegaal’ handelen door de dienst. Dat hebben we eerder gehoord, in het toeslagenschandaal. Een belangrijke les die uit de Uber Files valt te trekken: zet een proleet aan het hoofd van een bedrijf en de hele organisatie corrumpeert. Zo valt in de gelekte berichten te lezen hoe Travis Kalanick nul verantwoordelijkheid voelde voor Uberchauffeurs, het juist een uitstekende zaak vond als zij slachtoffer van geweld werden bij protesten van gevestigde taxichauffeurs. Want slachtofferschap hielp Ubers zaak. De Telegraaf werd daarom ingeschakeld, zo tekent The Guardian op, om in chocoladeletters kond te doen van geweld tegen Uberchauffeurs. ‘Morgen op de voorpagina, zonder onze vingerafdrukken’, mailde een manager tevreden naar de top. En: ‘We houden het geweldverhaal een paar dagen in stand, voordat we een oplossing voorstellen.’ In de nauwkeurige reconstructies valt ook te lezen hoe inspectiediensten die wetsovertredingen probeerden te onderzoeken werden misleid en hoe bewijsmateriaal werd vernietigd. De instructies kwamen regelrecht van de top, in berichten waarin Kalanick zich opstelt als een vlerk. Van Kalanick wisten we al dat hij een bedrijfscultuur van pesterijen, discriminatie en seksuele intimidatie liet voortwoekeren. Hij moest erom aftreden, maar pas nadat hij jarenlang was bewierookt als ‘briljant’ omdat hij goed geld verdiende voor de aandeelhouders – zoals de schandvlek Boris Johnson pas hoefde te gaan toen de peilingen ongunstig werden. Verrot leiderschap infecteert de hele club en wie ertegenaan schurkt raakt ermee besmet, waarmee we weer bij Neelie Kroes zijn aangeland. Daarom gelden er hoge eisen voor wie zich op de apenrots waagt. Daarom verdienen bestuurders die zich beklagen over ‘heksenjachten’ scepsis. Daarom is het belangrijk dat de Europese Commissie de affaire-Kroes grondig laat onderzoeken en als daar aanleiding toe is het sanctieregime grondig toepast.||https://www.volkskrant.nl/columns-opinie/een-belangrijke-les-uit-de-uber-files-zet-een-proleet-aan-het-hoofd-en-de-hele-club-corrumpeert~b8028e6b/
2022-07-11||De man die Nederland aan het pinnen kreeg, was bevlogen, streng, en vond zijn Quote 500-plek een gruwel||Als Enny van de Velden vroeger met haar vader naar een James Bond-film ging, keek ze bewonderend naar de sciencefiction-achtige dingen die op het witte doek gebeurden, zoals deuren die via een irisscan opengingen. Haar vader zag iets anders. ‘Let maar op’, zei hij, ‘zo gaan we later ook betalen.’ Het bleken profetische woorden van de op 26 mei overleden oprichter van betalingsaanbieder CCV (Computercentrum Cor van de Velden). Wat in 1958 begon als een accountantskantoor, aan de Apeldoornseweg in Arnhem, op drie hoog, groeide uit tot een internationaal bedrijf. Onder de klanten waren de grote tankstations. Toen in de jaren tachtig het aantal overvallen op benzinestations toenam, wilden zijn klanten van het contante geld af en vroegen de Arnhemse boekhouder om een oplossing. Zo kwam het eerste pinapparaat in Nederland. Van de Velden, zoon van een postbode, groeide op in een Hilversums gezin, als jongste van vier kinderen. Hij ging naar de mulo, daarna naar de hbs en solliciteerde met succes bij een accountantskantoor, waar hij zijn vrouw Bep leerde kennen. Samen richtten ze accountantskantoor Van de Velden op. Een ‘gouden duo’ werden ze genoemd. ‘Zij was het gezicht naar buiten toe, hij de ondernemer die op de achtergrond werkte’, zegt dochter Enny. ‘Die combinatie heeft jarenlang goed gewerkt.’ Al zou het huwelijk uiteindelijk toch niet standhouden: ‘Ze hadden alle twee een sterk karakter. Het bleek toch niet te werken om werk en privé zo nadrukkelijk te combineren.’ Van de Velden gold als een visionair en pionier tegelijk. Iemand die kansen zag, én greep. Zoals in 1967, toen hij op audiëntie naar Amerika ging, bij het familiebedrijf EKW, dat een geautomatiseerd boekhoudsysteem had ontwikkeld. Hij vloog terug als licentiehouder in Europa – een doorbraak. Zijn bedrijf breidde zich via overnames en investeringen in computertechnologie snel uit. Van de Velden zou uiteindelijk tien kantoren in Europa leiden met meer dan duizend medewerkers. Als directeur was hij bevlogen en streng. Vanaf zijn 75ste was hij op dinsdag steevast op kantoor voor overleggen, een dag die onder het personeel bekendstond als Super Tuesday. Hij hield ervan om werknemers uit te dagen, maar vergat ook niet hun inzet te belonen. Er waren reisjes naar Praag, Wenen, zelfs New York, met personeel en directeuren over twee vliegtuigen verdeeld. Enny: ‘Mocht er een vliegtuig neerstorten, dan moest het bedrijf wel verder kunnen, was zijn gedachte.’ Ook loofde hij, als fel anti-roker, een bonus van 1.000 gulden uit aan degenen in zijn bedrijf die minstens een jaar zouden stoppen met roken. Ronduit een gruwel vond Van de Velden zijn notering in de Quote 500, met een geschat vermogen van 96 miljoen. Niet alleen omdat hij iemand was die het liefst drie keer zijn theezakje gebruikte, maar ook omdat hij zich opeens bewust werd van zijn eigen kwetsbaarheid. Tevergeefs sprak hij er Jort Kelder op aan. Vanaf het moment dat zijn naam in de kolommen van Quote verscheen, nam hij steevast een stok mee als hij in het bos ging wandelen. In 2012 ging hij met pensioen. Dochter Enny nam het stokje over. ‘Die strepen op je mouw, die zitten er niet, die moet je verdienen’, zei hij, waarna hij haar succes wenste en daadwerkelijk ook op de achtergrond bleef bij het bedrijf dat zijn levenswerk was. Op de dag van zijn overlijden hingen de vlaggen halfstok op het hoofdkantoor van CCV in Arnhem. Cor van de Velden, de man die Nederland aan het pinnen kreeg, werd 91 jaar.||https://www.volkskrant.nl/mensen/de-man-die-nederland-aan-het-pinnen-kreeg-was-bevlogen-streng-en-vond-zijn-quote-500-plek-een-gruwel~bae1f8d9/
2022-07-11||Chemiebedrijf DuPont aansprakelijk voor schade gifstof bij oud-werknemers||Het is de eerste juridische overwinning voor de vijftien oud-medewerkers die de Amerikaanse chemiereus voor de rechter sleepten. Ze waren werkzaam in de DuPont-fabriek in Dordrecht, die tussen 1964 en 2006 lycragarens produceerde: een elastische kunstvezel waarvan kledingstukken worden gemaakt. In 2016 ontdekte EenVandaag dat tientallen vrouwelijke fabrieksmedewerkers ernstige gezondheidsproblemen hadden ontwikkeld. Ze kregen doodgeboren baby’s, miskramen, baarmoederhalskanker of kinderen met afwijkingen. De oorzaak zou gifstof DMAc zijn, die werd gebruikt tijdens het productieproces. ‘Een van de ergste dingen die ik in mijn carrière ben tegengekomen’, zei hoogleraar milieuchemie en toxicologie Jacob de Boer (Vrije Universiteit) eerder in deze krant over het leed van de vrouwen. Desondanks leek DuPont aanvankelijk de dans te ontspringen. Het Openbaar Ministerie staakte vorig jaar strafrechtelijke vervolging omdat het niet kon bewijzen dat er vroeger te hoge DMAc-dampen in de fabriek hingen. Uitslagen van bijvoorbeeld luchtmetingen of urinetesten had het bedrijf immers niet bewaard. Een civiele rechtszaak, waarin juist DuPont moest aantonen dat het aan de zorgplicht voor medewerkers heeft voldaan, bleek de uitkomst. Begin mei troffen de oud-werknemers en de juristen van het chemiebedrijf elkaar in de rechtbank in Dordrecht, afgelopen donderdag sprak de rechter een eerste vonnis uit. Volgens de rechtbank was er sprake van een structurele overschrijding van de ‘grenswaarde’, een maxmimum DMAc-waarde waarbij het veilig was. In plaats daarvan werkte het personeel volgens de rechter met een ‘gevaarlijke hoeveelheid’ gifstof. Het chemiebedrijf heeft weliswaar pogingen gedaan om werknemers te beschermen, maar dat bleek in de praktijk ‘onvoldoende’. De rechter noemt een hele trits voorbeelden waarbij DuPont tekortschoot. Zo had het bedrijf moeten voorkomen dat werknemers in contact kwamen met de gifstof, door handschoenen, mondmaskers of andere beschermingsmiddelen verplicht te stellen. Ook merkt de rechter fijntjes op dat een door DuPont ingehuurd onderzoeksbureau decennia geleden al concludeerde dat ‘ventilatie en afzuiging binnen de fabriek verre van optimaal was’. ‘Onnodige blootstelling’ had verder voorkomen kunnen worden door medewerkers uit de buurt te houden van uitdampende garen, waarbij extra veel gifstof vrijkwam. In plaats daarvan stonden de koffie- en theeautomaat daarnaast. Voorts had DuPont het personeel moeten waarschuwen dat de gifstof schadelijk kan zijn voor de vruchtbaarheid en voor ongeboren kinderen. Tijdens de uitspraak adviseerde de rechter beide partijen om met elkaar om tafel te gaan en een schikking te treffen. De vraag is in hoeverre DuPont daartoe bereid is. In een reactie zegt een woordvoerder ‘verrast’ te zijn geweest door de uitspraak, maar er inhoudelijk nog niets over te kunnen zeggen. Eind augustus belooft het bedrijf een reactie te hebben. Maar al tijdens een eerdere zitting toonde het chemiebedrijf zich vastberaden om de juridische strijd voort te zetten. Zelfs als de rechter zou besluiten dat DuPont zijn zorgplicht had geschonden, zo schetste een advocaat destijds, dan moeten de vrouwen alsnog bewijzen dat hun miskraam is veroorzaakt door het fabriekswerk. ‘De eisers moeten ieder individueel bewijzen dat ze aan een schadelijke hoeveelheid zijn blootgesteld.’ Dat juridische steekspel was destijds voor de aanwezigen moeilijk te verteren. ‘U zegt dat u met ons begaan bent, maar de advocaten voeren hier een semantische strijd over correlatie’, schamperde een van hen. Wat dat betreft is het einde van de zaak voorlopig nog niet in zicht, denkt Daphne van Doorn, de FNV-advocaat die de vijftien oud-medewerkers vertegenwoordigt. ‘De rechtbank vindt dat DuPont aansprakelijk is voor de schade. Maar nu komen we bij een ingewikkeld gedeelte: bewijzen dat de gezondheidsproblemen te maken hebben met de DMAc.’ Zij heeft van elke oud-medewerker een medisch rapport laten opstellen waarin wordt geoordeeld dat de gezondheidsklachten verband houden met de gifstof. ‘De tegenpartij heeft ook vijftien rapporten opgesteld, die bijna allemaal het omgekeerde beweren. Kortom: de rapporten staan tegenover elkaar.’ De rechtbank zal naar alle waarschijnlijkheid een deskundig arts aanstellen. Deze arts zal de dossiers bestuderen en mogelijk de oud-medewerkers onderzoeken. ‘Dat kan zomaar weer een tot twee jaar duren.’ Van Doorn roept DuPont daarom op om een schikking te treffen. De vijftien oud-medewerkers eisen gezamenlijk ruim een miljoen euro.||https://www.volkskrant.nl/economie/chemiebedrijf-dupont-aansprakelijk-voor-schade-gifstof-bij-oud-werknemers~bcf8089b/
2022-07-11||Let op, codetaal: ‘tulpen’ zijn explosief materiaal op Chinese sociale media||Op Chinese sociale media verschenen maandag tal van berichten over een gewelddadige aanval op demonstrerende rekeninghouders in Nederland, die hun geld terugeisten van de louche Bank van Amsterdam. Chinese internetters riepen op tot solidariteit met de Nederlanders. ‘Laten we bidden voor Amsterdam!’, reageerde er één. Een ander: ‘Ontwaak, slapend volk van Nederland!’ Voor u denkt dat er echt wat aan de hand is met een Amsterdamse bank: de Chinese berichten gaan in werkelijkheid niet over Nederland, maar maken gebruik van codetaal om de overheidscensuur in China te omzeilen. De uiteengeslagen demonstratie vond plaats in de Chinese provincie Henan: dat klinkt bijna hetzelfde als ‘Helan’, het Chinese woord voor Nederland. Henan kampt sinds april met een groot bankschandaal, waardoor 400 duizend rekeninghouders al maanden geen toegang hebben tot hun spaargeld. Zondag hielden zo’n duizend gedupeerden een demonstratie in de Henanese provinciehoofdstad Zhengzhou, toen ze door een groep mannen in witte T-shirts – een ongeïdentificeerde veiligheidsmacht – werden bestormd en in elkaar geslagen. Videobeelden van de bestorming werden volop gedeeld op Chinese sociale media, maar ook meteen gecensureerd. Op Weibo, het Chinese Twitter, werden hashtags zoals ‘Volksbank van Henan’ uitgeschakeld, om de verspreiding van informatie te bemoeilijken. De hashtag ‘Volksbank van Nederland’, waaronder ook beelden werden gedeeld, bleef veel langer werken. Hij werd ruim 150 duizend keer gelezen, tot ook deze hashtag maandagavond laat door de censuur werd ingehaald. Chinese internetters maken vaak gebruik van woordspelingen en codetaal om censuur over gevoelige onderwerpen te omzeilen. De keuze voor Nederland als symbool voor Henan leidde maandag tot een heel scala aan Nederlands getinte codewoorden. Provinciehoofdstad Zhengzhou werd Amsterdam, de Chinese overheid werd koning Willem(-Alexander), en banktegoeden werden tulpen. De symbooltaal werd gebruikt voor ludieke berichten, maar ook voor ernstige maatschappijkritiek. ‘De censuur op sociale media en de stilte van mainstream media vergroten de angst van de slachtoffers dat ze al hun tulpen zullen verliezen’, aldus een bericht op Weibo, dat niet gecensureerd werd. ‘De Nederlandse regering is haar geloofwaardigheid volledig kwijt.’ ‘Vandaag worden de inwoners van Amsterdam neergeslagen, morgen zijn Rotterdam, Den Haag of Utrecht aan de beurt’, aldus een bericht op Zhihu, het Chinese Quora. Het origineel van dit bericht werd gecensureerd, maar een screenshot bleef circuleren. ‘In dit land waar parlement en volk twee verschillende werelden zijn, werken gemeenteraadsleden en ambtenaren enkel voor koning Willem.’ De keerzijde van de Chinese anticensuurtactieken is dat nu ook het woord ‘Nederland’ een gevoelige lading dreigt te krijgen, en in het slechtste geval tijdelijk gecensureerd kan worden. Voorlopig dus even opletten met berichten op Weibo over de tulpen van koning Willem-Alexander.||https://www.volkskrant.nl/nieuws-achtergrond/let-op-codetaal-tulpen-zijn-explosief-materiaal-op-chinese-sociale-media~b334bf3a/
2022-07-11||Apenpokken springt voorbij de 500 gevallen: grootste toename tot nu toe||Het totale aantal vastgestelde infecties verdubbelde de afgelopen twee weken, tot 503 nu. De nieuwe cijfers zullen opnieuw de discussie aanwakkeren over de Prideweek, eind deze maand. In Nieuwsuur raadde infectieziektespecialist en oud-RIVM-topman Roel Countinho aan nog eens goed na te denken of dat evenement ongewijzigd moet doorgaan. Het COC reageerde woest: Coutinho zou de Pride wegzetten als seksfeest, vrouwelijke deelnemers negeren en apenpokken stigmatiseren als homoziekte. Hoewel apenpokken meestal mild verloopt, zijn experts bezorgd dat de ziekte straks misschien niet meer is uit te roeien. Reden waarom minister Kuipers van Volksgezondheid vorige week besloot in elk geval zo’n 32 duizend mannen die geregeld seks hebben met andere mannen een inenting met Imvanex aan te bieden. De ziekte is geen geslachtsziekte, maar verspreidt zich in de homoscene van vooral Amsterdam. Apenpokken, verwant aan het beruchte pokkenvirus dat vorige eeuw alleen al meer dan 300 miljoen mensen doodde, sprong vorige maand uit West-Afrika over naar het noordelijk halfrond. Daar gaat het virus nu vooral rond in Europa. Bij de laatste telling kwam de Wereldgezondheidsorganisatie uit op 3.413 vastgestelde besmettingen, verspreid over zo’n vijftig landen. Bijzonder is dat het virus ook van mens tot mens gaat, overigens alleen bij nabij lichamelijk contact, zoals seks. In Afrika gaat apenpokken in de regel niet rond tussen mensen: het virus springt daar vooral over van knaagdieren naar de mens. Ook bij een eerdere westerse uitbraak, in 2003 in de VS, bleek het virus niet erg besmettelijk tussen mensen. Apenpokken uit zich normaal gesproken als een soort griep, met rillingen, spierpijn en vermoeidheid. Geïnfecteerden krijgen vaak ook blaasjes in het gezicht, op de armen en – als de ziekte is overgedragen bij de seks – rond de anus en de geslachtsdelen. Na enkele dagen kan de ziekte verergeren als de blaasjes uitgroeien tot pusbulten, die weer virus afscheiden. Overigens kan de infectie ook geheel zonder symptomen verlopen, ontdekten Belgische virologen vorige week. Het Imvanex-vaccin is een prik van de derde generatie, eigenlijk bedoeld als reservemiddel tegen pokken, mocht dat ooit weer opduiken. Maar tegen apenpokken werkt de inenting ook, zo neemt men aan. Harde cijfers van de werkzaamheid tegen het zustervirus van de pokken ontbreken echter. Wel is duidelijk dat het vaccin veilig is: eind vorige eeuw werd het al op zo’n 120 duizend Duitsers getest.||https://www.volkskrant.nl/wetenschap/apenpokken-springt-voorbij-de-500-gevallen-grootste-toename-tot-nu-toe~bce3b4560/
2022-07-11||Eurolanden kiezen voor zuiniger begrotingsbeleid||Het aanjagen van de economie met honderden miljarden euro’s uit de staatskas is ‘niet langer gerechtvaardigd’, stelden minister Kaag en haar euro-collega’s maandag in een gezamenlijke verklaring. Het verlagen van de BTW en accijns op brandstof en elektra om burgers te helpen met de hogere energierekeningen, is evenmin effectief. De ministers vrezen voor staatsschulden die de pan uitrijzen, oplopende rente en een loon-prijsspiraal die de economie dit najaar in een recessie duwt. ‘Het continu willen compenseren is gewoon niet mogelijk’, zei Kaag bij aanvang van het overleg in Brussel. ‘Dat is financieel niet houdbaar.’ Volgens de minister ‘moeten we beseffen dat we collectief een stukje armer worden’. Kaag sluit niet uit dat het kabinet na jaren van extra expansief beleid met Prinsjesdag nieuwe bezuinigingen aankondigt. ‘Daar wil ik niet op vooruitlopen.’ Ze wees erop dat extra investeringen nodig zijn om over te schakelen naar duurzame energie, voor de isolatie van huizen, voor beter onderwijs en voor de plannen om de uitstoot van stikstof terug te dringen. ‘Dat moet gebeuren. Natuurlijk is het wel zo dat ik als minister van Financiën blijf kijken naar de staatskas. Het is niet goed om het in de schuld te laten lopen. We kijken hoe het kan en waar de dekking is.’ In plaats van dure, algemene stimuleringsmaatregelen willen de eurozone-ministers maatwerk om alleen de kwetsbaarste groepen te beschermen. Alle landen moeten de staatsschuld in de hand houden door de uitgavengroei te remmen. Anders lukt het de ECB niet om de inflatie te beteugelen. Met hun verklaring verleggen de ministers van Financiën de koers van het Europese begrotingsbeleid. In maart bepleitten de bewindslieden nog ‘ondersteunend begrotingsbeleid’ voor dit jaar en rust in 2023. Nu is de boodschap dat volgend jaar de rem op de uitgaven moet. De invasie van Oekraïne door Rusland heeft het prille herstel van de economie na de coronapandemie onderuit gehaald. Later deze week presenteert de Europese Commissie haar economische zomerramingen en die zullen niet zonnig zijn. Energietekorten, snel stijgende prijzen, oplopende schulden en tekorten op de arbeidsmarkt dempen de groeikansen en creëren onrust op de financiële markten over de situatie in zwakkere eurolanden als Italië. Ook over de Duitse economie – van groot belang voor alle EU-landen – maken de ministers zich zorgen. ‘Het geld is op’, zei een betrokken EU-diplomaat. Voor landen met een hoge staatsschuld, zoals Italië, Griekenland en Portugal, wordt het steeds duurder om te lenen voor de aflossing en vernieuwing van hun schuldpapier. Maar ook voor Nederland en Duitsland lijkt er een eind te komen aan de periode van ultra goedkope leningen om de economie aan te jagen. Sommige EU-ambtenaren vrezen voor grote spanningen tussen Noord en Zuid in de eurozone als de economische situatie verder verslechtert. Kaag is daar minder bezorgd over, een herhaling van de eurocrisis van 2010-2012 is volgens haar niet waarschijnlijk.||https://www.volkskrant.nl/nieuws-achtergrond/eurolanden-kiezen-voor-zuiniger-begrotingsbeleid~b1d9a2c0/
2022-07-11||Als de Tour geen drie maar negen weken zou duren, zou Kruijswijk elke keer winnen||De fietscomputertjes waarmee vrijwel alle Tourrenners rijden, leveren een geweldige berg aan data. Mathieu van der Poel is uitzonderlijk scheutig met het delen daarvan op de populaire fietsapp Strava. Zijn bewonderaars weten welke vermogens hij trapt, de snelheden die hij ontwikkelt, het aantal keren per minuut dat zijn pedalen een omwenteling maken en hoe zijn hart daarbij tekeer gaat. Hartslag: veel dichter kun je niet bij een renner komen. Toch zegt het niet zoveel over Van der Poels welbevinden dat hij in de kasseienrit een maximale hartslag had van 194 en een gemiddelde van 144 per minuut en zondag in de eerste bergetappe 178 en 135. Het weer en de duur van een koers spelen een rol. Hitte bijvoorbeeld verhoogt de hartslag. En zelfs bij een toprenner als Van der Poel gaat in de derde week zijn gemiddelde hartslag wat naar beneden. In de Giro dit jaar ging hij van 132 in rit 4 naar 103 in de 18de etappe. Hobbyrenners die met een hartslagmeter dagen achtereen pakweg 150 kilometer fietsen, hebben dezelfde ervaring alleen veel eerder en sterker. Al na een paar dagen is hun gemiddelde hartslag ver onder hun ‘omslagpunt’. Dat staat grofweg voor de hartslag waarboven de benen pijn gaan doen. Dat punt van verzuring ligt volgens velen voor iedereen vast. Maar dat is de vraag. Na drie weken door Frankrijk fietsen zal het behoorlijk pijn doen om bij de hartslag van die ‘lactaatdrempel’ in de buurt te komen. Fietstrainer Louis Delahaije pionierde met lactaatmetingen en concludeerde dat lactaatdrempels en omslagpunten onzin zijn. Renners spreken vaak over het ‘motortje’ in hun lijf. Om te zien hoe die motor loopt is hartslag volgens Delahaije niet representatief. Lactaat wel. Als wattage iets zegt over het vermogen dat de motor levert, dan staat lactaat voor hoe efficiënt dat motortje is. Cruciaal om te weten voor de Tour, aldus de trainer. Met een fantastische motor die niet zuinig staat afgesteld, gaat een renner het niet drie weken volhouden. Populair gezegd begint het verzuren als een renner meer lactaat produceert dan gebruikt. Wat een toprenner onderscheidt van de rest, is dat hij of zij dat moment door gerichte training eindeloos kan uitstellen en dus heel lang op een heel laag lactaatniveau kan fietsen. Niemand van de renners die Delahaije heeft getraind, kon dat beter dan Steven Kruijswijk. ‘Zijn motortje gaat nooit kapot.’ Als de Tour de France geen drie maar negen weken zou duren, zou Kruijswijk elke keer winnen. Eigenlijk is de 35-jarige inwoner van Monaco pakweg honderd jaar te laat geboren. De Ronde van Frankrijk van 1922 was 5.373 kilometer lang met etappes tussen de 260 en 482 kilometer, had hij zonder meer gewonnen. Mits hij zijn exceptionele talent voor het duurwerk, weerspiegeld in een lactaatcijfer, had ontdekt en getraind. Een eeuw geleden kon Kruijswijk dat niet weten. Nu is het: rij een lange col op, prik in de vinger en tien seconden wachten. Bij een score 2,5 of, nog beter, 2 millimol per liter bloed, verschijnt er een grote glimlach: heel laag, heel goed. Vooralsnog is het lactaatniveau ongeschikt voor weergave op het schermpje op het racestuur, maar wie weet. Zodra er fietscomputertjes met een uitschuifbaar naaldje op de markt verschijnen, weten we dat de databerg weer groter gaat worden.||https://www.volkskrant.nl/sport/als-de-tour-geen-drie-maar-negen-weken-zou-duren-zou-kruijswijk-elke-keer-winnen~b62b79a76/
2022-07-11||Om Nederland rijp te maken voor taxidienst Uber, werd alles uit de perfide trukendoos gehaald||Dat er bij Uber sprake was van seksuele intimidatie, bedrijfsfeestjes met bergen coke, agressieve managers, het negeren van wetten en bedrijfsspionage, was al bekend. Maar het is allemaal nóg erger en nog meer wijdverbreid, zo laten de Uber Files van het International Consortium of Investigative Journalists (ICIJ) zien. De verzameling interne documenten van tussen 2013 en 2017 zijn via de Britse krant The Guardian gedeeld met internationale media, waaronder in Nederland Trouw en Het Financieele Dagblad. Een paar voorbeelden. Waar veel start-ups whiteboards vullen met ‘golden circles’, tekent een Uber-medewerker in december 2014 met watervaste stift de ‘pyramid of shit’ om uit te leggen hoe het bedrijf de markt bestormt. Het is het jaar waarin het techbedrijf maar liefst 31 landen tegelijk probeert te veroveren en in elk land leidt het tot dezelfde ‘shitstorm’: chauffeurs voeren rechtszaken, er volgen onderzoeken en op basis van die onderzoeken nog meer zaken. Want overal loopt Uber tegen wet- en regelgeving aan. In plaats van zich aan de wet aan te passen, probeert het techbedrijf die wet simpelweg te veranderen. Volgens de Uber Files waren er alleen al tussen 2014 en 2016 meer dan honderd afspraken tussen de Uber-top en politici. Het zou gaan om onder anderen de toenmalige Franse minister van Economische Zaken Emmanuel Macron, die een geheime ‘deal’ zou hebben gesloten met een politieke tegenstander van Uber. En dan is daar ook Neelie Kroes, ‘NK’ voor intimi bij Uber. De oud-Eurocommissaris zit nog in haar ‘afkoelperiode’, bedoeld om belangenverstrengeling te voorkomen, als ze in 2015 voor het techbedrijf aan de slag gaat. Het contact moet dus ‘mega-confi’ blijven. Kroes zou volgens Trouw politici als Henk Kamp van Economische Zaken hebben benaderd. Zodra in mei 2016 haar afkoelperiode is verstreken, treedt ze aan als lid van Ubers adviesraad. Ze krijgt twee ton per jaar. Niek van Leeuwen, de toenmalige Nederlandse Uber-baas, mailt in december 2014 aan Uber-topman Travis Kalanick: ‘Alle ritjes waren aangevraagd door een account waarvan de naam verwees naar het ministerie van infrastructuur.’ Goed bezig, mailt een tevreden Kalanick terug. Uber weet dat ambtenaren het bedrijf in het vizier hebben en wil koste wat kost voorkomen dat zij informatie verzamelen door zelf ritjes aan te vragen in de app Uberpop. Daar heeft Uber ook wat op gevonden. Gebruikers van wie het bedrijf vermoedt dat ze voor de overheid werken (bijvoorbeeld op basis van creditcardgegevens) krijgen een speciale versie van de app te zien, zonder dat ze het doorhebben. Voor hen lijkt het net alsof er toevallig nooit chauffeurs beschikbaar zijn in de buurt. Pas als een inspecteur de Uber-app op een privételefoon installeert, krijgt hij wél gelijk een chauffeur te pakken en wordt het bedrog duidelijk, zo schrijft Trouw. Het past in een patroon: eerder haalt Uber een vergelijkbare truc uit om Apple op het verkeerde been te zetten. Apple-medewerkers krijgen een aangepaste versie van de app te zien, die veel privacyvriendelijker is. ‘Please hit the kill switch ASAP’, zo mailt Kalanick op een ochtend in april in 2015 aan de systeembeheerders van het Uber-kantoor in Amsterdam. Deze kill switch is een virtuele noodhendel waarmee in één handeling alle systemen van de werknemers kunnen worden uitgeschakeld. De reden voor de paniekerige mail? Een inval van de Inspectie Leefomgeving en Transport (ILT) samen met Justitie. Inzet is de app Uberpop, waarmee iedere chauffeur kan optreden als taxirijder. Al het intensieve lobbywerk ten spijt mag de app niet gebruikt worden in Nederland. Uber trekt zich niets van bestaande wetgeving aan en faciliteert het illegale taxivervoer. ILT wil bewijs verzamelen in de vorm van chauffeursgegevens en kilometerstanden. Niet veel later zit Uber-medewerker Ligea Wells in Amsterdam naar een wit scherm te kijken, zo schrijft The Washington Post in een reconstructie. Ze stuurt haar baas een bericht: ‘Hi. Mijn laptop is uit zichzelf afgesloten nadat hij zich vreemd gedroeg.’ Wat ze niet weet, is dat alles precies volgens plan verloopt. De gesprekken die Uber met beleidsmakers voert, blijken niet alleen belangrijk om regelgeving te beïnvloeden; het techbedrijf houdt er af en toe ook nog eens een wijze les aan over. Zoals in 2016, als Kalanick in Silicon Valley bezoek krijgt van premier Rutte en Neelie Kroes. De premier merkt volgens uitgelekte gespreksverslagen op dat Uber wordt gezien als ‘agressief’. ‘Verander de manier waarop mensen naar Uber kijken door de positieve punten te benadrukken’, luidt het advies van de premier. ‘Dan lijk je knuffelbaar.’ Het is niet aan dovemansoren gericht. Al jaren probeert het techbedrijf de publieke opinie te beïnvloeden. Volgens de Uber Files schakelde het zelfs een adviesbureau in om een lijst samen te stellen van beïnvloedbare ‘stakeholders’. Onder de 1.850 namen zijn, naast bestuurders, ook journalisten en academici. In de strijd om de beeldvorming gaat het bedrijf soms over lijken. Als Uber-chauffeurs het mikpunt worden van geweld door berooide concurrenten, worden zij door Uber naar voren geschoven om hun verhaal te doen in de media. Zo ook in 2015, als gemaskerde mannen Uberpop-chauffeurs met boksbeugels en een hamer te lijf gaan. Een Nederlandse krant zet het verhaal op de voorpagina. ‘Goed werk’, schrijft een lobbyist volgens The Guardian. ‘Dit is precies wat we willen en de timing is perfect.’||https://www.volkskrant.nl/economie/om-nederland-rijp-te-maken-voor-taxidienst-uber-werd-alles-uit-de-perfide-trukendoos-gehaald~bcb07aae/
2022-07-11||Nu extreme droogte ook de Po-rivier bedreigt wordt Italië hard met de neus op de klimaatfeiten gedrukt||Bonk. Met een doffe schok komt de motor van Vitaliano Daolio’s vissersbootje abrupt tot stilstand in een zandbank. De langharige visser (66) was, meegesleept door een uitgebreide liefdesverklaring aan de Po, even vergeten dat zijn beminde rivier lager staat dan hij in een leven langs de oevers ooit heeft gezien. Er zit niets anders op dan in het enkel- tot kniehoge water met het volle gewicht tegen de achterkant van het bootje te duwen, net zolang tot het vaartuig weer dieper water bereikt. Nee, het is niet best gesteld met de rivier, en net zomin met Daolio’s bedrijf in hengeltoerisme. ‘Mensen zeggen hun boekingen af, omdat ze op tv de beelden zien van plaatsen waar de rivier helemaal droogstaat.’ Dat is hier in Motta Baluffi nog niet het geval, maar de situatie is er wel kritiek, zoals op de hele Povlakte. In het landbouwhart van Italië viel sinds december ruim twee keer zo weinig neerslag als normaal. Boerenorganisaties waarschuwen dat de helft van hun oogst gevaar loopt. Maïs, rijst en graan zijn er de belangrijkste producten, maar in deze streek graast ook het vee dat de originele Parmezaanse kaas voortbrengt. Italië werd de afgelopen weken hard met de neus op de klimaatfeiten gedrukt. Op een extreem droge winter en de ene na de andere hitteuitschieter in het voorjaar, volgde begin juli een plotseling afgebroken gletsjer. Op de berg Marmolada in de Dolomieten kwamen elf bergwandelaars om. Premier Mario Draghi was er tijdens een bezoek aan de rampplek duidelijk over: ‘Dit drama heeft te maken met de klimaatsituatie.’ Dat bevestigt ook klimatoloog Luca Mercalli, voorzitter van de Italiaanse vereniging voor meteorologen. Het is de combinatie van droogte en warmte die dit jaar uitzonderlijk maakt, zegt Mercalli. ‘De zomer is nog niet voorbij, maar als het zo doorgaat wordt dit de droogste en warmste zomer in de tweehonderd jaar waarvan we betrouwbare data hebben.’ Bij een groot deel van pers, politici en publiek daalt in Italië het besef in dat de klimaatcrisis niet langer een abstract doemscenario voor de toekomst is, maar op de deur klopt en nu al vraagt om actie. Het debat gaat niet alleen over het keren van het wereldwijde tij op de lange termijn, maar vooral ook over het verzachten van de onmiddellijke gevolgen in eigen land. Zo besloot de regering in Rome vorige week om de noodtoestand uit te roepen in de vijf noordelijke regio’s rondom de Po. Er ging een steunpakket van enkele tientallen miljoenen naar het noorden, dat vooral bedoeld is om getroffen bedrijven mee te compenseren. Ook Giuliano Landini (60) hoopt een graantje van het hulpgeld mee te pikken. De kapitein kan al ruim een maand niet uitvaren met zijn rondvaartboot Stradivari, vernoemd naar de wereldberoemde vioolmaker uit het naburige Cremona. Hij heeft het schip zelfs moeten verplaatsen, omdat er op de normale ligplaats in Boretto te weinig water is. Voorlopig blijft de Stradivari dus stilliggen, maar toch is Landini nog bijna dagelijks op het water te vinden, in zijn kleine motorbootje. Hij kent elke hoek van de rivier, maar is nog steeds verrukt wanneer er vliegende vissen voor de boeg langs springen. ‘De Po is onze zee’, zegt hij plechtig. Landini stuurt naar de oever, waar hij stapels stenen aanwijst die normaal onder het waterpeil liggen. Zijn vader en opa sjouwden en stapelden daar vanaf de jaren dertig aan mee, om de rivieroevers te verstevigen en te zorgen voor landaanwinning in de directe omgeving, die tot de Po versmald werd moerassig was. ‘De rivier heeft ons altijd een inkomen gegeven.’ Dat staat nu, zucht de gedrongen kapitein, op het spel door klimaatverandering. Landini (‘ik ben een fan van Greta Thunberg’) kijkt kritisch naar de politiek ver weg in Rome, die niet alleen lange tijd weinig aan het klimaat deed, maar volgens hem de Po in het algemeen heeft verwaarloosd. Daardoor is de streek nu ook nog eens slecht voorbereid op de steeds intensere droogte. Landini is een voorvechter van meer dammen bouwen in de rivier, die een betere regulering van het waterniveau mogelijk zouden maken. Het is een plan waarover de rivierautoriteiten en politiek al jaren nadenken, maar waar milieuorganisaties fel op tegen zijn vanwege de effecten op het ecosysteem. Ja, het watermanagement schiet ernstig tekort, vindt ook Daolio 30 kilometer stroomopwaarts op zijn vissersbootje. Hij wijst naar de provisorisch opgebouwde en luidruchtige dieselpomp die water uit de rivier moet verplaatsen naar de naburige landbouwvelden. Ook de illegale zandafgravingen op de oevers en bodem, waarvandaan in de jaren negentig illegaal duizenden kilo’s werden gestolen om in de bouwsector te verkopen, deden de staat van de rivier geen goed. ‘In elk palazzo dat sindsdien in Italië gebouwd is, zit zand uit de Po’, zegt Daolio met gevoel voor drama. De rivier heeft kortom een verre van optimale uitgangspositie om zich aan te passen aan de grootste verandering in honderden jaren die nu op haar afkomt. Daarmee is ook klimatoloog Mercalli het eens, al vindt hij niet dat de rivier verwaarloosd is. ‘Er is nog nooit zoveel aan de Po gedaan als de afgelopen eeuw. Maar we moeten vooral betere dingen doen.’ Ja, een enkele extra dam zou kunnen helpen, denkt ook Mercalli, maar de grootste droogtewinst moet komen van het verbeteren van de waterleidingen. Daarin gaat gemiddeld 40 procent van het Italiaanse drinkwater verloren. Er is 900 miljoen euro van het Europese coronasteunfonds bestemd voor het verbeteren van leidingen, op het hele schiereiland. Mercalli pleit daarnaast ook voor het aanleggen van kleine waterreservoirs, die op de Povlakte zouden kunnen helpen om het water bij overvloed op te vangen en later in te zetten voor de landbouw. Ook zou de landbouw kunnen overwegen over te stappen op minder waterintensieve gewassen: er is grote vraag naar maïs voor veevoer, maar de plant heeft veel meer water nodig dan bijvoorbeeld zonnebloemen. ‘De markt dicteert die keuzes, maar daarmee is niet gezegd dat het ook de beste zijn.’ Het zijn stuk voor stuk langetermijnoplossingen, erkent Mercalli, die deze zomer niet direct soelaas zullen bieden. De regering en lokale autoriteiten kunnen nu niet veel meer dan het water op rantsoen zetten, bijvoorbeeld door het wassen van auto’s, water geven van tuinen en vullen van zwembaden te verbieden, zoals de afgelopen weken in veel gemeenten gebeurd is. ‘Italië heeft een deltaplan nodig,’ waarschuwt de klimatoloog. ‘Zoals Nederland zich heeft gewapend tegen de rijzende zee, moeten wij ons aanpassen aan de droogte.’ Hij herinnert zich dat hij in de droge zomer van 2017 precies dezelfde interviews aan journalisten en adviezen aan de regering gaf. ‘Maar zodra het in de herfst ging regenen, was iedereen de droogte weer vergeten.’ Ook Vitaliano Daolio vreest daarvoor. ‘We hebben een politiek nodig die verder vooruitkijkt’, verzucht hij nadat hij zijn bootje, met enige hulp van het Volkskrant-bezoek, eindelijk weer van de zandbank naar dieper water heeft geduwd. ‘Er is een plan nodig voor onze rivieren. Anders komt er uiteindelijk sociale onrust.’ Soms voelt hij zich een Don Quichot tegen de windmolens, die al twintig jaar dezelfde dingen zegt, maar niets ziet veranderen. In Italië komt er pas een rotonde als er een dode valt op een kruispunt, klaagt de visser. En er is nog minstens een maand droogte en hitte te gaan, mogelijk zelfs twee, waarschuwen meteorologen. Je zou als Po-liefhebber bij uitstek – Daolio trad drie jaar geleden zelfs midden op de rivier in het huwelijk – van minder somber kunnen worden. Toch ziet hij de situatie ondanks alles zonnig in. ‘De Po is ons goud’, zegt de visser trots. Hij hoopt dat de huidige droogtecrisis dat inzicht tot in Rome kan laten doordringen. ‘Nu we tot onze neus in de stront staan’, zegt hij, ‘móét onze politiek wel wakker worden.’||https://www.volkskrant.nl/nieuws-achtergrond/nu-extreme-droogte-ook-de-po-rivier-bedreigt-wordt-italie-hard-met-de-neus-op-de-klimaatfeiten-gedrukt~b674a1cd/
2022-07-11||Belastingbeleid leidt tot grotere vermogenskloof||Ruim een kwart van het Nederlandse vermogen is in handen van de rijkste 1 procent van de huishoudens, zo’n 80 duizend gezinnen. De 26 procent armste huishoudens hebben een negatief vermogen, oftewel schulden. De vermogensongelijkheid is groter dan werd aangenomen, nu het zogeheten ‘aanmerkelijk belang’, minstens 5 procent van de aandelen van een bedrijf, volledig wordt meegerekend. Dat blijkt uit interdepartementaal beleidsonderzoek in opdracht van het kabinet dat eind vorige week werd gepubliceerd. Het bezit van grootaandeelhouders bleek maar liefst tweederde hoger dan eerder werd aangenomen. Dit aanmerkelijk belang maakt 12 procent uit van het Nederlandse vermogen, en is daarmee na pensioenen en de eigen woning de grootste vermogenscomponent. Bij de rijkste 1 procent van Nederland maakt het aanmerkelijk belang 60 procent van het netto vermogen uit. De belastingen voor ondernemers zijn de laatste twintig jaar flink verlaagd. Toen het huidige belastingstelsel werd ingevoerd in 2001 lagen de toptarieven voor werknemers, grote en kleine ondernemers dicht bij elkaar. Nu is het toptarief voor werknemers 11,6 procentpunt hoger dan dat voor directeur-grootaandeelhouders met een winst tot twee ton. Er zijn meer redenen dat door het huidige fiscale beleid de ongelijkheid groter wordt stellen de onderzoekers. Zo wordt geërfd vermogen dat onder de bedrijfsopvolgingsregeling valt veel minder belast dan andere erfenissen. Ook hebben vermogenden hebben veel vaker een koopwoning dan huishoudens die minder te besteden hebben. Door de stijgende huizenprijzen groeit het vermogen van huizenbezitters de laatste jaren snel. Maar de hypotheekrenteaftrek versterkt dit effect. Tot slot zorgt de fiscale subsidiëring van pensioenen voor een grotere vermogenskloof.||https://www.volkskrant.nl/nieuws-achtergrond/belastingbeleid-leidt-tot-grotere-vermogenskloof~b0a7b16f/
2022-07-11||Colombia zoekt verzoening na zestig jaar burgeroorlog: ‘Het begint met het voelen van een oprechte pijn’||Er is toekomst als er waarheid is. Zo luidt de titel van het negenhonderd pagina’s dikke eindrapport dat Colombia’s Waarheidscommissie eind juni presenteerde in een bomvolle theaterzaal in Bogotá. Die waarheid, zo legt commissievoorzitter Francisco de Roux uit in een video-interview, moet een gedeelde consensus zijn over wat er tussen 1958 en 2016 gebeurde in de Colombiaanse burgeroorlog – en over hoe een nieuwe, geweldloze toekomst eruit moet zien. Het eindrapport bestaat uit een gedetailleerde opsomming van de oorlogsgruwelen en een lange lijst adviezen aan de politiek en de samenleving. ‘Dit is een aanzet tot een gesprek’, zegt De Roux, ‘maar wel een gesprek dat rust op een stevig fundament.’ Zijn spitse gezicht vult het hele scherm, geregeld krult zijn mond in een glimlach. De man die de afgelopen vier jaar de zoektocht naar de waarheid leidde, is een goedlachse jezuïet, een pater van 79 jaar. Hij stond zijn leven lang als vredestichter tussen gewapende groepen. In de aanloop naar het vredesakkoord van 2016 tussen de staat en de marxistisch-leninistische Revolutionaire Strijdkrachten van Colombia, de Farc, sprak hij met alle strijdende partijen. Ook de rol van voorzitter van de Waarheidscommissie, een instantie die werd geboren uit het vredesakkoord, zit De Roux als gegoten. De afgelopen jaren nam de commissie 14 duizend interviews af met slachtoffers en daders, terwijl het geweld in delen van het land opnieuw oplaaide. Nu gaan de commissieleden met hun bevindingen op tournee door Colombia. ‘Ons land leeft met een immense pijn van miljoenen slachtoffers. We kunnen alleen vrede bereiken als we het eens worden over wat er moet veranderen.’ ‘Dit werk was niet mogelijk zonder een zeker risico voor onszelf. Gelukkig is geen enkel commissielid vermoord. Al hebben we wel berovingen meegemaakt. Ik was zeer onder de indruk van mensen die twee dagen te voet aflegden om ons te bereiken en hun verhaal te kunnen vertellen. Enkele keren gebeurde het dat lokale leiders na met ons te hebben gesproken, werden gedood.’ ‘Zo is het. Onze opdracht was om de waarheid van het conflict te onderzoeken tot aan het vredesakkoord van 2016. Wij moesten vaststellen wat er is gebeurd en hoe te voorkomen dat we in herhaling vallen. Maar terwijl we ons werk deden, bleef datzelfde geweld plaatsvinden.’ Dat geweld hangt voor een aanzienlijk deel samen met de handel in drugs. Een nieuw drugsbeleid is dan ook cruciaal voor Colombia, stelt het rapport. De ‘war on drugs’, die Colombia jarenlang samen met de VS voerde tegen machtige drugshandelaren, heeft enkel geleid tot meer geweld. De vraag naar Colombiaanse cocaïne is groter dan ooit. Te lang vernietigde de Colombiaanse regering met vergif de cocavelden van boeren die produceerden voor de guerrilla of drugsbendes. Lokale boeren die weinig andere keus hadden, werden door de staat tot vijand gemaakt, concludeert de commissie. Zij pleit voor een regulering van de drugsmarkt en het bieden van werkelijke alternatieven aan boeren. In veel opzichten kon het eindverslag van de Waarheidscommissie niet op een beter moment komen, zo vlak na de presidentsverkiezingen van 19 juni, die werden gewonnen door de linkse politicus en voormalig guerrillero Gustavo Petro. In zijn campagne beloofde Petro al de vrede een nieuwe kans te zullen geven. Tijdens de presentatie van het rapport zei hij alle aanbevelingen te zullen uitvoeren. De grote afwezige die dag was de afzwaaiende rechtse president Iván Duque. Onder Duque kwam de uitvoering van het vredesakkoord uit 2016 juist vrijwel tot stilstand. ‘Duque is de vertrekkende macht. Wat er vooral toe doet, is hoe de nieuwe president met onze adviezen omgaat.’ ‘We vragen dat alles wat in 2016 in het vredesakkoord is afgesproken tussen de staat en de Farc onverkort wordt uitgevoerd. We willen respect voor Afro-Colombianen en inheemse gemeenschappen (de minderheden die het zwaarst leden tijdens de burgeroorlog en na het vredesakkoord opnieuw werden vergeten, red.). Slachtoffers moeten worden gecompenseerd. We vragen om een functionerende democratie, waarin het demonstratierecht wordt gerespecteerd. We pleiten voor een nieuw veiligheidsbeleid.’ Het oude veiligheidsbeleid gericht op een ‘interne vijand’ heeft het conflict mede in stand gehouden, schrijft de commissie. Door decennia van binnenlandse oorlog vervaagden de grenzen tussen politie en krijgsmacht, alle ordetroepen streden tegen de binnenlandse dissidenten. De veiligheidsdiensten moeten weer uit elkaar worden getrokken, stelt de commissie. De politie moet niet langer vallen onder het ministerie van Defensie en soldaten die misdaden hebben begaan, moeten worden berecht door civiele (in plaats van militaire) rechters. Het vijanddenken zit diep verankerd in de Colombiaanse politiek. Ook vorig jaar nog schoot de politie met scherp op jongeren die demonstreerden voor een eerlijker samenleving. Tientallen kwamen om, vele anderen werden gearresteerd en zitten nog steeds vast. De aanstaande president Petro kreeg luid applaus toen hij in zijn overwinningsspeech riep: ‘Justitie, laat onze jongeren vrij!’ ‘We zijn het over veel zaken eens, maar gedurende ons werk hebben we geen enkele communicatie gehad met Petro of zijn team. Het komt goed uit dat we eenzelfde spirit delen met Petro en Márquez.’ ‘Een man van begin 30 vertelde hoe hij als jongen van 11 werd meegenomen door paramilitairen naar de Llanos, de oostelijke vlakten. Hij werd naar een militair kamp gebracht, waar al een groep was van veertig kinderen. Een jongen die had geprobeerd te ontsnappen, werd ter plekke onthoofd. De kinderen moesten het hoofd aanpakken en aan elkaar doorgeven. Twee meisjes vielen flauw. Om ze een les te leren, werden ze uitgekleed en ingesmeerd met het bloed van het hoofd van de vermoorde jongen.’ In een tweede document, getiteld Toen de vogels niet zongen, laat de commissie de geïnterviewden zelf aan het woord. Het zijn vijfhonderd pagina’s getuigenissen van moord, slachtpartijen, ontvoeringen, het rekruteren van kinderen, en van marteling, seksueel geweld, gedwongen volksverhuizingen. ‘Het begint met het voelen van een oprechte pijn, een werkelijke erkenning van het lijden dat ze hebben veroorzaakt. Ten tweede moeten daders zich uitspreken. Slachtoffers kennen de waarheid die ze zelf leefden, hoe ze werden ontvoerd, hoe familieleden werden vermoord. Maar ze willen die waarheid ook uit de monden van de daders horen. ‘Dat is mogelijk. Tijdens ons veldwerk spraken we met veel daders die hun eigen rol erkennen. Het zal je wellicht verbazen, maar ook voor hen voelde ik compassie. Ik zag mannen en vrouwen die lang in het diepste donker waren ondergedompeld.’ De presentatie van het eindverslag is slechts het startschot van een nieuw nationaal debat, waarin verzoener De Roux wederom voorop zal gaan. ‘Ik voel me uitgedaagd’, zegt hij met een glimlach. Zijn aanbevelingen zijn grotendeels gericht aan de politiek, maar de keuze voor duurzame vrede is aan de Colombiaanse samenleving, stelt hij. ‘We moeten samen besluiten om nooit meer terug te keren naar het elkaar uitmoorden, hoezeer onze idealen en politieke ideeën ook verschillen.’||https://www.volkskrant.nl/nieuws-achtergrond/colombia-zoekt-verzoening-na-zestig-jaar-burgeroorlog-het-begint-met-het-voelen-van-een-oprechte-pijn~bd4cec85/
2022-07-11||Extra geld? Begin maar eens met lezen, schrijven en rekenen. Wie dat niet kan is verloren||Nét voor de vakantie viel bij de scholen de laatste brief op de mat van het ministerie van Onderwijs. Er is extra geld! Vraag maar aan! Het is niet weinig ook: 900 euro per leerling in het primair en 1.200 in het voortgezet onderwijs, bedoeld om de zorgwekkende achteruitgang in basisvaardigheden – taal, rekenen/wiskunde, burgerschap en digitale geletterdheid – te keren. Tot eind september mogen scholen een aanvraag doen. Het geld moet worden besteed aan ‘effectieve interventies’, zoals betere instructie van leerlingen, doeltreffende didactiek en klassenmanagement. Er komt ook een aanvullende subsidie beschikbaar voor het inhuren van ‘basisteams’, die de leerkrachten helpen de basisvaardigheden van hun leerlingen te verbeteren. Dat het ministerie eindelijk ingrijpt bij de gestage achteruitging in prestaties bij lezen, schrijven en rekenen is verheugend. Maar dat er kennelijk ook al achteruitgang te constateren is bij de vakken burgerschap en digitale geletterdheid, die ineens tot ‘basisvaardigheid’ zijn gepromoveerd (maar op veel scholen nauwelijks leven) is opmerkelijk. Burgerschap is een vaag vak met op zijn minst twee doelstellingen: nuttige kennis bijbrengen over democratie, burger- en mensenrechten, én het bevorderen van eigenschappen als empathie, zelfbeheersing en vermogen tot samenwerken. Het eerste hoort thuis in het geschiedenisonderwijs (een vak dat de commissie-Schnabel in 2016 nog doodleuk wilde afschaffen). Het tweede, kinderen kneden tot burgers van het gewenste model, lijkt mij geen hoofdtaak van de school. Scholen zijn geen instellingen voor gedragsbeheersing, al moeten leerlingen zich er uiteraard gedragen, en heeft onderwijs altijd een beschavende werking. De wereld heeft alle soorten mensen nodig, ook oncoöperatieve en minder sociale snuiters. Het onderwijs moet jongeren werktuigen bieden om de wereld te begrijpen en in alle vrijheid kritisch na te denken, over de maatschappij en het leven. Begin nou maar eens met lezen, schrijven en rekenen, zou ik zeggen. Wie dat niet kan is verloren. Daarbij is de hamvraag: hoe is het in godsnaam mogelijk dat ons funderend onderwijs, waar hoogopgeleide professionals werken, er niet in slaagt om alle kinderen die vaardigheden op een basisniveau te leren? Wat ging er mis en wat moet er precies gebeuren om het ze wél te leren? Dat moeten we eerst weten. En hoe gaat het ministerie controleren of schoolbesturen het geld inderdaad hieraan besteden, hoe zinvol het wordt besteed en of er vooruitgang is geboekt? De berisping, door de Algemene Rekenkamer, dat onduidelijk is waaraan de 8,5 miljard euro voor het Nationaal Programma Onderwijs heengaan, ligt nog vers in het geheugen. In de brief lees ik dat scholen in 2023 om een ‘kritische zelfevaluatie’ wordt gevraagd, waarna ze subsidie voor het jaar erna kunnen aanvragen. Iets zegt me dat scholen zullen melden dat het geld enorm goed is besteed. Wie zitten er in die hulpvaardige ‘basisteams’? Wat vinden leraren daarvan? Te vrezen valt dat er weer bergen overheidsgeld bij de ingehuurde commerciële bureautjes zullen belanden. We zullen nooit zullen weten of het helpt, al die cursussen en coaching. In het Onderwijsblad staat een onthullend verhaal van Joëlle Poortvliet. Zij laat zien dat ‘de schil’ van onderwijsmensen die niet lesgeven maar adviseren groeit, van 41 duizend in 2015 naar 61 duizend vorig jaar. Velen van hen zijn weggerend uit het onderwijs, om als adviseur meer te verdienen en anderen te vertellen hoe het moet. Duurzame kwaliteitsverhoging is alleen te verwachten van het verbeteren van de lerarenopleidingen, opdat die voortaan mensen afleveren die precies weten hoe je kinderen effectief basisvaardigheden bijbrengt en aan wie je dat gerust kunt overlaten. Dat vergt weer heel andere investeringen en inspanningen.||https://www.volkskrant.nl/columns-opinie/extra-geld-begin-maar-eens-met-lezen-schrijven-en-rekenen-wie-dat-niet-kan-is-verloren~b976baa4/
2022-07-11||Hoe twee horrorpollers eigen beveiliging, een wc en een lied kregen||Het probleem van de ‘horrorpollers’ in de Haagse Escamplaan, die paaltjes die opeens uit het wegdek komen en waar het afgelopen jaar maar liefst 35 auto’s tegenaan botsten, vaak met enorme schade, is opgelost. Is opgelost! De D66-wethouder van Mobiliteit en Cultuur laat weten dat ‘de maatregelen effect sorteren’. Het zijn wel heel veel maatregelen. Een typisch Nederlandse vorm van management. En ergens ook wel jammer, want het pollerprobleem was bij alle ellende in de wereld een heerlijk probleem, zolang je niet in die auto zat tenminste, een probleem bovendien dat in het afgelopen jaar ook nog eens is omringd met een keur aan al even Nederlandse gewoonten: Eindeloze berichtgeving over hetzelfde (de horrorpollers). Onophoudelijk geklaag van Nederlanders over andere Nederlanders (‘Ze kijken niet! Ze rijden te hard!’) Een stoet automobilisten met de mening dat verkeersregels er moeten zijn, maar dan wel voor anderen. Een jungle aan gemeentelijke maatregelen om een op zichzelf toch echt compleet mislukt stukje handhaving te blijven rechtvaardigen en zo het gezicht van bestuurders te redden: beeldvorming is alles. En zelfs een puik pollerlied, geschreven door een buurman aan de rampplek, Martijn Breeman. Die snel de gordijnen opentrekt als ik ’s middags aanbel, in een huis vol boeken en gitaren, waar hij waarschijnlijk tot diep in de nacht zit te componeren, want Martijn blijkt een serieus troubadour te zijn. Hij zingt voor me: ‘Bij de poller op de ÉscamplaanZie je grote groepen ménsen staanGele drommen ramptoeristenFotografen journalistenDie een kakelverse crásh verslaanBij de póller op de Escámplaan’ Een jaar geleden legde Volkskrant-columnist Jasper van Kuijk, die er als docent aan de TU Delft voor doorleerde, al uit waarom pollers echt een heel slecht idee zijn. Samengevat: ‘Pollers zijn gebruiksonvriendelijk, gevaarlijk en door de schade die ze veroorzaken een disproportionele maatregel.’ De bedoeling was oorspronkelijk en best begrijpelijk om de meestal te hard rijdende auto’s uit dit deel van de Escamplaan te weren, zodat lijnbussen en vooral ambulances van het naastgelegen Hagaziekenhuis konden doorrijden. Wat, merkte Jasper al droogjes op, ook prima had gekund met ‘een goeie ouwe slagboom’. Maar ja: waarom makkelijk doen als het ook met peperdure stalen fallussen kan? Enter dus de ‘maatregelen’ om de pollers hoe dan ook te handhaven, in volgorde van opkomst: Steeds meer meer en grotere verkeers- en waarschuwingsborden rond de horrorpollers, met waarschuwingen in alle toonaarden (‘Verkeerssituatie gewijzigd Escamplaan afgesloten’, ‘Verkeerssituatie gewijzigd!’, ‘LET OP paal in wegdek Escamplaan dicht’ – dit laatste bord is bijna een vierkante meter groot.) Daarna (hallo daar zijn we weer), een ‘onafhankelijk onderzoek’. Vervolgens ‘aanlichting’ van de horrorpollers: op het eilandje tussen de pollers kwam een extra knipperlicht. En het kostbaarste deel (inmiddels begroot op zo’n 4 ton): de twee pollers kregen dag en nacht permanente bewaking van twee verkeersregelaars in gele jassen: aardige Hagenezen, die als ik ze aanspreek hun naam niet in de krant willen, ‘voor je het weet escaleert het allemaal weer’. Eén verkeersregelaar werd door een boze bestuurder mishandeld. Intussen staan de regelaars er niet meer ’s nachts, maar tot 8 uur ’s avonds lopen ze nog steeds met afwerende gebaren op auto’s af, een nieuwe total loss voorkomend. Een Mercedes is bij een crash al een plantsoentje ingeschoten. Zo’n bestuurder kijkt niettemin beledigd. Binnenkort krijgt het wegdek bovendien nog een groen laagje verf met de aanduiding ‘LIJN BUS’, de pollers zelf kregen ook al een extra alarmerend kleurtje. En omdat er altijd méér maatregelen te bedenken zijn, verdwijnen binnenkort nog twee inritten naar de Escamplaan, die nu ‘verwarring scheppen’. Daarna kunnen de verkeersregelaars dan misschien echt vertrekken, hoopt de wethouder. Voorlopig kregen ze naast de horrorpoller een dixitoilet en een houten bouwkeet met koffiezetapparaat. Een veeg teken.||https://www.volkskrant.nl/columns-opinie/hoe-twee-horrorpollers-eigen-beveiliging-een-wc-en-een-lied-kregen~b31b2b38/
2022-07-11||Nee, er was niks te klagen, op dat terras. En toch schuurde er iets||Ik zat moederziel alleen op het terras van de schandelijk luxe villa op het Griekse eiland. De groep was naar een volgens de folder adembenemend mooie kloof afgereisd, waar een fikse beklimming aan vastzat en die haal ik niet meer. Ze hebben alle proviand opgegeten en, erger nog, alle drank opgedronken en de deur op slot gedaan, appte ik grappend aan twee vrienden die wegens corona hadden moeten achterblijven in Nederland. In werkelijkheid was de groep zorgzaam en behulpzaam. Bijvoorbeeld op weg naar de vuurtoren in het prachtige stadje vlak bij onze compound. Die was bezaaid met traptreden en er waren diverse bevriende armen die me daarop hielpen. En er weer af. Het was geen straf hoor, zo alleen in die villa. Ik had er zelf voor gekozen want ik wilde niet het risico lopen de anderen tot last te zijn. Het gaf mij bovendien mooi de gelegenheid wat te werken. Daar kwam het niet echt van: zo’n terras, met een zwembad erop, en het uitzicht op de beboste vallei en daarachter de zee, en daar weer achter een heiig gebergte, ze dwongen tot contemplatie – zeker met een bel rosé erbij. Wat hadden we het goed hier en wat merkte ik weinig van de tumoren in mijn lijf. De laatste chemo leek alweer eeuwen geleden, de misselijkheid was bijna weggeëbd. Elke dag slikte ik minder pillen. We deden wat we jaarlijks doen wanneer we ons verschansen in een villa op een fijne bestemming. Ik stond weer als eerste op, ruimde de vaatwasser uit en maakte wat schoon, waarna Tien 2 al snel struikelend van de trap af kwam en zei: ‘Goedemorgen Meul’ – ik word in deze kringen Meul, Meula of Meulekind genoemd (ik ben 61). Daarna ontbeten we uitvoerig, lazen de kranten, namen een duik in het zwembad en vertrokken in twee auto’s op weg naar een uitgelezen restaurant voor de lunch. Bijvoorbeeld in de bergen, waar alles nog op vuur werd gekookt en de eigenaar, die sprekend op de acteur Elliott Gould leek, ons fluisterend bediende. Dan werden boodschappen gedaan en was er een spaarzaam Evenement (strandbezoek, dorpjes bezichtigen), maar liever gingen we terug naar de villa voor alweer een duik in het zwembad, een dutje en een boek. Aansluitend kwamen de cocktails en het avondeten dat door een van de uitstekende koks in ons gezelschap was bereid. Na de ouzo volgden een paar ronden Uno, een onzinnig kaartspelletje waarbij uitzinnig werd geschreeuwd. Nee, er was niks te klagen, op dat terras. En toch schuurde er iets. Die kloof en de ongetwijfeld hemelse lunch die erop volgde? Ik had er liever bij willen zijn.||https://www.volkskrant.nl/mensen/nee-er-was-niks-te-klagen-op-dat-terras-en-toch-schuurde-er-iets~b290b366/
2022-07-11||Twintigduizend musici uit dertig landen: in Kerkrade wordt 70 jaar Wereld Muziek Concours gevierd||Op de hoek waar Bach en Mozart in de straatnamen de degens kruisen, kijkt een kortharige Duitse staander naar een vrolijk toeterende stoet van drumcorpsen, showbands, harmonieorkesten, blaaskapellen, fanfares en straattheateracts. Hij lijkt op deze zonovergoten dag als enige een beetje zenuwachtig te worden van alle militaire tromgeroffel en feestelijke marsritmes. De rest van het publiek geniet van het defilé voor de Rodahal en de openingsparade door het winkelcentrum. Die vormt het startsein van het 70-jarig bestaan van het Wereld Muziek Concours in het Zuid-Limburgse Kerkrade. Officieel 71 jaar – vorig jaar kon de 19de editie van het belangrijkste blaasmuziekfestival ter wereld niet doorgaan vanwege coronarestricties. Tot 31 juli verwelkomt de voormalige mijnstad, nu met elf harmonieën en fanfares en een handvol grote muziekfestivals trots ‘klankstad’ genoemd, twintigduizend musici uit bijna dertig landen. Die slapen niet meer bij Kerkradenaars thuis, zoals vroeger, maar in hotels in de regio. Behalve de jonge blazers uit Oeganda, Cuba en Spanje: zij logeren in Abdij Rolduc. Daar geven ze, na een week repeteren, als eerste World Youth Brass Band tijdens het Wereld Muziek Concours een verbroederingsconcert. Centrumbewoners hebben op de openingsdag statafels de straat opgesleept, verhogingen in de tuin gezet en balkons boven winkelflats met vlaggetjes versierd. Dat alles om niets te hoeven missen van de in Schotse rok gestoken Dutch Pipes & Drums uit Tilburg en de vaandeldragers van Showband Takostu uit het Friese Stiens. Vijf jaar geleden behaalde deze muziekvereniging de hoogste score ooit tijdens een marsparade: 94,42 punten, zo meldt de stadsomroeper. Dus mogen ze nu als wereldkampioen marslopen voorop gaan in de stoet. Om dat te vieren maken ze in hun blauwe uniformen, de cancan blazend onder wit-glimmende punthelmen, een hondsmoeilijke draai in huppeldraf. De Friezen worden gevolgd door een bataljon in rood-geel: de Koninklijke Steltenlopers uit het Vlaamse Merchtem. Na de oorlog opgericht omdat bewoners van het gehucht Langevelde door veelvuldige overstromingen van de Molenbeek alleen op stelten de dorpskom konden bereiken, aldus de ceremoniemeester. Nu torsen ze een ladder mee en banen ze zich trommelend op hoge poten een weg door hartje Kerkrade. ‘Ramsjiek, dat magische WMC!’ Met die woorden in vijf talen (Nederlands, Duits, Frans, Engels en het voor buitenstaanders vrijwel onverstaanbare Kirchröadsj (Kerkraads), voert burgemeester Petra Dassen-Housen om 10 uur ’s avonds met een harde klap op een rode knop de officiële openingshandeling uit. Vijf blazers en een zee van laserstralen lijken het stadhuis voor even op te tillen. Een kleine maand lang vinden overal in Kerkrade wedstrijden plaats tussen brassbands, fanfare- en harmonieorkesten, mars- en showbands, percussie-ensembles en dirigenten, in niveaus van derde tot eredivisie. Een aantal Aziatische landen, zoals Japan, Maleisië en Singapore, moet verstek laten gaan vanwege gevolgen van de oorlog in Oekraïne: de omgelegde vliegroutes over het zuidelijk halfrond maken de reizen te kostbaar. Maar het strijdperk is met 147 orkesten nog steeds goed en groots bezet, belooft de in Brunssum geboren, nieuwe artistiek directeur Björn Bus (41), tevens chef-dirigent van de Douane Harmonie Nederland. En de United States Marine Band – de Witte Huisband van Joe Biden - die altijd inauguraties, recepties en State Dinners opluistert, komt eind juli een concert geven; voor het eerst is het oudste officiële muziekgezelschap van de Verenigde Staten te gast bij een WMC. Om ook een jonge generatie aan te spreken, heeft het WMC veel nieuwe activiteiten bedacht: een fringefestival voor bandleden die niet aan concoursen meedoen, veel gratis optredens op buitenpodia op de Markt en in het Park en een WMC Academy voor jong talent. Extra trots is Bus op het binnenhalen van meesterpercussionist Martin Grubinger (39) uit Oostenrijk, die ook vaak als Drum the Bull Formule 1-wedstrijden opluistert. Komend weekend geeft Grubinger een gratis masterclass in het Park in Kerkrade, op 28 juli sluit hij de concertreeks af met het grootste staconcert ooit gegeven tijdens een WMC. Met slagwerkers, bigband keyboards, een vleugel en een batterij aan ritmesecties belooft de slagwerker alle registers open te trekken. Tegenover Grubinger is collega-slagwerker Dominique Vleeshouwers de bescheidenheid zelve. Tijdens het grote openingsconcert met de Philharmonie Zuid-Nederland in de Rodahal voert de winnaar van de Nederlandse Muziekprijs 2020 een flonkerende marimbabewerking uit van Astor Piazzolla’s Aconcagua. Het orkest trapt ook af met een nieuwe jubileumhymne, gecomponeerd door de Kerkraadse componist Hardy Mertens, en een drukbevolkte, symfonische ode aan New York, gecomponeerd door Johan de Meij. Buiten op de parkeerplaats voor de Rodahal hangen twee Vlaamse twintigers uit Lommel hun vilten kostuums en kanten kraagjes weer netjes op een hangertje onder een laagje plastic. Ze laden hun snare- en bass-drums in de achterbak. Ze hebben geweldig genoten, zeggen ze, om eindelijk weer eens met alle schuttersgilden samen te kunnen komen. ‘Dat van ons is gewijd aan Sint Ambrosius, de bijenheilige’, zeggen ze met Vlaamse tongval. De 10-jarige Youri roept tegen moeder Ingrid dat hij nu eindelijk wel eens wil oefenen op al die instrumenten die op zolder liggen en waarop zij vroeger in de harmonie van Treebeek heeft gespeeld. En de jonge blazers uit Oeganda gaan helemaal los op de Markt, nadat ze die middag op een oranje dubbeldekker al flink van zich hebben laten horen. Terwijl het Duitse Druckluft uit Bonn, met ‘111 Prozent Stimmung’ hun medleys aanheffen, zetten de Oegandezen op de Kerkraadse markt met z’n allen een wave in.||https://www.volkskrant.nl/cultuur-media/twintigduizend-musici-uit-dertig-landen-in-kerkrade-wordt-70-jaar-wereld-muziek-concours-gevierd~b98cdd23/
2022-07-11||Het weerbericht voor dinsdag 12 juli: warme zomerdag met dikke sluierwolken||De wind is gedraaid naar het zuidwesten en warmere lucht vanuit het zuiden van Europa stroomt uit over ons land. Na een frisse dinsdagochtend stijgt – met de zon erbij – de temperatuur in rap tempo. Op het warmste moment van de middag is het een graad of 25 in de kustprovincies. Dieper landinwaarts is het op grote schaal zomers warm met waarden tussen 25 en 29 graden. In het uiterste zuiden en zuidoosten stijgt het kwik zelfs naar 30 of 31 graden. Eerst schijnt de zon voluit, maar vanuit het westen neemt de hoge bewolking toe. De sluierwolken worden geleidelijk ook dikker en de zon kan steeds minder uitbundig schijnen. Het oosten van het land heeft de beste papieren voor een grotendeels zonnige dag. Het blijft wel overal droog. Woensdag draait de wind naar het noordwesten en er komen meer wolkenvelden in het weerbeeld voor. De temperatuur doet ook weer een stapje terug, al kan het in het zuiden van het land nog nipt 29 graden worden. Donderdag en vrijdag is het merkbaar afgekoeld door de noordelijke windrichting met maxima tussen 20 en 25 graden. Tijdens en na het weekend doen warmere luchtsoorten weer een poging om zich naar het noorden te verplaatsen. Vanaf zondag stijgt de kans op zomerse hitte.||https://www.volkskrant.nl/nieuws-achtergrond/het-weerbericht-voor-dinsdag-12-juli-warme-zomerdag-met-dikke-sluierwolken~b378dcf5/
2022-07-11||Blauw-wit-rood: de omgekeerde Nederlandse vlag als symbool van het protest tegen de overheid||Langs provinciale wegen, op viaducten boven de snelweg en aan de gevel van rijtjeshuizen: op steeds meer plekken duikt het blauw-wit-rood op. De Nederlandse vlag werd afgelopen jaren wel vaker omgedraaid als symbool van protest, maar nog niet eerder was dat gebruik zo wijdverbreid. Wie solidair is met de boeren, knoopt een rode boerenzakdoek om, wie tegen de overheid in het algemeen is, hangt een omgekeerde vlag op. Achter die banier scharen zich boze boeren, gele hesjes, antivaxers en complotdenkers. De hashtags #blauwomhoog en #roodomhoog strijden op sociale media om aandacht. ‘Een nationale vlag is bedoeld als verbindend symbool’, zegt Davied van Berlo, de voorzitter van de Nederlandse Vereniging voor Vlaggenkunde. ‘Zodra één groep de vlag zich weet toe te eigenen, werkt dat symbool juist polariserend.’ Volgens Van Berlo, deze week in het Sloveense Ljubljana voor het tweejaarlijkse Internationaal Congres voor Vexillologie, bewijst de populariteit van de omgekeerde vlag hoe krachtig het symbool is om aandacht te trekken. ‘U schrijft er nu ook over.’ Daarnaast speelt volgens hem gemak mee: de meeste mensen hebben al een nationale vlag in huis en hoeven dus niks zelf te verzinnen of te knutselen. Blauw-wit-rood is overigens de officiële vlag van de Duitse deelstaat Sleeswijk-Holstein. Op zee gold het omkeren van de vlag als een bekend noodsignaal. In het Scheepvaartmuseum in Amsterdam hangt een befaamd schilderij van de zoektocht naar een matroos die overboord is gevallen: twee 19de-eeuwse zeilschepen voeren daarbij een omgekeerde vlag in hun bezaanmast. In de Verenigde Staten is een omgekeerde Star-Spangled Banner een wettelijk erkend noodsignaal. Volgens Van Berlo is het waarschijnlijker dat demonstranten in Nederland een voorbeeld hebben genomen aan onder meer de Capitoolbestormers in Washington of aan de Black Lives Matter-protesten van vorig jaar. ‘De omgekeerde vlag trekt in Amerika een breed spectrum van activisten aan.’ Nederland kent geen regels over het gebruik van de nationale vlag. Veel andere landen, waaronder Duitsland en de VS, hebben wel wetten om vlagschennis (het verbranden, vertrappen, beschrijven of omkeren van de nationale vlag) tegen te gaan. Wel moeten Nederlandse overheidsgebouwen een vlagprotocol volgen. Daar staat onder meer in dat de Nederlandse vlag voor zonsondergang moet worden binnengehaald (behalve als die de hele nacht van beide kanten door schijnwerpers wordt belicht) en dat de vlag de grond niet mag raken (de blauwe punt mag wel aan de vlaggenstok worden gebonden). Volgens Van Berlo gaan Nederlandse burgers over het algemeen respectvol om met hun nationale vlag. Een van de grootste vlaggenfabrikanten van het land, de Dokkumer Vlaggencentrale, meldt een gestegen vraag naar de Nederlandse vlag. ‘Als er wat gaande is op maatschappelijk gebied, merken we dat hier’, stelt een woordvoerder. Als voorbeeld noemt zij de coronavlag (rood met twee handjes) en de Oekraïense vlag. Het op de kop hangen van de nationale vlag is volgens het bedrijf niet verboden, maar ook niet respectvol. Haar suggestie: ‘Hang een boerenzakdoek aan de vlaggenlijn boven de Nederlandse vlag. Of kies voor een nieuw ontwerp gebaseerd op de boerenzakdoek.’||https://www.volkskrant.nl/nieuws-achtergrond/blauw-wit-rood-de-omgekeerde-nederlandse-vlag-als-symbool-van-het-protest-tegen-de-overheid~bb8fe079/
2022-07-11||Dankzij FBI wist Nederlandse overheid al vroeg dat Ridouan T. communiceerde met buitenwereld||Dit liet de Amerikaanse dienst FBI in december 2020 weten aan de Nederlandse autoriteiten, blijkt uit onderzoek van NRC. Volgens de FBI had T. regelmatig middelen ter beschikking ‘voor ongecontroleerde fysieke en/of elektronische communicatie met derden’. Dit kon gebeuren dankzij ‘een of meerdere gecompromitteerde gevangenisbewaarders’. Sinds de moord op Peter R. de Vries, waarvan Ridouan T. als de opdrachtgever gezien wordt door het Openbaar Ministerie, speelt de vraag of en zo ja, hoe, T. kon communiceren met de buitenwereld. In oktober werd bekend dat zijn neef, advocaat Youssef T., hem sinds maart 2021 ongehinderd kon bezoeken in de EBI. Als advocaat kon Youssef T. vertrouwelijk spreken met zijn cliënt. In december 2020 meldde Youssef zich als advocaat voor zijn neef. Aanvankelijk werd hij geweigerd. Maar na een onderzoek van de deken van de Orde van Advocaten in Gelderland was er in maart 2021 ‘onvoldoende juridische grond om zijn nieuwe advocaat te weigeren’, volgens het OM. Opmerkelijk genoeg spitste het onderzoek van de deken zich erop toe dat Youssef T. mogelijk misbruik zou maken van zijn geheimhoudertelefoon in verband met een andere zaak, die over weer een andere neef van T. gaat, Anouar. Het OM deelde niet met de deken dat er vermoedens waren dat Youssef zijn privileges als advocaat van Ridouan zou misbruiken. Rond dezelfde tijd kregen de opsporingsdiensten toegang tot cryptoberichtendienst Sky Ecc, waar criminelen mee communiceren. Vanaf februari 2021 kon de politie berichtenverkeer via Sky live meelezen. Tot 9 maart 2021, de dag dat de server van Sky uit de lucht werd gehaald. In de berg aan informatie dook een opmerkelijk bericht op, schrijft NRC. ‘Hermano: heb een familielid gevraagd, die is advocaat.’ Dat bericht is verstuurd op 8 maart 2021, door Jaouad F., de oudste zoon van een zus van Taghi, aan Raffaele Imperiale. Drie dagen later werd Youssef T. toegang verschaft tot Ridouan T. in de EBI. Binnen het OM zou destijds een richtingenstrijd hebben gespeeld, schrijft Het Parool afgelopen weekend, tussen de rekkelijken en preciezen. De preciezen vonden dat je niet kon tornen aan het recht op vrije advocaatkeuze. Daartegenover stonden de rekkelijken die vonden dat het OM eerder moet ingrijpen als het vermoeden bestaat dat advocaten worden misbruikt. Lange tijd werd niet ingegrepen. De vraag is: waarom niet? Het OM wil daar op maandag niets over zeggen. Ook het ministerie van Justitie en Veiligheid, dat verantwoordelijk is voor het gevangeniswezen en de Dienst Justitiele Inrichtingen (DJI), wil niet reageren op vragen van de Volkskrant. Pas acht dagen na het overlijden van Peter R. de Vries, eind juli 2021, gaf de onderzoeksrechter toestemming afluisterapparatuur in de spreekkamer in de EBI te plaatsen. Ridouan T. zou onder meer een gewelddadige ontsnappingspoging aan het beramen zijn, bleek toen uit de onderschepte communicatie. De EBI kan op basis van concrete informatie over voortgezet crimineel handelen zware isolatiemaatregelen nemen. Maar, schrijft NRC, tijdens een zitting over T.’s detentie op 19 maart 2021 koos de Nederlandse staat ervoor de actuele informatie over het crimineel handelen van T. vanuit de EBI niet in te brengen. Het vermoeden is dat de opdracht voor de moord op Peter R. de Vries in april 2021 werd gegeven. Dat blijkt uit verklaringen van een nieuwe getuige.||https://www.volkskrant.nl/nieuws-achtergrond/dankzij-fbi-wist-nederlandse-overheid-al-vroeg-dat-ridouan-t-communiceerde-met-buitenwereld~b03b5d11/
2022-07-11||Anonieme getuige verklaart over dwang bij moord op Peter R. de Vries||‘Ik zeg het maar in gewoon Nederlands: het OM kon het niet maken om de rechtbank en de verdediging onwetend te laten van deze stukken.’ Dat is kort samengevat de reden waarom het proces over de moord op Peter R. de Vries volgens de officier van justitie moest worden heropend, wat heel uitzonderlijk is. Dat proces – ‘Iraklia’ – is anderhalve week geleden gesloten in afwachting van een uitspraak op 14 juli. Tegen de twee verdachten, Delano G. en Kamil E., is levenslang geëist. Op 5 juli ontving deze officier naar eigen zeggen voor het eerst explosieve, nieuwe informatie van collega’s: een anonieme getuige heeft in het geheim verklaringen afgelegd over de opdrachtgever van de moord op De Vries. Deze getuige is een vriend van Krystian M., die afgelopen week werd aangehouden omdat hij Delano G. en Kamil E. bij de moordaanslag zou hebben aangestuurd. Volgens die vriend werden zowel Krystian M. als Kamil E. bedreigd en gedwongen De Vries te laten ombrengen. Deze nieuwe verklaringen konden volgens de officier van justitie niet eerder worden gebruikt omdat de bescherming van deze anonieme vriend van M. nog niet rond was. De informatie ‘werpt geen nieuw licht’ op de verdenkingen tegen Delano G. en Kamil E., aldus de aanklager maandag. Dus de nieuwe stukken kunnen volgens hem gevoegd worden in het proces, maar ‘noodzakelijk’ is het niet. En de uitspraak kan wat hem betreft aanstaande donderdag gewoon doorgaan, of de stukken nou worden gevoegd, of niet. ‘Dat kun je niet met droge ogen verkopen’, bijt Ayse Çimen de aanklager toe. Ze is de advocaat van Kamil E., en stelt dat de nieuwe getuige heeft verklaard dat haar cliënt aanvankelijk de moord op De Vries zelf moest doen, maar dat hij weigerde te schieten. Vervolgens zou Kamil E. gedwongen zijn als chauffeur van de vluchtauto op te treden, anders zou hij worden gedood. ‘Dit kan het verschil maken tussen levenslang en een tijdelijke straf voor mijn cliënt’, aldus Çimen. Kamil E. en Delano G. zijn maandag niet lijfelijk aanwezig in de zittingszaal in de Amsterdamse rechtbank, maar wel op schermen via een videoverbinding vanuit de gevangenissen in Lelystad en Krimpen aan den IJssel, waar ze zijn gedetineerd. E.’s advocaat Çimen benadrukt dat ‘je meer weet als je kranten, het nieuws en podcasts volgt, dan wanneer je de stukken in deze zaak leest’. Ze ‘gelooft niet’ dat de zaaksofficier niet al eerder wist van de verklaringen van de anonieme getuige, die een link legt tussen Marengo-hoofdverdachte Ridouan T., en de uitvoerders van de moord op Peter R. de Vries, die adviseur en vertrouwenspersoon was van Marengo-kroongetuige Nabil B. ‘Afgelopen week zijn drie nieuwe personen in deze zaak aangehouden’, betoogt ze. Een van hen, Krystian M., die al vastzit voor mogelijke betrokkenheid bij een moordpoging in Zeewolde, is na de jaarwisseling overgeplaatst van de penitentiaire inrichting in Arnhem naar die in Krimpen aan den IJssel, waar haar cliënt al maanden zit. ‘Dat zal geen toeval zijn.’ Ze bedoelt daarmee te zeggen: Het OM wist al veel langer dat deze nieuw opgepakte verdachte betrokken was bij de moord. Hij zou volgens de raadsvrouw naar Krimpen zijn overgeplaatst in de hoop dat hij met Kamil E. over belastende feiten ging communiceren. Ook advocaat Ronald van der Horst van Delano G. gelooft niet dat de officier tot vorige week ‘helemaal niks heeft afgeweten’ van de nieuw ingebrachte verklaringen. ‘Dat is een punt van ongenoegen waaraan ik nu geen consequenties zal verbinden.’ Naast Krystian M. werden afgelopen week in Spanje en Curaçao nog twee mannen aangehouden. Zij zouden de aanslag op Peter R. de Vries hebben gefilmd met de opdracht de schokkende beelden op sociale media te verspreiden om de maatschappij te ontwrichten. De rechtbank voegt uiteindelijk de nieuwe verklaringen van de anonieme getuige over Kamil E. en Ridouan T. in het proces over de moord op Peter R. de Vries, en doet komende donderdag geen uitspraak. In plaats daarvan zal eind oktober een regiezitting worden georganiseerd, waarin alle procespartijen nieuwe onderzoekswensen kunnen indienen. De familie van Peter R. de Vries is teleurgesteld dat de uitspraak in de moordzaak donderdag wordt uitgesteld. ‘Ik heb begrip voor de beslissing, maar het is wel pittig’, zei De Vries’ zoon Royce na afloop van de zitting. ‘Je stelt je in op een vonnis, dan is het lastig als je ineens hoort dat het nog maanden langer gaat duren. Want je hoopt eindelijk iets weg te kunnen strepen.’||https://www.volkskrant.nl/nieuws-achtergrond/anonieme-getuige-verklaart-over-dwang-bij-moord-op-peter-r-de-vries~b7a2156f/
2022-07-11||Is het de plicht van rijken meer kinderen te krijgen?||Nu de clowns in het Witte Huis en op Downing Street verdwenen zijn, moet Elon Musk (51) in zijn eentje de pias uithangen. Afhankelijk van de koers van het aandeel Tesla is hij soms de rijkste van de wereld, soms de op één na rijkste en soms de op tien na rijkste. Hoe dan ook is hij ongekend rijk. Musk heeft zijn plannen voor de overname van Twitter laten varen. Daarvoor in de plaats heeft hij zich ontpopt tot de God die in het bijbelboek Genesis tegen Noach en zijn zonen zegt ‘gaat heen en vermenigvuldigt u’. Musk vindt niet dat een aarde met 7 miljard inwoners overbevolkt is en dat daarmee het ecosysteem te gronde wordt gericht. Integendeel, het grote probleem is dat er veel te weinig mensen zijn. Er zou een veelvoud van die 7 miljard kunnen wonen - 14, 21, 35 miljard? - die allemaal kunnen worden gevoed, een huis met een tuintje mogen hebben en ook nog een Tesla rijden en naar Mars reizen. Vorige week maakte hij bekend dat Tesla een grotere bijdrage zal geven aan de kinderopvang van het personeel. Nu al biedt Tesla als secundaire arbeidsvoorwaarde zijn werknemers 40 duizend dollar voor ivf-behandelingen en 25 duizend dollar voor donorschap of draagmoederschap. En het heeft riante zwangerschap- en ouderschapsverlofregelingen. Musk maakt er ook persoonlijk werk van meer bewoners op de wereld te zetten. Bepaald monogaam is hij daar niet bij. Vorige week werd bekend dat hij een tweeling heeft verwekt bij een van zijn naaste medewerkers. Shivon Zilis, voormalig directeur bij Tesla en nu directeur bij Musks dochtermaatschappij Neurolink dat zich bezighoudt met chiptechnologie voor hersenimplantaten. De tweeling werd vorig jaar geboren, maar pas in april hebben Musk en Zilis allebei bij de rechtbank een verzoek ingediend om de kinderen de achternaam te geven van de vader. In totaal heeft Musk - zover bekend - tien kinderen gekregen, waarvan er een jong is overleden. Musk roept al jaren dat ‘onderbevolking’ een groter probleem is dan overbevolking. Door de daling van het geboortecijfer zal de menselijke beschaving afbrokkelen. Musk gelooft niet in langer leven als alternatief voor nieuwe geboorten. Oude mensen veranderen niet meer van gedachten. ‘Als we het eeuwige leven zouden krijgen, leidt dat tot een zeer verstarde samenleving waarin nieuwe ideeën zich niet kunnen ontplooien.’ Hij vindt het een morele plicht van rijkere mensen om meer dan twee kinderen te verwekken. Nu hebben juist de mensen die zich het best nageslacht kunnen permitteren de minste kinderen. Stijging van de welvaart moet leiden tot meer in plaats van minder kinderen. Het ontbreekt er nog maar aan dat Musk twee kinderen verplicht wil stellen voor modale inkomens, drie voor twee keer modaal, vier voor inkomens boven de ton en acht voor miljonairs. Misschien heeft Musk meer invloed dan de paus van Rome en worden grote gezinnen weer net zo modieus als tijdens de hoogtijdagen van het Rijke Roomse Leven, te beginnen bij de rich & famous. Zelf ligt hij nu twee kinderen voor op mede-clown Boris Johnson.||https://www.volkskrant.nl/economie/is-het-de-plicht-van-rijken-meer-kinderen-te-krijgen~b0aeb8cb/
2022-07-11||Pianist Hannes Minnaar op het orgel in de Grote Kerk van Breda, dat betekent extra stoelen erbij ★★★★☆||Tien minuten voor aanvang worden er nog snel vijf rijen stoelen bij gezet. Ook die extra stoelen blijken niet toereikend voor het publiek dat zondagmiddag naar de Grote Kerk van Breda is gekomen. De reden: Hannes Minnaar, een van Nederlands meest begenadigde en succesvolle pianisten, geeft een recital. Maar nu eens niet op de piano. De zomer is voor hem de ideale gelegenheid om een uitstapje te maken naar zijn andere liefde: het orgel. De ‘orgelzomer’ is weer begonnen, met honderden concerten in Nederland die vaak nog gratis toegankelijk zijn ook – al wijst de organisator in Breda vriendelijk doch dwingend op de collectebus. Die collecte is nodig, want het Hillen-orgel wacht een onderhoudsbeurt. Van gebreken (onder meer een windlekkage) is weinig te merken, zoals je ook amper hoort dat Minnaar door zijn pianopraktijk weinig tijd voor het orgel overheeft. Sterker, hij zou ook op dit instrument internationaal carrière kunnen maken. Bachs Toccata in C (BWV 564) klinkt feestelijk op het Hillen-orgel (1969), dat duidelijk van klank is en zich uitstekend voegt naar de akoestiek, maar waarvan de esthetiek (met hergebruikt eeuwenoud pijpwerk dat toch heel modern klinkt, zoals te horen is in het adagio) ook wat gedateerd is (wat vooral zo moet blijven: karakter). Wie de Bach-opnames kent van wijlen Jacques van Oortmerssen, zou wel kunnen raden dat Minnaar bij hem studeerde. Maar het is vooral Franz Liszts grote werk, Ad nos, ad salutarem undam, dat nieuwsgierig maakt. Het is zowel een work-out voor de organist als voor zijn helpers die de registers moeten uittrekken. En zou dit niet eigenlijk thuishoren op een romantisch orgel? Minnaar, niet geboren voor de niemendalletjes, blijkt niet alleen een toonbeeld van stabiliteit, deze mate van vingervlugheid hoor je als orgelliefhebber zelden. Duurde het een halfuur? Langer? Alle besef van tijd is vakkundig weggespeeld.||https://www.volkskrant.nl/cultuur-media/pianist-hannes-minnaar-op-het-orgel-in-de-grote-kerk-van-breda-dat-betekent-extra-stoelen-erbij~bc1475f2/
2022-07-11||Kritiek op ‘groen kolonialisme’ van het Westen neemt toe||De Europese Unie probeert haar afhankelijkheid van Russisch gas te beperken door zoveel mogelijk gas in te voeren uit Afrika. Dat leidt daar tot ergernis en beschuldigingen van hypocrisie, meldt persagentschap Bloomberg. Het Westen wil dat Afrikaanse landen minder vervuilende brandstoffen gebruiken om de lokale bevolking van energie te voorzien, maar het heeft er geen probleem mee om er zelf steeds meer gas van af te nemen. Vorige maand kwamen de zeven grootste industrielanden (G7) terug op hun klimaatbelofte om de financiering van overzeese fossielebrandstofprojecten stop te zetten. Er zouden uitzonderingen komen voor projecten die leiden tot meer vloeibaar gas, dat naar hen kan worden verscheept. Verder stemde het Europees Parlement er onlangs voor om gas en nucleaire energie te klasseren als ‘groene investeringen’. ‘We hebben een partnerschap voor de lange termijn nodig, geen inconsistentie en contradictie’, zo bekritiseerde de Nigeriaanse president Muhammadu Buhari het Europese beleid. ‘Het helpt hun energiezekerheid niet, het helpt de economie van Nigeria niet en het helpt het milieu niet. Het is een hypocrisie die moet stoppen.’ Ook Vijaya Ramachandran, directeur voor energie en ontwikkeling bij het Breakthrough Institute, een in Californië gevestigde denktank, schuwt harde woorden niet. Zij spreekt van ‘groen kolonialisme’, omdat rijke landen de hulpbronnen van armere landen exploiteren terwijl ze de toegang tot die bronnen voor deze landen beperken, in het kader van klimaatverandering. De Europese Commissie kwam via een woordvoerder met een repliek op de kritiek. Ze stelt dat de EU ‘massaal investeert in hernieuwbare energiebronnen en energie-efficiëntie’, zowel hier als elders in de wereld. ‘Veel landen krijgen de kans om hun koolstofintensieve ontwikkeling achter zich te laten en te profiteren van een groenere, gelijkwaardiger economie die miljoenen mensen toegang geeft tot energie.’ Ondertussen neemt het risico op gastekorten in Europa toe, terwijl de inflatie op recordpeil blijft. Die beide visies onder economen wijzen erop dat de kans op een recessie groeit. Vóór de Russische invasie in Oekraïne eind februari dacht 20 procent van de economen dat er binnen twaalf maanden twee opeenvolgende kwartalen van economische krimp zouden komen, de definitie van een recessie. Nu is dat 45 procent. De Franse minister van Financiën Bruno Le Maire verklaarde afgelopen weekend dat Europa zich moet voorbereiden op de stopzetting van gasleveringen uit Rusland. Moskou zou daarmee het Westen kunnen straffen voor zijn steun aan Oekraïne. Frankrijk moet niet alleen ‘heel voorzichtig’ zijn met zijn energieconsumptie, aldus Le Maire, maar ook gasvoorraden aanleggen, administratieve belemmeringen voor de ontwikkeling van hernieuwbare energie wegwerken, en zijn programma om nieuwe kerncentrales te bouwen versnellen. Volgens ING belandt de eurozone sowieso in een recessie, of de gasleveringen uit Rusland nu stilvallen of niet. Econoom Carsten Brzeski verwacht dat de recessie eind dit jaar in de boeken gaat. ‘Het langverwachte economische herstel van de eurozone is geannuleerd’, schrijft hij in een notitie. ‘Geen enkel huidige risico voor de economie van de eurozone zal snel verdwijnen.’ Belangrijker nog dan het wel of niet intreden van een recessie, is de ernst ervan. Een grote economische schok maakt het des te moeilijker voor de Europese Centrale Bank om de hoge inflatie te bestrijden. Het renteverschil met de Verenigde Staten zal daardoor toenemen in het voordeel van die laatste, wat de euro verder doet verzwakken. Het gevolg daarvan laat zich voelen in de import van grondstoffen die doorgaans in dollars worden afgerekend, wat neerkomt op het invoeren van inflatie.||https://www.volkskrant.nl/economie/kritiek-op-groen-kolonialisme-van-het-westen-neemt-toe~b5f1e611/
2022-07-11||De balans na tien jaar stadsvernieuwing in Rotterdam- Zuid: de vooruitgang is er, maar nog lang niet genoeg||Naar het zogenoemde Nationaal Programma Rotterdam Zuid (NPRZ) wordt sinds 2012 met argusogen gekeken in de rest van het land. Marco Pastors, voormalig wethouder van Leefbaar Rotterdam, kreeg de leiding over het miljoenenproject (30 miljoen euro per jaar) om dat deel van de stad overeind te trekken. Dat lukt redelijk, volgens een tussentijds voortgangsrapport dat maandag werd gepresenteerd. Zo gaan er veel jongeren van school met een baangarantie op zak, hebben de meeste scholen ondanks het lerarentekort de schooldag verlengd, gaan de schoolprestaties omhoog, krijgen er meer mensen een baan, en gaat de kwaliteit van de woningen vooruit. Het programma heeft inmiddels elders navolging gekregen: binnen het nieuwe Nationaal Programma Leefbaarheid en Veiligheid krijgen negentien achterstandswijken geld van het Rijk om hun problemen aan te pakken. ‘Het NPRZ is een groot goed: het dient als voorbeeld voor het vergroten van kansengelijkheid in heel Nederland’, concludeert Martin van Rijn, die het rapport als onafhankelijk beoordelaar opstelde. Het programma werd opgericht om de kluwen aan sociale, economische en maatschappelijke problemen van Rotterdam-Zuid in samenhang aan te pakken. Die problemen bestonden onder andere uit slechte schoolresultaten voor kinderen, hoge werkloosheid, hoge criminaliteit, en meer armoede dan in andere stadsdelen. Het Rijk en de gemeente Rotterdam sloegen daarop de handen ineen voor een grootschalige aanpak van de problemen. De ambities van het NPRZ liggen hoog: zo moeten leerlingen in Zuid in 2030 op hetzelfde niveau scoren als het gemiddelde in de vier grote steden en moet de helft van de mbo-leerlingen een zorg- of techniekopleiding volgen, om de baankansen te vergroten. Ook zijn er ambities op het gebied van werkgelegenheid en het verlagen van het aantal uitkeringen. Tot slot is het plan om 35 duizend slechte woningen op te knappen of te slopen om ruimte te maken voor nieuwbouw. De kans dat de veranderingen in de komende tien jaar volgens plan versnellen en op die manier de resterende ambities ook worden gehaald, is volgens het rapport ‘klein’. Tijdens de coronaperiode is namelijk gebleken hoe broos sommige resultaten zijn: niet alleen raakten veel inwoners hun baan kwijt, ook op scholen ging veel van de geboekte vooruitgang verloren. ‘Dat onderstreept het belang van het NPRZ’, zegt Van Rijn. Ook op het gebied van huisvesting blijven er grote uitdagingen, niet in het minst omdat de ambities niet altijd overeenkomen met wat bewoners zelf willen. Zo wil de gemeente meer koop- en middenhuurwoningen op Zuid bouwen, om tot gemengde buurten te komen. Onder buurtbewoners is er weerstand tegen het slopen van woningen, bijvoorbeeld in de Tweebosbuurt, om ruimte te maken voor die nieuwbouw. Oud-minister Van Rijn adviseert daarom in het vervolg van het programma het bondgenootschap met de bewoners te versterken. Ook raadt hij aan meer middelen in te zetten voor het verbeteren van huizen in de particuliere voorraad. Zijn andere aanbevelingen zijn om ook aandacht te besteden aan de ontwikkeling van kinderen voordat ze op de basisschool aankomen, en om meer initiatieven op wijkniveau te ontplooien.||https://www.volkskrant.nl/nieuws-achtergrond/de-balans-na-tien-jaar-stadsvernieuwing-in-rotterdam-zuid-de-vooruitgang-is-er-maar-nog-lang-niet-genoeg~bd4a9aab/
2022-07-11||Alleen al de ontroering van de Srebrenica-nabestaanden is reden om voortaan niet zo lang te wachten met excuses||De Nederlandse regering en het maken van excuses: het was decennialang een uiterst moeizame combinatie. Wás, want opeens zit er schot in. In rap tempo zetten de kabinetten-Rutte zich over alle aarzelingen heen. Er kwamen na 75 jaar excuses voor de passieve houding tegenover de Jodenvervolging en ‘diepe excuses’ voor het Nederlandse geweld in Indonesië, na 27 jaar excuses voor de in de steek gelaten Nederlandse militairen van Dutchbat III, het bataljon dat er in 1995 bij was in Srebrenica, en maandag volgden dan eindelijk ook de excuses aan de nabestaanden van de tragedie daar. De politieke voorbereidingen voor de excuses voor de Nederlandse bijdrage aan de slavernij zijn intussen begonnen. De aarzelingen worden vaak toegeschreven aan de angst voor enorme schadeclaims. Dat speelt ongetwijfeld een rol, maar het zit doorgaans dieper. In het geval van Indonesië bijvoorbeeld duurde het lang voordat in regeringskringen überhaupt het besef doordrong dat Nederland daar geen gerechtvaardigde oorlog voerde. De kwestie-Srebrenica is minstens zo complex. Diepe droefenis was er al betrekkelijk snel over de Nederlandse onmacht om de genocide te voorkomen. Het tweede kabinet-Kok trad er in 2002 om af en premier Kok kon er tot aan zijn dood niet zonder zichtbaar verdriet over praten. Tegelijkertijd begon bij Kok de weerstand om er ook expliciet excuses voor te maken. We zijn wel verantwoordelijk voor de falende bescherming, was steeds de leidraad, maar niet voor de massamoord: dat zijn Mladic en Karadzic, de Bosnisch-Servische leiders. Dat toenmalig minister Bot van Buitenlandse Zaken in 2005 van de nabestaanden het verwijt kreeg dat hij zelf een oorlogsmisdadiger was, droeg niet bij aan de Nederlandse bereidwilligheid. Deel van het patroon is onmiskenbaar dat alle direct betrokkenen kennelijk eerst overleden moeten zijn, of tenminste met vergevorderd pensioen, voordat er politieke ruimte ontstaat om de stap naar erkenning te zetten. In die erkenning ligt de waarde van het gebaar. Want met excuses komt geen van de 8.000 vermoorde mannen terug, maar voor de ontroerde nabestaanden bleken ze maandag toch van groot belang. Ze voelen het als een vorm van rehabilitatie voor hun verloren geliefden en voor henzelf, ze staan iets minder alleen in hun rouw. Hun ontroering daarover zou voor toekomstige kabinetten een aansporing moeten zijn om voortaan niet meer zo lang te wachten.||https://www.volkskrant.nl/columns-opinie/alleen-al-de-ontroering-van-de-srebrenica-nabestaanden-is-reden-om-voortaan-niet-zo-lang-te-wachten-met-excuses~bf146404/
2022-07-11||Europees Hof maant Turkije om filantroop Kavala vrij te laten, strafprocedure naar volgende fase||De uitspraak maandag van de rechters brengt de strafprocedure van de Raad van Europa tegen Ankara in een volgende fase. Het Comité van Ministers van de Raad van Europa is nu aan zet. Dat kondigde vorig jaar een ‘inbreukprocedure’ tegen Turkije aan. De opeenvolgende juridische stappen en sancties kunnen uiteindelijk leiden tot het schorsen van Turkije als lid van de Raad van Europa. Twee jaar geleden al gaf het EHRM de Turkse regering opdracht Kavala, die in oktober 2017 werd gearresteerd, vrij te laten. Het hof stelt nu vast dat Turkije in gebreke is gebleven. De Turkse regering heeft keer op keer laten weten zich niets te zullen aantrekken van de aanwijzingen uit Straatsburg, de zetel van het hof. President Recep Tayyip Erdogan heeft gezegd dat, als de Raad van Europa uitspraken van Turkse rechters niet respecteert, Turkije niet langer respect zal hebben voor de uit 46 landen bestaande Raad van Europa. Een besluit om een lidstaat van de Raad van Europa te schorsen, wordt niet lichtvaardig genomen. De raad is vooral gericht op het handhaven van het Europese Verdrag voor de Mensenrechten. Als een lidstaat is geschorst, heeft het verdrag in dat land geen geldigheid meer en kunnen burgers van het land niet langer naar het hof in Straatsburg stappen om hun recht te halen. De 64-jarige Kavala is een vooraanstaand figuur in het maatschappelijk middenveld van Turkije. Hij is directeur van Anadolu Kültür, een organisatie die culturele en sociale projecten ondersteunt. Anadolu Kültür werkt veel met kunstenaars, minderheden en kansarme kinderen. Kavala wordt beticht van pogingen om met zijn vermeende bemoeienis met en financiering van de Geziprotesten van 2013 in Turkije de regering omver te werpen. Een rechter sprak hem daar in eerste aanleg van vrij, omdat er geen enkel bewijs zou zijn, maar justitie zette door en besloot er zelfs nieuwe aanklachten aan toe te voegen, te weten spionage en deelname aan de mislukte staatsgreep van 2016. Die aanklachten kwamen tijdens de rechtszaak te vervallen. De Gezi-zaak is echter overeind gebleven, met een bewijsvoering die door mensenrechtenorganisaties ‘krankzinnig’ is genoemd. Kavala heeft niet de mogelijkheid van voorwaardelijke vrijlating.||https://www.volkskrant.nl/nieuws-achtergrond/europees-hof-maant-turkije-om-filantroop-kavala-vrij-te-laten-strafprocedure-naar-volgende-fase~b552e97e/
2022-07-11||Door Luit Bakkers sterke theaterpersoonlijkheid biedt ‘A garden of heavenly delights’ vermaak én heling ★★★☆☆||Tussen de kerkgangers in de voormalige Sacramentskerk in Amsterdam-Noord verschijnt priester Luit Bakker, slingerend met een wierookvat. In een poging ons te raken en ‘de gemeenschap te worden die we willen’, neemt de expressieve theatermaker ons mee naar een andere realiteit. Op een enorm scherm dat voor ons hangt verschijnt Bakkers naakte vrouwelijke avatar, die middels sensoren met haar is verbonden. Allereerst introduceert ze ons een demon uit de lesbische onderwereld, die het helemaal heeft gehad met het echte kwaad in de wereld: de heteroseksualiteit. ‘Die saaie driestapssprong. Neukie neuk. Trouwie trouw. Huisje boompje fucking beesten. De burgerlijkheid. En wel buiten de deur pissen. Zaadje Karbaatje.’ Gedurfd en geestig, deze zinnelijke demon, evenals een feminiene octopusvrouw die hinderlijke millennialtaal uitslaat (‘ik voel me superblessed’) en haar baarmoeder aanbidt. Laverend tussen haar bonte personages, knap gecreëerd door virtueel kunstenaars Pleun Gremmen en Noémi Biró, ga je je gaandeweg afvragen wat Bakker ons nu wil vertellen. Dan begint ze een anekdote over een feestje in een nieuwbouwwijk, waar haar, de enige lesbienne, een gevoel van eenzaamheid overmant. Langzaam ontdoet Bakker zich dan van het avatarpak, predikt ze het recht om jezelf te kunnen zijn en acteert ze zo kwetsbaar alsof ze daar naakt in de kerk staat. Met heldere stem nodigt ze het publiek ook nog uit om naar voren te komen en haar utopische tuin te komen bekijken. Het hoge knuffelgehalte aan het einde is mijlenver verwijderd van de furie waarmee Bakker losbarstte, wat de voorstelling een bomvolle achtbaanrit maakt. Door de knappe montage van eindregisseur Lotte Bos en Bakkers sterke theaterpersoonlijkheid biedt A garden of heavenly delights uitdagend vermaak én heling, waardoor je welhaast zou willen toetreden tot deze regenboogkerk.||https://www.volkskrant.nl/cultuur-media/door-luit-bakkers-sterke-theaterpersoonlijkheid-biedt-a-garden-of-heavenly-delights-vermaak-en-heling~bfef1be5/
2022-07-11||Oud-vakkenvuller Abdelhamid Idrissi begint gratis supermarkt voor kwetsbare gezinnen||Pas maar op, als je sociaal ondernemer Abdelhamid Idrissi bezoekt in een van zijn 47 studiezalen in de kwetsbare wijken van Amsterdam en Zaandam. Voor je het weet, ga je kansarme jongeren helpen bij hun huiswerk, bij het vinden van een stageplek of bij het voeren van een belangrijk gesprek. De overheid wil meer doen om de overdracht van armoede van ouder op kind te bestrijden. Voormalig vakkenvuller Idrissi doet dat al jaren, met een leger vrijwilligers. Zijn nieuwste project: een supermarkt waar gezinnen tijdelijk gratis kunnen winkelen. Wie is deze gelauwerde ongelijkheidsbestrijder? ‘Ik had na afloop pijn aan mijn wangen van het glimlachen’, zegt advocaat Elsbeth van Rhijn, die een studiezaal bezocht voor een stichting die geld aan goede doelen schenkt. ‘De manier waarop hij met de kinderen omgaat; de aandacht voor goed gedrag, de rustige, veilige sfeer. Abdelhamid is een visionair die iedereen weet te raken met de verhalen die hij vertelt over de kinderen.’ Rijksambtenaar Ronilla Snellen: ‘Abdelhamid is een brug tussen de bevoorrechte wereld van hoogopgeleide witte Nederlanders, en die van de kwetsbare wijken, waar veel bewoners bezig zijn met overleven.’ Je weet wel dat het bestaat, stelt Snellen, maar Abdelhamid laat het je ook voelen. ‘Hij is de koning van de kansongelijkheid’. Adviseur Bojana Duovski vindt het niet raar dat vrijwilligers in de rij staan om Idrissi te helpen. Net als Van Rhijn en Snellen biedt zij haar diensten vrijwillig aan. ‘Er is een wachtlijst omdat iedereen ziet dat hij oprecht de kinderen uit deze wijken wil helpen’. Waarderingen zoals Amsterdammer van het Jaar (2019) of de Hélène de Montigny-prijs (2022) doen hem volgens haar niet veel. ‘Hij wordt pas echt blij als een kind goed nieuws appt.’ De 33-jarige Idrissi groeide op in de Amsterdamse buitenwijk Geuzenveld, waar relatief veel kinderen opgroeien in armoede, rondhangen op straat en voortijdig schoolverlaten. Zelf mocht hij van zijn ouders, die geen Nederlands spreken, alleen op school, op een sportclub of thuis zitten, vertelt hij in de podcast Nieuw Publiek Werken. Zijn vader adviseerde hem bouwkunde te studeren, want dan heb je altijd werk. ‘Ik lag een maand wakker met buikpijn, ik was nog nooit buiten mijn wijk geweest, moest voor het eerst met de metro. Ik dacht dat iedereen daar last van had, maar dat was niet zo.’ Idrissi ontdekte dat zijn medestudenten wél een laptop hadden, en internet thuis, vragen durfden te stellen en op een beleefde manier ‘nee’ konden zeggen. In de Albert Heijn, waar Idrissi een bijbaan heeft, kijken buurtgenoten juist tegen hem op omdat hij studeert. Hij stoort zich naar eigen zeggen aan het onderlinge pest- en machogedrag van zijn leeftijdsgenoten en besluit één collega daarop aan te spreken. ‘Ik toonde interesse, gaf schouderklopjes, legde uit hoe je met klanten praat, en wat het belang is van een glimlach. Na twee weken was het een andere jongen!’ Na zijn studie vindt Idrissi werk bij een bouwbedrijf, maar toch kiest hij uiteindelijk voor de buurtsuper. Over deze keuze appt Idrissi desgevraagd: ‘Het was snel duidelijk dat de jeugd in de supermarkt mij harder nodig had dan de bouwwereld. Ik voelde dat ik daar het verschil maakte.’ Op zijn 22ste zet Idrissi een eerste studiezaal voor kinderen op in Geuzenveld. Inmiddels telt zijn stichting tweehonderd medewerkers, waarvan 42 betaalde, en ontvangt hij geld van gemeente en bedrijven. Het heeft jaren geduurd, stelt Idrissi, voordat hij doorkreeg welke stappen nodig zijn om kwetsbare kinderen te helpen: armoede verlichten (bijvoorbeeld met de gratis supermarkt), daarna zelfvertrouwen opkrikken (meer vaardigheden) en daarna de wereld buiten hun wijk ontdekken (bijvoorbeeld naar een museum). Idrissi droomt van studiezalen door heel Nederland. Hij is ook begonnen met begeleiding van ouders. Vraag naar de zwakke kant van Idrissi, en alle adviseurs roepen hetzelfde: hij kan geen koers houden. ‘Iedereen wil wat van hem – kinderen, ouders, bedrijven, overheden – en hij zegt nooit nee’, verzucht adviseur Duovski. ‘Ik heb hem uitgelegd dat iemand anders beter nieuwe lampen kan indraaien en schone theedoeken kan ophangen’, zegt advocaat Van Rhijn. ‘Iedere vergadering komt hij weer met nieuwe plannen. Dan zeg ik dat hij moet focussen. Dat reisje voor de kinderen kan ook later.’ Ambtenaar Snellen: ‘Zijn kracht is zijn betrokkenheid. Maar nu is het tijd voor strategische keuzes. Je kunt beter zes dingen goed doen, dan tien dingen een beetje.’ Verder is de koning uit Geuzenveld te bescheiden. ‘Het hoort bij zijn charme’, zegt Snellen, ‘maar om financiering te krijgen moet je soms ook bluffen. Ik moest hem eens redden, toen hij een potentiële sponsor goudeerlijk ging vertellen dat hij ook niet wist hoe zijn project zou uitpakken.’ Wie Idrissi uitnodigt voor een symposium, kan voortaan ook een rekening verwachten. Wie goede sier wil maken met aandacht voor kansongelijkheid, stelt Duovski, moet ook bereid zijn een bijdrage te leveren aan de stichting. Idrissi begon vorige week een crowdfunding voor zijn FRIS supermarkt. De bedoeling is dat telkens tachtig gezinnen die gebruikmaken van zijn studiezalen daar een halfjaar gratis kunnen winkelen. Op voorwaarde dat zij die rust gebruiken om hun leven een positieve draai te geven. In de supermarkt doen jongeren ook werkervaring op. ‘Supermarktketens kunnen een sleutelrol spelen bij het begeleiden van kansarme jongeren en gezinnen’, zegt Duovski. ‘We hebben veel ketens benaderd, maar die begrijpen ons concept niet helemaal. Dus nu begint Abdelhamid een eigen winkel.’||https://www.volkskrant.nl/nieuws-achtergrond/oud-vakkenvuller-abdelhamid-idrissi-begint-gratis-supermarkt-voor-kwetsbare-gezinnen~b2a8047d/
2022-07-11||Opinie: Pas op met fossiele investeringen, laat Afrika niet Europaʼs benzinepomp worden||De Afrikanen, die in de frontlinie zijn geworpen van een klimaatcrisis die zij niet hebben veroorzaakt, dringen er al lang bij de rijke landen op aan om af te stappen van fossiele brandstoffen en hun uitstoot van broeikasgassen te verminderen. Maar in plaats van gehoor te geven aan die oproepen, zijn de rijken verslaafd gebleven aan olie en gas – waarvan, in het geval van Europa, een groot deel afkomstig is uit Rusland. Nu gaan ze nog een stap verder: in hun streven om niet langer afhankelijk te zijn van Russische energie, wenden ʼs werelds rijkste economieën zich tot Afrika. De afgelopen maanden heeft de Italiaanse premier Mario Draghi zich onvermoeibaar ingezet voor nieuwe gasdeals met Algerije, Angola, Egypte en de Democratische Republiek Congo. De sluiting van elke deal – waarvan de voorwaarden ondoorzichtig blijven – werd bijgewoond door de ceo van Eni, het grootste fossiele-brandstoffenbedrijf dat actief is op het Afrikaanse continent. Met andere woorden: Draghi, een overheidsfunctionaris, heeft publieke middelen gebruikt om een Italiaans bedrijf overweldigende particuliere winsten te bezorgen. Evenzo begon de Duitse bondskanselier Olaf Scholz in mei zijn eerste officiële reis naar Afrika in Senegal, waar hij plannen aankondigde om ʻintensiefʼ energieprojecten na te streven. Er zijn reeds besprekingen begonnen over gaswinning en de productie van vloeibaar aardgas (LNG), waarbij Scholz zich bereid verklaarde technische investeringen aan te bieden in de infrastructuur van de elektriciteitscentrales in Senegal. Niet alleen degenen die de fossiele brandstoffen van het continent willen importeren, zijn van mening dat Afrika daar meer van uit de bodem zou moeten halen. Mary Robinson, oud-president van Ierland en voormalig Hoge Commissaris voor de Mensenrechten van de Verenigde Naties, heeft onlangs betoogd dat Afrika zijn enorme aardgasreserves zou moeten exploiteren. Robinson gelooft dat dit rechtvaardig zou zijn: door de toegang tot energie te verbeteren en de ontwikkeling van het continent te stimuleren, zou de winning van aardgas de honderden miljoenen Afrikanen helpen die tot dusverre door het systeem van fossiele brandstoffen in de steek zijn gelaten. Maar uiteindelijk verschilt wat zij bepleit niet veel van de strategie van Draghi en Scholz: het geld van de Europese belastingbetalers gebruiken om grote bedrijven te helpen de gasexploratie en -exploitatie op Afrikaans grondgebied uit te breiden. Robinson denkt dat het gas (en de winsten) naar de Afrikanen zullen gaan, maar het is veel waarschijnlijker dat het naar Europa verdwijnt. Zoals de Oegandese klimaatactiviste Vanessa Nakate onlangs opmerkte, is de ontwikkeling van fossiele brandstoffen niets nieuws voor Afrika, en toch is het al heel lang niet gelukt om de energiearmoede te verminderen of welvaart te brengen. Afrikaanse economieën die afhankelijk zijn van de export van fossiele brandstoffen kennen feitelijk een tragere economische groei – soms wel drie keer zo traag – dan economieën met een gediversifieerde economie. In Mozambique hebben buitenlandse bedrijven, onder leiding van Eni en TotalEnergies, bijna 30 miljard dollar geïnvesteerd in de ontwikkeling van offshore aardgasreserves en LNG-capaciteit. Toch heeft 70 procent van de bevolking nog steeds geen toegang tot elektriciteit. Het is onaanvaardbaar, om niet te zeggen onrechtvaardig, dat Duitsland en Italië Afrikaanse landen ertoe aanzetten hun beperkte financiële reserves te steken in de ontwikkeling van een industrie voor de winning en uitvoer van fossiele brandstoffen voor Europese consumenten, vooral omdat de Europese vraag binnen enkele jaren zal instorten, nu de investeringen in duurzame energiebronnen op gang beginnen te komen. Dergelijke investeringen vormen een integraal onderdeel van het plan van de Europese Unie om een einde te maken aan haar afhankelijkheid van Russische energie. De EU streeft er nu naar het aandeel van hernieuwbare energiebronnen in haar energiemix te verhogen naar 40 procent – of zelfs 45 procent – in 2030, en de totale vraag naar gas zal naar verwachting in 2030 met 30 procent zijn gedaald. Bovendien zijn Duitsland en Italië beide van plan om in de komende dertig jaar een netto-nuluitstoot te bereiken. De nieuwe EU-grensbelasting op koolstof zal de transitie verder versnellen, aangezien die belasting landen bestraft die vast blijven zitten aan fossiele brandstoffen. Olie- en gasbedrijven zijn zich terdege bewust van de impact die deze verschuiving op hun bedrijfsresultaten zal hebben. Voor hen komt het doel om de productie in Afrika op te voeren neer op een cynische poging om elke druppel winst uit een krimpende bedrijfstak te persen nu het nog kan. Het feit dat zij de Afrikaanse landen met de gestrande activa (zoals boorinstallaties en raffinaderijen, red.) zullen laten zitten, is voor hen net zo onbelangrijk als hun bijdragen aan de klimaatverandering zijn geweest. Robinson heeft in één ding gelijk: Afrikanen moeten toegang hebben tot energie om een waardig leven te kunnen leiden. Maar dat is geen reden om te investeren in een systeem dat al heeft gefaald – precies het systeem waarvan Europa zich nu probeert te bevrijden. In plaats daarvan moet Afrika investeren in gedistribueerde hernieuwbare-energiesystemen, die ons continent echte welvaart en veiligheid zouden bezorgen, in plaats van ons voedsel te vergiftigen, onze rivieren te vervuilen en onze longen te verstikken ten bate van verre aandeelhouders. Afrikaanse voorvechters van klimaatrechtvaardigheid zijn er heel duidelijk over dat we een catastrofe op aarde willen voorkomen, net zo goed als we universele toegang tot energie willen garanderen. Helaas lijken de Afrikaanse leiders onze inzet voor beide doelen niet te delen. De Algerijnse president Abdelmadjid Tebboune en de Egyptische president Abdel Fatah al-Sisi hebben hun ontmoeting met westerse leiders niet gebruikt om steun te eisen voor de transitie naar hernieuwbare energie, maar zijn overeengekomen de productie en export van olie en gas naar Europa op te voeren. De Senegalese president Macky Sall lijkt erop gebrand zich bij hen aan te sluiten en van Senegal een fossielebrandstofleverancier voor Europa te maken. Tijdens eeuwen van koloniale overheersing vroegen wij, als de Europese leiders tegen ons Afrikanen zeiden dat we moesten springen: ʻHoe hoog?ʼ Nu vertellen Duitsland en Italië ons dat we onszelf moeten opzadelen met een infrastructuur voor fossiele brandstoffen die onze economieën weldra zal belasten en ons naar een klimaatramp zal voeren. We moeten reageren met een krachtig ʻneeʼ en in plaats daarvan eisen dat landen als Duitsland en Italië, en leiders als Robinson, ons steunen bij de ontwikkeling en invoering van nieuwe systemen voor hernieuwbare energie. Vertaling Menno Grootveld, copyright Project Syndicate||https://www.volkskrant.nl/columns-opinie/opinie-pas-op-met-fossiele-investeringen-laat-afrika-niet-europa-s-benzinepomp-worden~beb30a15/
2022-07-11||Opinie: Laat Rabobank verantwoordelijkheid nemen en meebetalen aan oplossen stikstofcrisis||Een jaar geleden stelde LTO Nederland dat de landbouwsector 15,3 miljard euro nodig had om stikstof te reduceren via innovatie, verplaatsing en uitkoop van veehouderijen. De overheid creëerde vervolgens een ruimhartig fonds van 25 miljard euro. Met 13 miljard daarvan kun je in één klap de stikstofcrisis oplossen, berekende het ministerie van Financiën. In dat scenario worden vijfduizend intensieve veehouderijen dicht bij kwetsbare natuurgebieden uitgekocht. De andere 45 duizend andere boeren hoeven dan niets te veranderen. Maar waarom moet de belastingbetaler dit eigenlijk allemaal betalen? Uit onderzoek van Wageningen Environmental Research blijkt dat het aantal megastallen in ons land in de afgelopen tien jaar meer dan verdubbeld is. Boerenleenbank Rabobank is hier de hoofdverantwoordelijke. Zij had beter moeten weten dat zij investeerde in stranded assets: kapitaal dat door veranderende omstandigheden zal worden afgeschreven. Net als paardenfokkers zijn vervangen door autofabrieken en walvisolie door andere energiebronnen, zullen megastallen worden vervangen door bioreactoren voor kweekvlees of vergelijkbare innovaties die efficiënter, gezonder en schoner voedsel produceren. Als het aan paardenfokkers en walvisjagers had gelegen, waren paarden nog steeds ons vervoermiddel en walvisolie onze energiebron. Het verschil met nu is dat overheden destijds enorm investeerden in de nieuwe technologieën, door bijvoorbeeld de benodigde infrastructuur aan te leggen. Daardoor kregen investeerders dollartekens in hun ogen en begon de bal te rollen. Rabobank had kunnen anticiperen op de rap veranderende omstandigheden door klimaat, natuur, stikstof, waterkwaliteit en zoönoserisico’s in ons dichtbevolkte land. Maar Rabobank wist tegelijkertijd dat de overheid blindelings garant staat voor deze stranded assets. De bank ging dan ook gestaag door met het financieren van megastallen. Ongeveer zoals de banken die roekeloos kredieten verleenden, daarmee een wereldwijde kredietcrisis veroorzaakten en vervolgens door de belastingbetaler werden gered. Zowel Rabobank als onze overheid mag een voorbeeld nemen aan andere partijen die wél anticiperen op de toekomst van landbouw en voedsel. Zo investeerde de Singaporese overheid sinds 2013 7,6 miljard euro in hoogwaardige vleesvervangers. Nu richt de stadstaat de pijlen op hightech-indoorlandbouw die geen last heeft van weersextremen en schaarste van grondstoffen en landbouwgrond. Denk aan kweekvlees, algen en precisiefermentatie (waarbij micro-organismen de voedingsbodem omzetten in eiwitten, die de basis vormen voor vleesvervangers). Singapore is hard op weg het Silicon Valley van de food tech te worden. Deze nieuwe voedselproductie heeft de toekomst. Omdat de houding verandert (bijna een op de vijf Nederlandse jongeren eet geen vlees meer), maar ook vanwege ecologische en economische krachten. IPCC, het klimaatpanel van de VN, benoemt de bedreigingen: veevoer zal schaarser en dus duurder worden door toenemende weersextremen. Water voor veevoergewassen zal concurreren met drinkwater. Hittestress veroorzaakt bij het vee vaker voortijdig sterven, gezondheids- en vruchtbaarheidsproblemen. Landbouwgrond zal steeds meer ingezet moeten worden voor klimaatadaptatie en de circulaire biobased economie. Nieuwe methoden van voedselproductie zullen ondertussen opgeschaald worden en daarmee goedkoper zijn, waardoor de veehouderij een productiewijze van het verleden wordt. Dit zal mede gebeuren dankzij slimme overheden zoals die van Singapore, maar ook Israël, Japan, de VS, China, het Verenigd Koninkrijk en Zwitserland die allemaal nieuwe technologieën steunen met wetgeving en subsidies. Uitkoop en innovatie van megastallen betekenen weggegooid belastinggeld dat de burger moet ophoesten. We staan er zo voor dankzij de roekeloze investeringen van Rabobank en de blindelingse steun van de Nederlandse overheid. Die laatste neemt nu verantwoordelijkheid. Maar ook Rabobank mag de belastingbetaler tegemoet komen. Dit kan de bank doen door samen met die vijfduizend veehouders (van wie het grootste deel klant zal zijn) te kijken hoe ze de schulden kunnen afschrijven. Verkoop van een deel van de landbouwgrond ten behoeve van bouwgrond voor woningen kan hierbij helpen. De overheid moet ondertussen verstandig omgaan met ons geld. Dus geen belastingcent meer naar stranded assets. Wel: stevig investeren in nieuwe voedselproductie, de biobased economie, klimaatadaptatie, waterkwaliteit en natuurherstel. Hieraan kunnen boeren en de andere spelers in de keten (inclusief de banken) uiteraard ook meewerken en geld verdienen.||https://www.volkskrant.nl/columns-opinie/opinie-laat-rabobank-verantwoordelijkheid-nemen-en-meebetalen-aan-oplossen-stikstofcrisis~bf39c6ad/
2022-07-11||Moordenaar Abe doodde Japanse oud-premier mogelijk vanwege vermeende banden met religieuze sekte||In Japanse media, die waarschijnlijk uit angst voor juridische stappen door de Moonsekte de religieuze groepering niet bij naam noemde, duiken steeds meer details op over de 41-jarige Tetsuya Yamagami. Zo heeft de politie in zijn auto ook houten borden met gaten gevonden, waar Yamagami zijn wapen op zou hebben getest. De werkloze oud-marinier, die vrijdag direct na de dodelijke schoten op Abe werd overmeesterd en gearresteerd, zou volgens Japanse media ook op een gebouw van de Moonsekte zijn wapen hebben geprobeerd, nadat hij het met behulp van YouTube-video’s en zijn militaire ervaring in elkaar had geknutseld. Daar deed Tomihiro Tanaka, de voorzitter van de Japanse tak van de Verenigingskerk, maandag in een persconferentie geen mededelingen over. Wel bevestigde hij dat de moeder van Yamagami, wier naam niet werd vrijgegeven, maandelijks meedoet aan kerkactiviteiten. Tanaka zei dat ze in 1998 was toegetreden. De organisatie wist dat ze rond 2002 in ernstige financiële moeilijkheden was gekomen, maar zegt niets over de omstandigheden te weten. Wegens het politieonderzoek gaf Tanaka geen details over de donaties van de vrouw. Yamagami had eerst een kerkleider als doelwit, maar omdat dat te moeilijk was, richtte hij zich op Abe. De schutter zou op het idee gekomen zijn door verhalen op het internet over Abes grootvader, oud-premier Nobusuke Kishi, die van 1957 tot en met 1960 regeerde. Na zijn aftreden zou Kishi als fervente anticommunist banden hebben aangeknoopt met de oprichter van de Verenigingskerk, Sun Myung Moon. Deze Zuid-Koreaanse dominee riep zichzelf in de jaren vijftig van de vorige eeuw uit tot messias. De inmiddels overleden Moon was een uitgekookte zakenman, met een groot politieke netwerk in de VS en Azië. Zijn kerkgenootschap is populair in Zuid-Korea, de Verenigde Staten en vooral Japan, waar 600.000 van de 10 miljoen leden wereldwijd zich bevinden. De steenrijke Verenigingskerk komt echter regelmatig in opspraak omdat oud-leden, vaak afkomstig uit de arme lagen van de bevolking, zich beklagen over druk te doneren. In Japan is een voormalig gelovige vorig jaar door een rechtbank in Tokio in het gelijk gesteld als slachtoffer van ‘psychologische manipulatie’: zij werd overgehaald steeds grotere bedragen aan cursussen, ceremoniën voor overledenen en spirituele lectuur uit te geven. De Verenigingskerk ontkende maandag dat Abe een volgeling van Moon is of de kerk adviseerde. De oud-premier had echter wel banden met de organisatie, blijkt uit video’s op de website van de Verenigingskerk. Daar is te zien hoe Abe, een bekende hardliner inzake Noord-Korea, de kerk vorig jaar feliciteerde met diens bijdrage aan ‘vrede op het Koreaanse schiereiland’. Dat riep protest op van een Japanse organisatie van advocaten tegen ‘verkoop van spiritualiteit’, omdat de Moonsekte dergelijke lof van hooggeplaatste politici ‘gebruikt als een certificaat van overheidsgoedkeuring’. Abe wordt dinsdag begraven. De regeringscoalitie van LDP en het kleine Komeito wonnen zondag bij de verkiezingen voor het Hogerhuis 76 van de 125 vrijgekomen zetels. De officiële uitslag wordt later op maandag verwacht, maar deze winst geeft premier Fumio Kishida de komende drie jaar de ruimte om de ambities van Abe, zoals het opvoeren van de defensie-uitgaven en het herschrijven van de pacifistische Japanse grondwet, proberen door te voeren. Abe liep daarbij als premier vast op gebrek aan politieke steun.||https://www.volkskrant.nl/nieuws-achtergrond/moordenaar-abe-doodde-japanse-oud-premier-mogelijk-vanwege-vermeende-banden-met-religieuze-sekte~b6ec6ad4/
2022-07-11||Is mindfulness echt goed voor iedereen?||Mindfulness – met volle aandacht leven in het hier en nu – lijkt soms wel de nieuwe haarlemmerolie. De populaire aandachtstraining is overal omarmd, in bedrijven, het onderwijs, de zorg en zelfs het leger. Ook ggz-instellingen hebben de leer zonder morren opgenomen in hun zorgaanbod. Want, zo klinkt het vaak, mindfulness is wetenschappelijk bewezen effectief. Er is veel wetenschappelijk onderzoek gedaan naar mindfulness. Dankzij die duizenden studies zijn overal in de samenleving deuren voor mindfulness opengezwaaid. Maar kwantiteit zegt natuurlijk niets over kwaliteit. Een controlegroep ontbreekt vaak, zodat de onderzoekers zelf ook niet kunnen vaststellen of mindfulness beter is dan, om maar een paar voorbeelden te noemen, dansen, wandelen of de kat op schoot aaien. Het aantal proefpersonen is in de meeste gevallen erg klein. En het gros van de onderzoeken die helemaal geen effecten laten zien, belandt ongepubliceerd in de prullenbak. Ga niet met de resultaten van slecht uitgevoerd onderzoek aan de haal, waarschuwen critici. Maar dat advies lijkt aan dovemansoren gericht. Inmiddels vergoeden Nederlandse zorgverzekeraars mindfulness als onderdeel van een therapie bij mensen met terugkerende depressies. Mindfulness op scholen moet jongeren behoeden voor burn-out en somberheid. Google heeft zijn eigen Search Inside Yourself Mindfulness Program. In Londen krijgen zesduizend kinderen mindfulness op school. Ook Amsterdam kent al twee ‘mindful scholen’. Het maakt zelfs wetenschappers die zweren bij meditatie ongerust. ‘Er is iets helemaal fout gegaan met de wetenschap rondom mindfulness’, schreef experimenteel psycholoog Miguel Farias in 2016 al. Hij stelt dat ongefundeerde claims in de wetenschap ertoe hebben geleid dat in de media hoge verwachtingen van mindfulness zijn gecreëerd. Een populaire opvatting is om mindfulness te zien als onderdeel van een gezonde leefstijl. Aandacht kun je trainen, net zoals je je spieren kunt trainen door te gaan sporten. Ronduit misleidend, vindt Farias. ‘Zo’n uitspraak propageert een simplistisch beeld van de menselijke geest.’ Bovendien is het een sprookje dat mindfulness voor iedereen goed is, stelt hij. Voor de een werkt het, voor de ander niet. ’De pretentieuze verwachting dat je mensen beter kunt laten functioneren met een meditatietechniek is niet alleen naïef, maar ook gevaarlijk.’ Farias publiceerde in 2020 een systematisch overzichtsartikel over nadelige effecten van meditatie. Hij analyseerde 83 studies, waarvan 55 studies bijwerkingen rapporteerden. Een op de twaalf mensen kreeg last van angst, depressie, cognitieve stoornissen, maag- en darmklachten of gedachten aan zelfdoding. Ook andere mindfulnessonderzoekers schreven in een inmiddels beroemd artikel dat overdreven claims, het weglaten van negatieve effecten en het publiceren van slecht ontworpen studies het grote publiek kunnen misleiden en schaden. In ons land is het Radboudumc Centrum voor Mindfulness de grootste producent van Nederlands onderzoek naar meditatie en aandachtstraining. Oprichter en hoogleraar psychiatrie Anne Speckens, zelf ook mindfulnesstrainer, erkent dat mindfulness geen feelgoodoefening is. ‘Integendeel: het kan heel confronterend zijn om bewust te ervaren wat je nu eigenlijk voelt.’ In Nijmegen is er geluisterd naar de kritiek: sinds enkele jaren vermelden de onderzoekers van het Centrum voor Mindfulness wél bijwerkingen. Toch blijft de kwaliteit van de studies een discussiepunt. Er speelt bijvoorbeeld nog een ander probleem in mindfulnessonderzoek: het ‘wc-eend-effect’. Vrijwel alle wetenschappers die onderzoek doen naar mindfulness, zijn zelf enthousiaste beoefenaars. En dat zorgt in het gros van de studies voor ongefundeerde claims, zegt ook de Amerikaanse psycholoog James C. Coyne, die in wetenschapsland bekendstaat om zijn vlijmscherpe analyses. Coyne gaat niet zover dat hij zegt dat mindfulness niets doet: ‘Daar ben ik te veel scepticus voor. Maar er spelen te veel financiële en intellectuele belangen. Mindfulnesscentra gekoppeld aan universiteiten halen veel onderzoeksgeld binnen en bieden ook nog eens zelf trainingen aan. Op die manier zijn de onderzoekers verzekerd van hun aanstelling, terwijl ze doorgaan met het opzetten van ondeugdelijke trials. Zo gaat het al jaren. Vooruitgang in de kwaliteit van de studies is er nauwelijks.’ Dat lijkt geen overdrijving te zijn: een systematische review uit 2017 – nota bene onder leiding van een van de grootste voorvechters van mindfulness, hoogleraar psychologie en psychiatrie Richard Davidson uit Wisconsin – concludeerde dat de kwaliteit van het mindfulnessonderzoek in tien jaar tijd nauwelijks was verbeterd. Moet je mindfulness dan maar laten? Om met de in 2007 overleden Amerikaanse psychotherapeut Albert Ellis – de grondlegger van de wél bewezen cognitieve gedragstherapie – te spreken: doe het als je het prettig vindt, maar neem het niet te serieus en beschouw het niet als een therapeutische behandeling.||https://www.volkskrant.nl/beter-leven/is-mindfulness-echt-goed-voor-iedereen~bbdcd4f1/
2022-07-11||Opmerkelijk dat de grondslag van het  pensioenstelsel buiten het debat blijft||Ons pensioenstelstelsel heeft hoge uitvoeringskosten, 8 miljard bij een inleg van 32 miljard euro. De laatste tijd wordt weer het nodige gediscussieerd over ons pensioenstelsel. Thema’s zijn de rekenrente, het feit dat er niet geïndexeerd wordt et cetera. Bijdragen onlangs in de Volkskrant op 4 juli (Cees Grimbergen), 8 juli (Lezers over Pensioenen) en 9 juli (Frank Kalshoven). Interessant is dat in deze artikelen niet de grondslag van ons stelsel (kapitaalstelsel) ter discussie wordt gesteld. Dat doet Dirk Bezemer (RUG) wel. Hij vermeldde twee jaar geleden in een artikel in De Groene dat op het ogenblik 32 miljard euro aan pensioenpremies wordt ingelegd en dat de lieve somma van 8,4 miljard euro (sic) wordt betaald aan uitvoeringskosten, bonussen en transactiekosten. Hij baseert zich daarbij op het boek Waar blijft mijn pensioen? Hoe ons pensioenstelsel uw pensioen ondermijnt van Martin ten Cate. Hij voegt er aan toe dat het in feite voordeliger zou zijn om een nieuw stelsel op basis van het omslagprincipe in te voeren. De uitvoeringskosten zouden slechts 0,1 miljard euro per jaar bedragen! Een omslagstelsel kan problemen opleveren bij een vergrijzende bevolking. Dit probleem kan ondervangen worden door de gelden, aanwezig in de huidige pensioenpotten, te gebruiken. Deze gelden zouden ook gebruikt kunnen worden voor de noodzakelijke inflatiecorrectie. De huidige politieke en financiële elite (vermogensbeheerders, pensioenfondsen) hebben begrijpelijkerwijs geen belangstelling voor een dergelijke transformatie, hetgeen duidelijk was tijdens de presentatie van het boek van Martin ten Cate. Verder nog dit; bij een omslagstelsel hoeven de deelnemers in de pensioenfondsen zich niet druk te maken of hun gelden belegd worden in maatschappelijk onwenselijke industrieën (b.v. tabaksindustrie).Fokke Oeseburg, Delft Bijna een halve eeuw geleden voorzag Gerard Reve al wat we vandaag de dag nog altijd in de media krijgen voorgeschoteld. Alleen al bij het zien van twee volle pagina’s over boerenzoon Jouke (Ten eerste, 8/7) gingen mijn gedachten uit naar Reves gedicht Roeping uit 1973: Zuster Immaculata die al vier en dertig jaar /verlamde oude mensen wast, in bed verschoont, /en eten voert, /zal nooit haar naam vermeld zien. /Maar elke ongewassen aap die met een bord: dat hij /voor dit, of tegen dat is, het verkeer verspert, /ziet ’s avonds reeds zijn smoel op de tee vee. /Toch goed dat er een God is.Hans Prinsen, Nijmegen Goed verhaal over samen een windmolen financieren (Maandag, 11/7). Volgende keer graag een uitgebreid verhaal hoe de veeteeltboeren zelf biogas kunnen maken en tegelijkertijd alle stikstof-, CO2- en energieproblemen oplossen.Sjoerd Nienhuys, Hilversum Oproep aan gepensioneerden die willen en kunnen werken: meld je massaal aan bij de werkgevers in je buurt, of waar je gewerkt hebt, of waar je van toegevoegde waarde kunt zijn. Wie voelt zich aangesproken om van de vraagkant naar de aanbodkant over te stappen?Lisette Niemeijer, Schijndel Op het moment dat een opkomende democratie in het oosten van Europa wordt geschoffeerd, wordt het bondgenootschappelijk argument (Canada als bondgenoot/handelspartner nu niet laten vallen) gebruikt om te kiezen voor Ceta door PvdA’ers in de Eerste Kamer. Een bijzondere redenatie, die ik niet echt begrijp. Willen we dan door deze neoliberale vrijhandelsargumentatie toch nog meer gaan consumeren, in plaats van consuminderen? Dat helpt toch niet om klimaatdoelen te behalen? Waarom je sociaaldemocratische idealen laten vallen ten gunste van vrijhandel en vooral winst van grote bedrijven? Zorgen zij echt zo goed voor onze inwoners/burgers/werknemers? Bovendien: op de lange termijn gaat dit toch ten koste van onze democratie? En dat is toch ook niet uit te leggen aan onze kiezers? En nu niet aan boeren? Het is olie op het vuur in ons eigen land en slecht voor samenwerking met andere linkse partijen. Dus, PvdA-­fractie: niet opschuiven in een verkeerde richting. Stem tegen Ceta.Marianne Borgman, Leeuwarden ‘Bied per direct als hoofdstroom ­biologische bedrijfsvoering aan op mbo- en hbo-nivo, in plaats van het schamele keuzevak dat het nu is’, en dat schijnbaar ook nog slechts op sommige opleidingen, volgens Anita Blijdorp. Na het vele negatieve en soms defaitistische nieuws veer ik hier van op. Yes, we can, ook hier.Paula Breeman, Leiden Ook Neelie (b)lijkt ‘Uber’ de wet te staan. En Rutte heeft er waarschijnlijk geen actieve herinnering aan dat ook hij ooit door lobbyist Kroes is benaderd.Hans Nagtegaal, Bussum Wat volgt heb ik helaas nu al drie keer in twee jaar tijd van dichtbij moeten meemaken. Het begint met het overlijden van een hoogbejaard familielid. Dan moet er na de uitvaart, in vaak heel korte tijd, een huurwoning worden ontruimd. Er zijn immers wachtlijsten voor dit soort aanleunwoningen. Het opruimen en verdelen van de meubelen en de persoonlijke spullen was daarbij nooit het probleem. Waar het mis ging, was in het contact met de woningbouwvereniging. Die eisten namelijk dat de woning in de oorspronkelijk staat, dus kaal, zou worden opgeleverd. Dat betekent echt alles eruit, tot aan de gordijnrails toe. Zo moest een anderhalf jaar oude, dure laminaatvloer uit een appartement worden uitgesloopt. Een fraaie inbouwkleerkast moest eruit. In het derde geval moesten we een binnenmuur afbreken die de woonkamer scheidde van een anders open slaapkamer. En dat terwijl we hadden aangeboden al deze zaken gratis achter te laten voor de nieuwe huurder. We hoefden er geen stuiver op te verdienen. De woningbouwverenigingen hebben hier echter geen boodschap aan. En als je het zelf niet doet, dan doen zij het voor jou op jouw kosten. Ik heb erg veel moeite met deze verspilling. Waarom kan de nieuwe huurder niet op tijd in contact worden gebracht met de vertrekkende huurder? Er is toch een wachtlijst. Als blijkt dat de nieuwe huurder een kale woning wil, dan moet daar uiteraard gevolg aan worden gegeven. Maar met deze dwingende keuze voor een kale oplevering is er geen enkele mogelijkheid voor de nieuwe huurders wat geld uit te sparen. Dat lijkt mij niet in het belang van mensen met een kleine beurs. En het is ook een pijnlijke ervaring voor iedereen die duurzaam wil leven en probeert om zo weinig mogelijk weg te gooien.Julius op de Beke, Den Haag.||https://www.volkskrant.nl/columns-opinie/opmerkelijk-dat-de-grondslag-van-het-pensioenstelsel-buiten-het-debat-blijft~b5c33bcb/
2022-07-11||In de danstheatervoorstelling Bygones mis je vooral een reden waarom het zo spookt op toneel ★★★☆☆||‘Let bygones be bygones’ betekent zo veel als ‘laat het verleden rusten’ en ‘verlos je van negatieve herinneringen’. Maar de titel van de Canadese danstheatervoorstelling Bygones, deze zomer te zien op de festivals Julidans en Noorderzon, kun je ook opvatten als ‘gedane zaken nemen geen keer’. De vijf dansers van het Out Innerspace Dance Theatre hebben duidelijk last van demonen uit het verleden. Die vliegen hen letterlijk aan, in de vorm van alledaagse voorwerpen zoals een zwarte paraplu die zich als behekst spinnenweb aan de buik van een danser kleeft, terwijl het klettert in de soundscape en een stem op band vol spijt I did it reciteert. Dat de objecten zichtbaar met touwtjes worden gemanipuleerd, lijkt erbij te horen. Out Innerspace Dance Theatre wil raadselachtige voorstellingen maken, maar het hoeft geen Hans Klok te worden: de special effects met lichtbundels, rookwolken en schaduwdansers zijn opzettelijk doorzichtig. In de theatrale motoriek, waarbij dansers soepel wijdbeens over elkaar heen laveren, de zwaartekracht tarten en kronkelend het duister in verdwijnen, is het choreografenduo David Raymond & Tiffany Tregarthen (dat recent debuteerde als gastchoreograaf bij NDT2) duidelijk schatplichtig aan de beeldende danstaal van Kidd Pivot. Beide makers dansen bij dit gezelschap van de Canadese sterchoreograaf Crystal Pite. Zo geraffineerd als bij Pite gaat het er bij dit duo nog niet aan toe. Je mist vooral een reden waarom het zo spookt op toneel. Wat voor onverteerbaars is er voorgevallen? Op de beste momenten doet Bygones denken aan de griezelige universa vol zwevende geesten van Jakop Ahlbom. Een dansspel met surrealistische flashbacks om eens goed af te rekenen met angstdromen.||https://www.volkskrant.nl/cultuur-media/in-de-danstheatervoorstelling-bygones-mis-je-vooral-een-reden-waarom-het-zo-spookt-op-toneel~b51201f2/
2022-07-11||De boerenprotesten mogen nog veel gekker||Je kunt zeggen wat je wil van die boerenprotesten, maar ik moet er wel om lachen. Dan leggen ze bij Groenlo twee door diesel aangedreven treinen aan de ketting: steentje bijdragen aan de stikfstofreductie! Of: jullie vinden natuurbeheer toch zo belangrijk? Daarom hebben we dit stuk Natura2000-gebied even ‘beheerd’, snap je ’m? Twee doodsbange koeien naar de Tweede Kamer brengen, en dan mag de minister kiezen welk dier ze diezelfde avond nog een pin door haar kop jagen. De veestapel moet toch worden gehalveerd? Zeg het maar dan: Claartje of Betsie? Ook ik heb, weliswaar om andere redenen, een hekel aan dit kabinet. Een gezamenlijke vijand verbroedert, daarom bied ik me graag aan voor de brainstorm over nieuwe protesten. Ik heb al wat denkwerk verricht. De basisboodschap is eigenlijk altijd die van een dronken man tijdens het plegen van huiselijk geweld: is dít dan wat je wilt? De humor moet je dan een beetje zoeken in het feit dat je vervolgens iets doet wat de mensen juist niet willen. Gelderse voetbalfans weten dat je ontzettend ludiek kunt zijn met slachtafval. Jullie willen minder vee? Prima, we legen een containertje met het resultaat op het schoolplein van de dochter van de staatssecretaris. Educatief! Windenergie, zijn die losers ook gek op. Zaag een windmolen om, takel ’m midden in Rotterdam omhoog en laat hem in de koopgoot donderen. Windenergie op je muil! Laatste ideetje: je doet zo’n varken een schattig bomgordeltje om en je laat het ontploffen tijdens een of andere domme woke herdenking in Amsterdam. Minder varkens, minder mensen, minder CO2. Geen dank! Het klinkt hier en daar misschien wat radicaal, maar onthoud: impact is het toverwoord, en in de brainstormfase bestaan geen slechte ideeën.||https://www.volkskrant.nl/cultuur-media/de-boerenprotesten-mogen-nog-veel-gekker~b05a60e1/
2022-07-11||Waarom wilde Gazprom zo graag Europees voetbal sponsoren? Medialogica legt het pijnlijk bloot||Toen in het voetbalseizoen 2012/2013 Gazprom de hoofdsponsor werd van de Champions League, bekroop me een vreemd gevoel. Het had niet zozeer te maken met dat iets te gezellige animatiefilmpje waarin een medewerker van Gazprom naar buiten kijkt en het Noorderlicht ziet, dat vervolgens verandert in het logo van het aardgasbedrijf, of de muzikale begeleiding – een brute mishandeling van het eerste pianoconcert van Tsjaikovski. Nee, mijn weerstand kwam voort uit het feit dat Gazprom onmiskenbaar aan Rusland verbonden was, dat toen al op het gebied van mensenrechten niet bepaald een voortrekkersrol vervulde. Bovendien: waarom zou een Russisch aardgasbedrijf de Champions League sponsoren? Wat winnen ze daarmee? Het antwoord op die vragen was me nooit helemaal duidelijk, tot de uitzending van Argos Medialogica van zondagavond. Daarin boog het onderzoeksprogramma zich over Gazprom, het staatsgasbedrijf dat nu de Russische oorlog in Oekraïne financieel ondersteunt. In 2006 werd Gazprom de hoofdsponsor van de Duitse voetbalclub Schalke 04, een deal waarmee 20 miljoen euro per jaar was gemoeid. Het contract werd getekend tijdens een staatsbezoek van Poetin aan Duitsland, waarbij de Russische president niet alleen aanwezig was, maar ook poseerde met het shirt van Schalke 04. ‘Sommige mensen hadden bedenkingen’, zei een vooraanstaande supporter in de uitzending, ‘maar de meesten vonden het een goede sponsordeal.’ Met de nieuwe miljoenen lag er sportief succes in het verschiet. Rusland had ondertussen andere belangen. ‘Gazprom was van het grootste strategische belang voor Rusland’, legde journalist en Rusland-kenner Hubert Smeets uit. ‘Wij hadden kunnen weten dat Gazprom voor Poetin meer was dan een commercieel bedrijf dat gas oppompte en doorverkocht.’ Maar de liefde voor geld maakte blind. Chris Woerts verwoordde het fraai in de uitzending. Als voormalig directeur van Feyenoord probeerde hij Gazprom als sponsor aan de club te verbinden. Dit was lang voordat het conflict met Oekraïne speelde, maar zijn opmerking was desalniettemin veelzeggend: ‘Iedereen die de juiste prijs betaalt, past op het shirt van Feyenoord.’ Feyenoord werd uiteindelijk nooit gesponsord door Gazprom, maar in 2012 hengelde het gasbedrijf de allergrootste vis binnen: de UEFA Champions League. Het bleek voor Gazprom (en dus Rusland) een ideale manier om toegang te krijgen tot de invloedrijkste mensen uit Europa. Bovendien werkte Gazprom, door zich te verbinden aan het belangrijkste voetbaltoernooi ter wereld, positief aan zijn imago. Dat deed het ook door het sponsoren van een groot pretpark in Duitsland, inclusief een achtbaan gebaseerd op de Nord Stream 2-gasleiding. Het schrille contrast tussen enerzijds de zielen die gewonnen werden en de zielen die verloren gingen, werd aan het eind van de uitzending fraai verbeeld. In een montage werden beelden van een vader en kindje in de Nord Stream-achtbaan weggesneden tegen beelden van de vermoorde onderzoeksjournalist Anna Politkovskaja, de met polonium vergiftigde Russische dissident Alexander Litvinenko, de soldaat die na de ramp met de MH17 een popje omhoog houdt, de gevangen gezette Poetin-criticus Navalny en gezinnen die uit Oekraïne vluchten terwijl straaljagers ze op de hielen zitten.||https://www.volkskrant.nl/columns-opinie/waarom-wilde-gazprom-zo-graag-europees-voetbal-sponsoren-medialogica-legt-het-pijnlijk-bloot~b3f79b29/
2022-07-11||Op vakantie met Clipper Stad Amsterdam ||Deze zomer vaart Stad Amsterdam van Ibiza naar Brest, en in het najaar staan onder andere La Coruna en Las Palmas op het programma. Zeker ook zonder zeilervaring ben je welkom om aan boord te genieten van een onvergetelijke vakantie. Benieuwd waar de Clipper allemaal naar toe zeilt dit najaar? Het huidige reisaanbod is te vinden op de website van de Clipper. Wil je graag een seintje wanneer er nieuwe reizen te boeken zijn dan kun je je inschrijven voor de nieuwsbrief. Zeilend van stad naar stad of van eiland naar eiland kun je uren turen in de golven, dolfijnen spotten of ‘s nachts genieten van de sterrenhemel. Tijdens de reis wordt er aan boord heerlijk voor je gekookt door professionele koks. Aan boord zijn 14 luxe gastenhutten, deze bevinden zich op het tussendek en hebben allemaal een kajuitraam en airconditioning. De hutten zijn voorzien van een bureau met satelliettelefoon, eigen badkamer met wastafel, douche en toilet. Wanneer je alleen reist kun je er ook voor kiezen om een hut met één of twee anderen te delen. Het aanbod van de Clipper bestaat uit verschillende reizen. In Europa kun je mee op een dagtocht, stedentrip of een zeilvakantie. Elk jaar in april en december steekt Stad Amsterdam de Atlantische Oceaan over. Dit jaar van Las Palmas naar Sint Maarten. Het Caraïbisch seizoen is gevuld met luxe cruises en het bezoeken van internationale zeilevenementen zoals bijvoorbeeld de St. Barths’ Bucket Regatta. Tijdens de meeste zeilreizen worden het ontbijt, de lunch en het diner geserveerd in de longroom en eet je samen met de bemanning. Tijdens een luxe cruise in het Caribisch gebied wordt er speciaal voor de gasten uitgebreid gekookt en kun je daarnaast elk moment van de dag genieten van de uitstekende service aan boord. Je kunt er tijdens je vakantie ook voor kiezen om met de crew mee te lopen en alle ins en outs te leren over zeilen op een tall ship. Liefhebbers kunnen tijdens een avontuurlijke zeilreis worden ingedeeld op een van de drie wachten en meehelpen met bijvoorbeeld het zetten van de zeilen, de uitkijk bemannen of de koers uitzetten. Tegelijkertijd kun je genieten van prachtige zonsopkomsten en serene rust op zee, afhankelijk van de wacht. Ben je geïnteresseerd in het reisaanbod voor de komende maanden? Neem vast een kijkje op de website.||https://www.volkskrant.nl/nieuws-achtergrond/op-vakantie-met-clipper-stad-amsterdam~b33e0eeb/
2022-07-11||Het Dordrechts museum toont wat voor prachtigs 19de-eeuwse kunstenaars zagen als ze op reis gingen ★★★★☆||Wanderlust, een tentoonstelling in het Dordrechts Museum over 19de-eeuwse Nederlandse kunstenaars op reis, is een sterke expositie met een niet zo sterke pendant. De pendant, eigenlijk een op zichzelf staande tentoonstelling, gaat over reislust onder hedendaagse makers, en is qua toon en inzet zo anders dan de hoofdexpositie dat die eigenlijk een aparte bespreking verdient. Ik dirigeer hem even naar het kader hieronder, hup, weg. Goed, die 19de-eeuwers… Je kunt je voorstellen waarom deze mannen (en een enkele vrouw) eropuit trokken. Het was de pre-internettijd hè, prefotografie en pre-overvloedig-geïllustreerde-catalogi: wie nieuwe dingen wilde zien, artistiek of anderszins, zag zich gedwongen kilometers te maken. Kunstenaars reisden om beroemde antiquiteiten met eigen ogen te ervaren, en ook om zich te vergapen aan indrukwekkende landschappen, vergezichten die vaak dienden als materiaal voor nog te maken schilderijen. Zij reisden eveneens om de wereld weer als nieuw te zien: oftewel: om zich alert te voelen zoals je alleen doet op vreemd terrein. Al waren er ook die reisden voor het geld of om indruk te maken op hun verloofde, zoals de naar Indonesië afgereisde schilder Antoine Payen. Indonesië is slechts een van de bestemmingen hier. Wanderlust toont ook weergaven van zulke onderling sterk verschillende landen als Italië, Noorwegen, Suriname en de Verenigde Straten. Dat zijn een hoop plekken om te belichten in één expositiezaal, en soms moeten de conservatoren proppen. De Alpen en de Schotse Hooglanden worden hier bijeengeveegd in vijf schilderijen, en op zulke momenten voelt de expositie als zo’n Europa-in-zeven-dagen-reis, zij het een mooie. De samenstellers, gastconservatorenJenny Reynaerts en Maaike Rikhof, hebben een vrachtlading sterke schilderijen bijeengebracht, waaronder veel bruiklenen uit het Rijksmuseum. Vanaf het eerste doek, een panoramisch gezicht op Florence bij zonsopkomst, tot de los geschilderde impressies uit de Maghreb waarmee de expositie afsluit, blijft het niveau onverminderd hoog. Daarbij zit veel werk van onbekende of semi-bekende makers, zoals de schilder Alexander Wüst (hier aanwezig met een geweldig nachtstuk) of de botanische tekenaar Gerrit Schouten (geboren en getogen in Suriname, en strikt genomen dus niet op reis, of het moet die van de wieg naar het graf zijn). Het doet je realiseren hoe onbekend de kunst van de vroege 19-de eeuw nog steeds is. Hoe slecht ze wordt getypeerd door het geijkte begrip ‘romantisch’ ook, al blijken sommige clichés waar. De obsessie met ‘de heerlijke werkingen van het licht der ondergaande zon’, zoals de Zuid-Nederlandse schilder Pierre Louis Dubourcq het noemde, bijvoorbeeld. Afgaand op de schilderijen van Knip, Teerlink of deze Dubourcq krijg je de indruk dat er destijds geen ander dagdeel bestond dan dat waarop het goud van de dag het blauw van de nacht raakte. Een gevalletje life imitates art, uiteraard. Men ging op zoek in de natuur naar wat men eerder aan de muur had gezien, maar wat keek men grondig, en wat imiteerde men het goed. Bij Baden-Baden liet genoemde Dubourcq het koesterende licht voor wat het was, en schilderde een zonbeschenen korenveld onder wolken zwaar als de buik van een drachtige teef. Door het veld trekt een rouwstoet. Het is een van die taferelen die niet alleen het zicht, maar ook het zintuigelijk geheugen prikkelt, het auditieve deel. Dat neemt het gedempte bulderen waar dat de hartspier doet samentrekken: onweer op komst. Het naderende noodweer verhoogt het ontzag voor het landschap, een ontzag dat Dubourcqs reislust wellicht nog wat aanwakkerde. Want waar een horizon is, bestaat de behoefte om er heen te reizen – weer of geen weer, dat maakt niet uit.||https://www.volkskrant.nl/cultuur-media/het-dordrechts-museum-toont-wat-voor-prachtigs-19de-eeuwse-kunstenaars-zagen-als-ze-op-reis-gingen~bf4ac21c/
2022-07-11||Los ga je hoe dan ook, tijdens het dansconcert Into the Open ★★★★☆||Halverwege houdt een enthousiasteling in Theater Rotterdam het echt niet meer. Hij rent het podium op en surft een nummer lang mee op de bruisende energie van de vier dansers van Voetvolk en drie muzikanten van Dendermonde. Het kan best eens een georganiseerde actie van de jarige Vlamingen zijn – Voetvolk bestaat vijftien jaar - als hint naar het slot wanneer iedereen het toneel op mag om los te gaan. Los ga je hoe dan ook, tijdens het dansconcert Into the Open van choreograaf Lisbeth Gruwez en gitarist Maarten Van Cauwberghe. Ze kennen elkaar van een auditie in 1999 bij Troubleyn, het gezelschap van Jan Fabre, waar Gruwez danste en Van Cauwenbergh muziek maakte. In 2007 gingen ze samen verder als Voetvolk, dat regelmatig naar Nederland komt voor festivals zoals Julidans. Tot nu toe waren de choreografieën van Gruwez leidend. Bij Into the Open, deze weken in Amsterdam, Leeuwarden en Utrecht te zien, zijn dans en muziek gelijkwaardig. Centraal staat het drumaltaar van de maniakaal meppende Frederik Heuvinck, die niet te stuiten lijkt, behalve als één keer de muziek stil valt en alle performers, rockmuzikanten incluis, het ritme dansend blijven voortstuwen. Gitarist Elko Blijweert (die zijn argeloze uiterlijk opleukt met een ‘getatoeëerd’ langemouwenshirt) loopt dan voetroffelend voor de troepen uit. Van Cauwenberghe zelf, huiscomponist van Voetvolk en bandleider van Dendermonde, zet alle dissonante registers van zijn basgitaar open. Hij beent over de catwalk terwijl hij de zweep over zijn snaren legt en iedereen achternazit om ze nog woester te laten rennen en vliegen. Hij daagt de vier dansers zo vitaal uit dat die bijna (georkestreerd) van het podium vliegen. Met haren in allerlei kleuren headbangen ze wild richting publiek en muzikanten, om dan weer een glittertruitje of glansbroek uit te trekken en nog net niet met gitaarhalzen in de knoop te raken. Ze slaan oerkreten uit, springen hoog en laag op en belanden zelfs bovenop de muzikantenschouders: krautrock als pijler onder knallende dans. Ook het overweldigende lichtontwerp van Yann Windey draagt bij aan de wilde concertsfeer. De dansers (Wei-Wei Lee, Celine Werkhoven, Artemis Stavridi en Misha Demoustier) duiken in een zee van lichtstralen toch nog het podium af, boksen uitdelend aan meefeestende toeschouwers. Komend voorjaar willen Van Cauwenberghe en Gruwez met zeven Voetvolk-performers van Maasmechelen via Antwerpen naar Ieper wandelen om ’s avonds in elke zaal onderweg op te treden. Toeschouwers mogen overdag al aansluiten, om recht te doen aan de kunst van het wandelen én aan hun groepsnaam.||https://www.volkskrant.nl/cultuur-media/los-ga-je-hoe-dan-ook-tijdens-het-dansconcert-into-the-open~bd5e1ac8/
2022-07-11||Rechtbank stelt uitspraak in moordzaak Peter R. de Vries uit: nieuwe stukken worden aan dossier toegevoegd||De rechtbank Amsterdam zou aanstaande donderdag uitspraak doen in de strafzaak-Iraklia tegen de twee verdachten Delano G. (22) en Kamil E. (36), maar omdat het OM vorige week nieuwe stukken had ingestuurd, besloot de rechtbank de zaak te heropenen. Wat de officier van justitie betreft hoefden de stukken niet aan het strafdossier te worden toegevoegd, omdat ze ‘geen nieuw licht’ op de zaak werpen. Die mening deelt de rechtbank niet. Het Openbaar Ministerie kon de nieuwe getuigenverklaring niet eerder openbaar maken omdat die getuige dan in levensgevaar zou komen. De verklaringen van de zogenoemde verdachte 5089 waren tot 30 juni ‘kluisverklaringen’. Inmiddels zou de veiligheid van de verdachte gewaarborgd zijn. Om geen informatie achter te houden, trad het OM daarom toch met de stukken naar buiten. De extra zittingsdag van maandag gaf de verdediging van Delano G. (22) en Kamil E. (36) de gelegenheid om op de nieuwe stukken te reageren. Het OM heeft tegen beide mannen een levenslange gevangenisstraf geëist. De advocaat van Kamil E., Ayse Çimen, betoogde maandag dat de officier ‘niet met droge ogen’ kan beweren dat de nieuwe verklaringen niet van belang zijn voor haar cliënt. Volgens Çimen heeft de nieuwe getuige onder meer verklaard dat Kamil E. eerst zelf Peter R. de Vries moest neerschieten, maar dat hij dit weigerde. Daarop zou E. hebben moeten dienen als chauffeur van de vluchtauto, omdat hij anders zelf zou worden gedood. ‘Dit kan het verschil maken tussen een levenslange, of een tijdelijke celstraf voor mijn cliënt’, aldus Çimen. In de media lekte de afgelopen dagen al informatie uit over de inhoud van de nieuwe getuigenverklaring. Het Parool meldde dat het ging om een getuige die de vermoedelijke uitvoerders van de moord op De Vries in verband brengt met de organisatie van Ridouan T., hoofdverdachte in het liquidatieproces Marengo. Een ingewijde heeft dat aan de Volkskrant bevestigd. Volgens deze bron is de getuige een vriend van Krystian M. (27). M. werd vorige week aangehouden omdat hij de uitvoerders van de aanslag op De Vries zou hebben aangestuurd. De vriend die verklaringen heeft afgelegd, is geen verdachte. Vorige week woensdag was het een jaar geleden dat De Vries werd neergeschoten in het centrum van Amsterdam. Hij overleed negen dagen later in het ziekenhuis. De veronderstelde uitvoerders, Delano G. (22) en Kamil E. (36), werden kort na de aanslag aangehouden, in een auto op de A4.||https://www.volkskrant.nl/nieuws-achtergrond/rechtbank-stelt-uitspraak-in-moordzaak-peter-r-de-vries-uit-nieuwe-stukken-worden-aan-dossier-toegevoegd~b89bbffd/
2022-07-11||Van de kick naar de klas: oud-correspondent Joeri Boom verruilde de oorlog voor de basisschool||Dit zou zomaar het tweede deel van een drieluik kunnen zijn, zegt Joeri Boom (51) terwijl hij op zijn boek klopt. Ik wil weg ligt voor hem op een houten klaptafeltje op zijn smalle balkon in Amsterdam-Oost. Het gaat over zijn tijd als NRC- en NOS-correspondent in India, of beter gezegd: over de achterkant van het correspondentschap. Want ja, er waren gloriemomenten, de adrenalinekick van een geslaagde reportage, zijn hoofd ’s avonds in het Journaal. Maar er was ook stress, eenzaamheid, een huwelijk dat stukliep, zijn tijdelijke vlucht in drank en drugs. Van 2012 tot 2017 woont Boom, deels met zijn vrouw en twee jonge dochtertjes, in New Delhi. Vóór die tijd werkt hij zeventien jaar voor De Groene Amsterdammer, een tijd waarin hij regelmatig als oorlogsverslaggever naar conflictgebieden gaat, vaak samen met fotograaf Jeroen Oerlemans, die zijn beste vriend wordt. Ik wil weg is aan hem opgedragen; Oerlemans wordt in 2016 in Libië doodgeschoten door een sluipschutter van IS. Over hun jaren samen zou deel 1 kunnen gaan, zegt Boom in de zon in Amsterdam. En over zijn beweegredenen om steeds weer naar oorlogen af te reizen, zijn neiging om het gevaar op te zoeken, zijn hang naar avontuur. Deel 3 zal gaan over zijn ‘harde landing’ terug in Nederland, waar hij inmiddels schoolmeester is. Hier om de hoek, wijst hij, op de gemengde buurtschool, waar hij sinds een jaar voor groep 7 en 8 staat. Op de vraag, aan het eind van het interview, wat zwaarder is, oorlogsverslaggeving of het docentschap, antwoordt hij zonder een moment te aarzelen: ‘Voor de klas staan. Geen geintje. Het legt veel meer beslag op me. Ik ben ’s avonds bekaf.’ ‘Ik heb altijd een fascinatie gehad voor oorlog en geweld. Die zit er nog steeds, hoor, dat zal altijd wel blijven. Als jongen zag ik op de tv de burgeroorlogen in Midden-Amerika en dat vond ik geweldig spannend, ik wilde ook zo’n guerrillero zijn en meevechten. Dus toen aan het eind van mijn studie geschiedenis de Joegoslavische oorlogen uitbraken, dacht ik: daar moet ik heen. Ik wilde van jongs af aan al journalist worden en hiermee kon ik mezelf bewijzen. Met de guerrilla-oorlog in Kosovo ben ik gegaan, in mijn eentje. Ik had stage gelopen bij De Groene, daar kon ik eventuele verhalen kwijt. ‘Het was mijn eerste oorlog en ik was er als een vis in het water. Ook de keren dat we in gevaar verkeerden; dat voelde wel goed, ik merkte dat ik het kón. Ik was 27 en ik zag om me heen jongens van dezelfde leeftijd die het minder goed trokken. Een Italiaanse oorlogsfotograaf bijvoorbeeld, een enorm talent, hij zit nog steeds in het vak, die vond het verschrikkelijk. Ik ben hem later nog een paar keer tegengekomen en telkens was hij doodsbang. ‘In 2006 liepen we hem tegen het lijf in Libanon, in de stad Tyrus, die toen helemaal omsingeld was door Israëlische tanks. Het eerste wat hij zei was niet ‘hoe gaat het?’ of zo, maar hij wees omhoog naar de drones die er cirkelden en stamelde: are they armed? Ja, die waren bewapend; ik vertelde hem dat Jeroen net nog had gezien hoe een jongen van zijn scooter werd geschoten met een raket vanuit een drone. Toen trok hij helemaal bleek weg. Dat toont dus aan hoe gek je kunt zijn om altijd maar door te gaan met dit werk. Het is een soort virus dat zich in je nestelt.’ ‘Ik zat met een clubje jonge journalisten in een auto toen we werden onderschept door het rebellenleger van de Albanezen. De bestuurder raakte in paniek en probeerde weg te scheuren. De Albanezen gingen achter ons aan met de geweerlopen uit hun raampjes. Het laatste wat je dan moet doen is doorrijden. Toen heb ik de paniek het hoofd geboden. Ik heb het stuur vastgepakt en op de rem getrapt. Deuren open, handjes omhoog, het liep allemaal goed af. Maar anders waren we, denk ik, kapotgeschoten. Mijn vrienden gingen dagenlang niet meer op pad, ik zat de volgende dag weer in de auto. Ik dacht alleen maar: ik heb een verhaal. Hier ben je journalist voor.’ In de jaren die volgen doet Boom voor De Groene Amsterdammer, maar ook voor opdrachtgevers als Nieuwe Revu en het AD, verslag van oorlogen in Macedonië, Darfur, Libanon, Irak en Afghanistan. Jeroen Oerlemans ontmoet hij in 2003; vanaf dat moment werken ze jaren samen. ‘Een zielsverwant, ja, we waren hetzelfde, tot onze sterrenbeelden en bloedgroepen aan toe. Vanaf het moment dat ik hem ontmoette in de kroeg was er zo’n superklik dat ik dacht: ik ken jou al heel lang. Ik miste altijd op een haar na vliegtuigen, nou, hij was nog erger dan ik. De eerste keer dat we samen op reis waren ging hij in Bagdad om 5 uur ’s ochtends de hotelkamer uit om te fotograferen. Ik bleef lekker liggen. Kwam hij tot drie keer toe terug de hotelkamer in stommelen omdat hij iets was vergeten. Ik kreeg de slappe lach, het was zo herkenbaar, iemand die minstens zo chaotisch was als ik. Maar in gevaar werden we heel scherp. We hebben zo vaak blikken uitgewisseld op heftige momenten. En die blikken betekenden dan niet: shit, we gaan dood, maar: yes we hebben het, het verhaal, de foto. Ja, hoe leg je dat nou uit?’ Iets later: ‘Weet je, het is eigenlijk ook een heel makkelijk leven in een crisisgebied, want je hoeft maar twee dingen te doen. Zorgen dat je een stuk hebt of een fotoreportage, en zorgen dat je die reportage heelhuids naar buiten krijgt. Heel overzichtelijk. Thuis is er altijd gezeik en geregel, een hoofdredacteur die iets van je wil, gedoe met relaties toentertijd. In oorlogsgebieden kreeg ik altijd rust in mijn hoofd. Een soort therapie was het, en tegelijkertijd ook een zucht naar adrenaline, een van de meest verslavende stofjes die er zijn.’ ‘In Darfoer hebben Jeroen en ik als eerste Nederlanders na weken speuren de rebellen gevonden en zijn we met ze mee de woestijn ingegaan. Dan weet je: oké, we hebben best een grote kans dit niet te overleven. En we hebben op straat gestaan in een van de gevaarlijkste gebieden ter wereld, in Afghanistan, we kregen nergens onderdak. Toen knepen we ’m ook. Een lokale vriend regelde een leegstaand huis voor ons en voor twee suffige mannetjes met kalasjnikovs die hun leven zeker niet voor ons zouden wagen. Als de Taliban ons zouden vinden, werden we zeker gekidnapt. Jeroen was al eens ontvoerd geweest, in Syrië, hij zei: ik kan dat niet nog een keer meemaken, dude. Toen hebben we besloten dat we ons zouden doodvechten in het uiterste geval.’ Hij lacht: ‘Jeroen kon geblinddoekt binnen een minuut een kalasjnikov uit elkaar halen en weer in elkaar zetten, ik heb er nog filmpjes van. Ik zei dan altijd: ik weet niet wat je daaraan hebt, hoor, je hoeft er alleen maar raak mee te kunnen schieten. Maar dan zei hij: nee, man, dit is cool.’ ‘Een totaal jongensboek, ja, zeker met z’n tweeën. Jeroen en ik wilden vaak tegelijkertijd weer de spanning opzoeken als we een tijdje in Nederland waren geweest. Dan vonden we hier alles saai en vervelend en wilden we weer weg.’ ‘Jij gaat nu vragen: is het dat wel waard? Ik vind dat een impertinente vraag. Die vraag stel je ook niet aan iemand die in Amsterdam geschept wordt door een taxi: is een ommetje door de buurt dat wel waard? Het ging niet om dat stuk asfalt alleen, het ging niet om dat huizenblok, het gaat erom dat er ergens ter wereld mensen lijden door een oorlog en dat hun verhaal moet worden verteld, zodat wij hier er niet van wegkijken. Bij dat werk loop je gevaar ja, en die keus maak je bewust, je zorgt ervoor dat je dat gevaar het hoofd kunt bieden. Toen we eenmaal kinderen hadden namen we nooit onnodig risico’s. Maar in Darfoer, met die idiote actie, hadden we die nog niet. En Jeroen en ik waren verschrikkelijke haantjes, we wilden met dat verhaal gewoon de eersten zijn.’ ‘Het wordt ook je imago, hè? Ik vond, en vind het nog steeds trouwens, een hartstikke goed imago, de rouwdouwer die gevaar het hoofd biedt en belangrijk werk doet in de wereld. Dat vond ik prachtig, ja. ‘Het is eng om je imago los te laten. Om niet langer Stoeri te zijn en in plaats daarvan bassischoolleraar te worden. Wat je nu bij de boeren ziet, die woedende jonge mannen met hun blokkeeracties – eigenlijk zijn ze gewoon bang om een omslag te maken en een nieuw vak te leren. Was ik ook bang voor. Ik vond het heel moeilijk, ik bleef maar twijfelen: moet ik het wel doen? Op een bepaald moment heb ik tegen mezelf gezegd: als je hiervan wegloopt, ben je laf. En je wilde toch geen lafaard zijn?’ Booms carrièreswitch is de uitkomst van een lange ontwikkeling die begint met zijn correspondentschap in India. Op zijn 40ste lijkt het een goed idee: ontslag nemen bij De Groene, zich ergens settelen met zijn jonge gezin, geen oorlogen meer en toch een avontuurlijk bestaan blijven leiden met heel Zuid-Azië als werkterrein. ‘Ik had me toen al wel gerealiseerd dat mijn gereis naar al die oorlogen steeds ook een vlucht was. Weg van alles wat lastig was, de strubbelingen bijvoorbeeld met mijn toenmalige vrouw, Tamar. ‘Nu hebben we een goede band, maar toen waren er veel spanningen, ook omdat ik me na terugkomst van een oorlog soms heftig in het Amsterdamse uitgaansleven stortte en me op allerlei manieren intoxiceerde. Drank, xtc, later ook weleens cocaïne, ik wist: dit moet stoppen. We hadden inmiddels twee dochtertjes, ik wilde in India opnieuw beginnen met zijn vieren. Ook weer een soort vlucht, achteraf gezien. Maar een van de motto’s in mijn boek is van Seneca, ‘met jou zijn de dingen die je ontvlucht’. Je neemt je ellende altijd mee.’ In Ik wil weg beschrijft Boom hoe de huwelijkse spanningen in India gewoon doorgaan, erger worden zelfs. Tamar wil scheiden; Boom verzet zich hevig tegen haar voornemen met de kinderen terug te gaan naar Nederland omdat hij dan zijn dochters niet meer zal zien. ‘Ik zag ons hele gezin instorten. Het was haar goed recht om bij mij weg te willen, maar ik was daar onmachtig in en in die tijd vond ik het heel moeilijk om onmacht op een andere manier te uiten dan in woede. Woede die naar binnen sloeg, of die naar buiten kwam in boze uitbarstingen, en die uiteindelijk altijd resulteerde in weglopen. Hup, weer op reis, nu naar de verste uithoeken van Zuid-Azië. Ik pakte het helemaal verkeerd aan.’ ‘Ik had veel begripvoller kunnen zijn. Ik had mijn wanhoop kunnen omzetten in openheid, zodat Tamar had kunnen zien hoe verdrietig ik was.’ ‘Ik heb erg mijn best gedaan om dat niet de hele tijd te laten blijken in het boek, maar ik vrees dat dat niet gelukt is. Als je 50 wordt, gebeurt er iets, bij mij althans wel, dan ga je nadenken: hoe heb ik eigenlijk geleefd? En dit vind ik teleurstellend. Niet mijn leven als geheel, maar dit wel, dat het me niet eerder is gelukt om met gevoelens van verslagenheid en onmacht om te gaan.’ De stress en de eenzaamheid van het correspondentschap slaan extra hard toe als Tamar eenmaal terug naar Nederland gaat met de kinderen. Boom beschrijft hoe zijn opdrachtgevers bij grote gebeurtenissen allemaal tegelijk aan hem trekken; na dagen vol gierende deadlines weerstaat hij de neiging zich klem te drinken in zijn stille appartement, maar hij heeft een Indiase vriendin die veel drugs gebruikt en als hij met haar meedoet, gaat het toch mis. Na een bijna-overdosis mdma stopt hij met alle drugs. ‘Ik heb hulp gehad van de traumapsycholoog van de NOS, die me vertelde dat veel mensen die in crisisgebieden werken ermee worstelen. Nu raak ik niets meer aan. Vroeger vond ik: af en toe een roes moet kunnen, maar het risico is te groot. Dat vrolijke gevoel kun je ook op een natuurlijke manier opwekken, door bijvoorbeeld veel te sporten. Ik ben elke dag gaan trainen. Nee, tegen mijn dochters zeg ik: blijf ervan af.’ Op 2 oktober 2016 wordt Boom tegen elven ’s avonds gebeld, terwijl hij met zijn jongste dochter zit te skypen. Iemand van de NRC-redactie: Jeroen is doodgeschoten. Die middag heeft hij nog aan hem gedacht, daar in Libië: een mortierschot, een handgranaat en het kon gedaan zijn. Over zowel Jeroen als hemzelf de terugkerende gedachte: ons geluk is helemaal op. ‘Nou ja, het zijn natuurlijk allemaal hersenspinsels, maar dat gevoel heb ik wel, ja, net als de hoop dat het door mijn docentschap nu ook weer wordt aangevuld. Want ik wil wel ooit weer het veld in. Ik ben wel van het magisch denken. Jeroen niet, die was supernuchter. ‘Pas na zijn dood heb ik me gerealiseerd hoe close we eigenlijk waren. Ik heb veel mazzel gehad dat we samen zijn geweest, maar het vervelende is: als je eenmaal weet hoe dat voelt, dan weet je ook hoe eenzaam het is als je weer alleen bent. Ik ben niet meer wie ik was voor zijn dood. Dat klinkt misschien heftig, maar ik ben echt geamputeerd. Ik heb een heel ander leven nu. Ik durf die twee levens niet eens met elkaar te vergelijken, want in de tijd dat Jeroen er nog was, ja, toen leefde ik wel méér.’ ‘Ik wist dat ik het moeilijk zou krijgen terug in Nederland. Mijn identiteit zou weg zijn, ik was geen correspondent meer, mijn inkomstenbron voor ons gezin was weg. En Tamar had een nieuwe vriend, ik wist dat ik daar heel slecht mee kon omgaan, ik trok die gast toen totaal niet. Ik dacht: ik moet het niemand aandoen dat ik de gefrustreerde verlaten vader zonder inkomen in Nederland ga zitten wezen. Maar uiteindelijk hebben mijn dochters de doorslag gegeven. Natuurlijk moest ik terug. Zij zijn het belangrijkst van alles.’ ‘Nee, de glorietijd voor mij was voorbij. Ik was inmiddels erg gewend geraakt om mijn eigen gang te gaan en opeens had ik weer een chef die wilde dat ik dingen in stukken ging aanpassen. Bovendien brachten de verhalen die ik maakte me niet genoeg voldoening. Ik dacht te vaak: wat doe ik hier? Wat ik wel heel leuk vond, waren de jonge mensen die er werkten.’ ‘Ja, en Jaap, Rasit en Coen, jonge redacteuren. Het was de bedoeling dat ik ze wat zou leren, maar ze waren al heel goed. Dus ik begon me af te vragen: ben ik wel nodig hier?’ ‘Dat zat al lang in mijn hoofd. Het is misschien ook een soort schuld inlossen tegenover de kinderen die ik oorlogen zag rondrennen en die ik niet kon helpen. Ik weet nog dat ik in Afghanistan met Jeroen door de sneeuw liep, om de beurt in elkaars voetsporen, want er konden mijnen liggen. Vanaf de top van een heuvel zagen we een schoolklasje aan de oever van een zoutmeer. Een lerares luidde de bel en riep de kinderen bij elkaar. Het was zo’n sereen beeld, we durfden er niet heen. En ik dacht: wauw, dit zijn echt de dapperste mensen, de leerkrachten in oorlogsgebied, want die vluchten niet, die blijven.’ ‘Ik kan het niet ontkennen. Het is weer een superidentiteit, iedereen zegt: wat goed dat je dit doet! Maar op dagelijkse basis stelt dat niets voor, natuurlijk. Het is gewoon hard werken, zeker voor een chaoot als ik, met al die administratie. En de kinderen hebben er geen boodschap aan dat ik Joeri Boom ben, die ooit vanuit een rampgebied met zijn kop op tv kwam. Die moeten gewoon goed leren rekenen en lezen van een topleerkracht. En dat ben ik nog niet. Ik hoef niet de beste te zijn, zoals ik dat in de journalistiek altijd wilde, maar ik wil wel goed worden in mijn nieuwe vak.’ ‘Dat snap ik. Toen de oorlog in Oekraïne uitbrak, schreeuwde alles in mij: daar moet ik naartoe. Die adrenaline blijft verslavend. Maar nee, de bedoeling is toch wel dat ik aan het genezen ben.’||https://www.volkskrant.nl/cultuur-media/van-de-kick-naar-de-klas-oud-correspondent-joeri-boom-verruilde-de-oorlog-voor-de-basisschool~b40002a3/
2022-07-11||De hobo bracht Han de Vries wereldfaam, de schilderskwast heeft hem bevrijd||Hij stopte zoals dat heet cold turkey, het was mooi geweest. ‘Een béétje hobo spelen is niet mogelijk. Je moet vier, vijf uur per dag spelen, anders straft het instrument je af. Dus het was schluss.’ Sinds een jaar of dertien zwerft de hobo van Han de Vries (80) ergens rond in zijn huis. ‘Ik weet niet eens in welke kast het ding ligt. Het instrument is soms ook een vijand, het heeft je leven beheerst. Als een ballerina met haar spitzen bezig is, zal ze zeggen dat ze ervan houdt, maar ze haat ze tegelijkertijd. Haat-liefde: zo is het met mij en de hobo.’ Van zijn 14de tot zijn 63ste jaar was het blaasinstrument zo’n beetje zijn levenspartner – er was geen dag zonder. In de keuken van zijn monumentale huis aan het Amsterdamse Vondelpark hangen bewijzen van de grote hoogten waar zijn muziek hem bracht, of liever: waar hij de muziek bracht. Nonchalant opgeprikt tussen zijn fornuis en zijn piano: concertaffiches, platenhoezen, foto’s met musici van hetzelfde kaliber als De Vries – wereldsterren. Op zijn 23ste eerste hoboïst van het Concertgebouworkest, een daverende solocarrière die hem over de hele wereld voerde, optredens met onder vele anderen Isaac Stern, Keith Jarrett en James Galway. Muziek speciaal voor hem geschreven door componisten als Louis Andriessen en Willem Breuker. Prijzen ook, kasten vol. En toen viel dus die stilte van het zelfgekozen pensioen, schluss. Han de Vries, hoboïst in ruste, hield het muzikaal gezien voortaan bij ontspannen pianospel in eigen keuken. ‘Maar het kriebelde. Ik dacht: verdorie, ik moet toch eens kijken of er in deze uitgedroogde bron nog enig leven zit.’ Toen zijn echtgenote – psychoanalyticus Iki Freud – opperde dat hij maar weer eens moest gaan tekenen, dacht hij ‘dat wordt niks, helemaal niks. Het is vast te lang geleden, 42, 43 jaar.’ In zijn tienerjaren volgde De Vries opleidingen aan zowel de kunstacademie als het conservatorium in Den Haag. ‘In de muziek had je je eigen leraar, een op een. Tijdens die lessen presteerde ik veel sneller dan in die strenge klassikale tekenlessen waar je van 9 tot 12 alleen maar bezig was met het tekenen van een stoel. Vandaar dat ik in de muziek ben verdergegaan.’ Meer dan zestig jaar later staan de vele hoeken van zijn huis alsnog vol met schilderijen en zijn de wanden gevuld met doeken van eigen hand. Sinds kort is er ook een groot glanzend boek met bijna driehonderd pagina’s schilderijen in acryl-en olieverf, pen- en pasteltekeningen. Panorama’s en portretten, cartoons, abstract werk, vrolijke stillevens en landschappen vol onheil. ‘Het werk is als een soort dagboek, je kunt zien wat hem beweegt, wat hem raakt, wat hem inspireert’, schrijft kunstenaar Marthe Röling in het voorwoord. Niets van het werk gaat in de verkoop of naar het galeriewezen. ‘Ik weet niet eens of het echt goed is, maar het zijn allemaal kinderen van me – ik hou er zielsveel van’, zegt de maker. Dat mag misschien ‘verdomde onprofessioneel’ zijn gedacht, voegt hij eraan toe, ‘het is een genot om al schilderend je eigen binnenwereld te verkennen. Totaal anders dan musiceren, dan reproduceer je werk van een ander. Als je een stuk van Bach heel goed speelt, denken mensen dat je Bach zelf bent, je kruipt in de geest van de componist, je bent dienstbaar aan hem. Voor tekenen en schilderen moet je lef hebben, dat komt uit jezelf. En niemand denkt dat je Rembrandt bent.’ Han de Vries is een oorlogskind. Geboren in 1941, hij had Joodse ouders. Vader overleefde een concentratiekamp. ‘Hij was als politiek gevangene al weggehaald toen ik werd geboren. Mijn moeder is in 1943 ondergedoken.’ Het was de vrouw van kunstschilder Dick Elffers, Mien Harmsen, die de kleine Han ‘via de ondergrondse’ wist te plaatsen bij een echtpaar in Aalsmeer. ‘Het was een boerenachtig stel dat zelf geen kinderen had.’ De natte kussen van zijn pleegmoeder ten spijt – ‘wat vond ik die vreselijk’ – had hij het goed naar omstandigheden. ‘Ik kreeg daar heel goed te eten en veel liefde en aandacht. Het moet een waanzinnige droefenis zijn geweest voor dat echtpaar toen ik na de oorlog werd afgehaald.’ Vader De Vries was architect, hij verongelukte toen Han 17 was. Onder het pseudoniem Chanah Milner kreeg zijn moeder na de oorlog bekendheid als zangeres van het Joodse lied. Zijn jeugd speelde zich af tussen mensen die het kamp hadden overleefd of die in het verzet hadden gezeten, kunstenaars en artiesten, en niemand kwam zonder littekens. ‘Op verjaardagen bij Mien en Dick Elffers mocht de kamerdeur nooit dicht. Mien had Ravensbrück overleefd en in Vught gezeten. Na een incident was ze met tachtig andere vrouwen opgesloten in een bunker. De volgende dag ging de deur open en donderde de helft er dood uit. Mien leefde nog. Ze is er totaal claustrofobisch van geworden.’ ‘Nee, nee, het is absoluut geen therapeutisch gedoe, dat schilderen van mij’, bezweert hij. Niettemin lijkt er veel nacht en ontij in zijn werk te zitten, woedende zeeën, graven, doden, omineuze berkenbossen en anonieme massa’s opgejaagde wezens. Die beelden zijn ‘volstrekt algemeen’, zegt hij, ‘het zal wel iets te maken hebben met mijn achtergrond, dat komt er dan blijkbaar uit, maar daarvan ben ik me tijdens het schilderen niet altijd bewust. Soms heb ik een vage sfeer in mijn hoofd en die verschijnt dan op het doek.’ Het werkt zo bij hem: ‘Stel je bent nog een kind, je zit op de wc en doet een plas en opeens zie je in het marmermotief van de vloer een hondje in een grappige pose. Als je erop focust, is het plotseling weg. Zo zit ik tegenover een doek of een stuk papier. Ik begin gewoon, en dan zie ik bijvoorbeeld opeens iets dat op een rivierbedding lijkt. Dan komen er bergen bij en dan ontstaat er iets. De Poolse schrijver Witold Gombrowicz zei eens dat hij alleen maar zijn pen hoefde vast te houden en een beetje bij te sturen. Zo is het met mij met schilderen. Ik hou die kwast vast en er komt wel iets, altijd.’ Toch is de oorlog nooit ver. ‘Ik denk er elke dag wel een paar keer aan. De oorlog die er is geweest, waarmee ik zelf te maken heb gehad, en de oorlog nu in Oekraïne. Die is zo onvoorstelbaar en beangstigend. Maar op dat thema kan ik niet gaan tekenen en schilderen, dat is te deprimerend. Die droevige schilderijen heb ik voor een groot deel achter me gelaten. Ik heb ook veel schilderijen gemaakt met mooie landschappen hoor, met flessen wijn en grappige gezelschappen – met vrolijke mensen.’ Hij is het eens met Marthe Röling die hem ooit een gekwelde maar vrolijke ziel noemde. ‘Ik kan vreselijk veel plezier hebben en bevrijd lachen.’ Toen iemand in een schilderij van een vluchtende menigte een groep lemmingen meende te herkennen die zich in een ravijn wilde storten, bijvoorbeeld. ‘Ik grapte dat het gewoon een peloton wielrenners was zonder rugnummers.’ Want dat is hij ook geworden na zijn pensionering: wielrenner. ‘Je kunt niet bij een orkest aankomen en zeggen: ik kan niet spelen omdat ik op mijn achterhoofd ben gevallen bij het wielrennen. Daarom heb ik fysiek altijd voorzichtig geleefd. Pas na mijn pensioen ben ik als een gek gaan jakkeren op die racefiets. Ik heb zelfs gefietst in landen als Laos, Vietnam en de Filipijnen.’ De kunst van het achteroverleunen is hem, ook op zijn 80ste, nog altijd vreemd. Misschien komt het door de onverbiddelijke muziekdocenten die uit ‘het flodderige artistieke jongetje dat ik was’ een redelijk gedisciplineerde agenda-man wisten te boetseren. Toch wilde het weleens gebeuren dat hij, aangekomen in het Concertgebouw, een colbert moest lenen van de paukenist omdat hij in rokkostuum verscheen terwijl het protocol ‘grijs pak’ voorschreef. Of hij stond per vergissing in Groningen terwijl hij in Brussel moest spelen. ‘Ik ben in mijn sportauto gesprongen en als een gek naar Brussel gescheurd. Na die dollemansrit verscheen ik in de zaal met rechtopstaand haar en een strik als een propeller. Toen heeft het orkest me verboden ooit nog met eigen vervoer naar een concert te komen.’ Maar meestal was het ‘half 9 op, half 10 repetitie in het Concertgebouw. Nu eens naar de trein voor een masterclass in Zürich, dan weer naar Schiphol – allemaal agendawerk.’ Behalve discipline hield hij er een artistieke productiedrang aan over die ernstige vormen heeft aangenomen. ‘Ik vind eigenlijk nog steeds dat er elke dag iets uit mijn handen moet komen, en dat lukt heel vaak niet.’ Een glas wijn om een uur of 5 ’s middags wil dan nog weleens soelaas bieden. ‘Heerlijk. Ik ben een stevige drinker en daar schaam ik me helemaal niet voor. Het ontspant me en ontslaat me van het gevoel dat ik schuldig ben. Ik ben een volstrekt vrij mens, maar dat schuldgevoel... Dat was er vroeger als ik niet voldoende hobo had gestudeerd of als ik te veel plezier had gemaakt. En nu is het er soms nóg. Als ik niet productief ben, voel ik me een lui kreng.’ De vijf zit in de klok. Hij opent de wereldbol naast de open haard en haalt twee glazen en een fles Grüner Veltliner tevoorschijn. ‘Soms zet ik dan ook iets jazzachtigs op – geen klassiek, want dat is té mooi, te gevoelig, maar muziek van Miles Davis, Count Basie of Paul Desmond bijvoorbeeld. Ik scharrel dan een beetje door het huis en kijk af en toe door zo’n stapel schilderijen, dan kom ik in intens gelukkige atmosferen. Ja, als ik terugkijk, kan ik alleen maar zeggen dat ik een gelukkig leven heb gehad. En nog hoor, ik ben alive and kicking.’||https://www.volkskrant.nl/cultuur-media/de-hobo-bracht-han-de-vries-wereldfaam-de-schilderskwast-heeft-hem-bevrijd~b0453e68/
2022-07-11||Johan Remkes, net zo broos als Aristoteles’ huis van de rede ||Het moet geen pretje zijn om in tijden van de hartstochtelijke omarming van de ‘alternatieve feiten’ naar voren te worden geschoven als de bemiddelaar in een van de grootste crises die Nederland heeft gekend. U weet over wie ik het heb: Johan Remkes, de ‘wijze man’ die tussen de boeren en de politiek moet gaan staan. Een onmogelijke opgave voor de 71-jarige oud-vicepremier in het post-truthtijdperk, waarin de bewoners van het bestormde huis van de rede van Aristoteles niet meer weten hoe ze hun huis moeten verdedigen. De beslissing om iemand met het profiel van Johan Remkes te vragen het aanhoudende vuur te blussen, begrijp ik. Wat moet je anders in een situatie waarbij je te maken hebt met mensen die zichzelf hebben verloren in het eigenbelang, niet te bewegen zijn tot redelijkheid en in de ban van hun angsten het hele land dreigen op te slokken in de brand van hun woede? Dan is iemand die bereid is tussen de vechters te springen meer dan welkom. Alleen, de redevoering, het hanteren van de logica, al beargumenterend tot oplossingen proberen te komen, waarmee een wijze bemiddelaar doorgaans resultaten behaalt, zijn concepten van een andere tijd. De boeren zitten nu daar nu niet op te wachten, want ook de boeren weten dat het in de nieuwe wereld allang niet meer gaat om de objectieve feiten. Emoties hebben de overhand, de rest is tegenwoordig bijzaak. Vooral door de komst van sociale media hebben de aanhangers van de mystiek, het ritueel en de complottheorie de wind behoorlijk in de rug en wordt het post-truthtijdperk van alle kanten gevoed. Zelf zou ik evenmin de illusie koesteren dat door het inschakelen van een wijze man, die staat voor het gezonde verstand, bij de opstandige boeren dat gezonde verstand komt bovendrijven. Nogmaals, het zijn andere tijden en de winnaars van nu zijn de groeperingen die erin slagen met verfijnde manipulaties op sociale media de publieke opinie te bespelen. Zodra de naam van Remkes viel, gaven de actievoerende boeren meteen aan hem niet te willen als bemiddelaar. Daarmee zetten ze zich direct schrap tegen wat Remkes als persoon uitstraalt: wijsheid, neutrale blik, onafhankelijke houding, belezenheid. Zaken die heden ten dage onderhevig zijn aan emotie en aan de rotsvaste, door eigenbelang gestuurde, overtuiging. Geen beter voorbeeld dan onze eigen stikstofkwestie om dit fenomeen van post-truth te omschrijven. We hebben te maken met een schaal van veeteelt die buiten alle proporties is en regelrecht gif is voor onze natuur, en toch staat de meerderheid van de Nederlanders achter de boeren. Steun die zonder de ‘alternatieve feiten’ en het opkloppen van het nationale sentiment ondenkbaar was geweest. Het is dan ook afwachten of de boeren hun wil kunnen opleggen aan het land, maar wat betreft de invloed van post-truth in het bespelen van de publieke opinie, weten we wie tegenwoordig de lakens uitdelen. Ik heb me een hele tijd het hoofd gebroken over hoe het kon dat de door eerdere generaties zwaar bevochten waarden en verworvenheden van de rede, de wetenschap en het grote ideaal van de volksverheffing door nieuwe generaties zo makkelijk te vondeling gelegd konden worden bij de mystici, de georganiseerde religie en de ‘absolute waarheid bestaat niet’-roepende postmodernisten. Gemakzucht is wellicht het beste antwoord. Waarschijnlijk achtte men het huis van de rede, van het empirische onderzoek, van de passie voor het achterhalen van de waarheid, dat door de Griekse filosoof Aristoteles aan de mensheid is geschonken, stevig genoeg voor de legers die hem al duizenden jaren bestormen. Maar de hevigheid van de bestormingen van de laatste jaren is wel beangstigend. Het ergste is wel dat we zijn vergeten hoe te strijden. Johan Remkes sturen we naar buiten voor de verbinding met de afgetrainde, van ambitie bulkende onwetendheid. Een bemiddelaar, net zo broos als ons huis van de rede. Erdal Balci is schrijver en journalist, en schrijft om de week een wisselcolumn met Fleur Jongepier.||https://www.volkskrant.nl/columns-opinie/johan-remkes-net-zo-broos-als-aristoteles-huis-van-de-rede~b70b5bff/
2022-07-11||Los het energieprobleem zelf maar op, met bordspel GigaWatt||Wat gebeurt er als je een voorstander van kernenergie, een voorstander van windenergie en een liefhebber van zonnestroom op een feestje bij elkaar zet? Dat mondt al snel uit in een discussie en met een beetje pech in slaande ruzie. Verspilde energie natuurlijk, die beter gekanaliseerd kan worden in een spel dat toepasselijk GigaWatt heet. GigaWatt, een combinatie van Risk, Monopoly en Catan, is een bordspel waarin de energietransitie centraal staat. Deelnemers moeten hun economie tussen 1990 en 2050 zien om te vormen van een fossiele in een duurzame. Wie als eerste zijn energiesysteem volledig duurzaam heeft, is de winnaar. Spelers krijgen in het spel de hulp van de elementen: zuidelijke landen profiteren van zonne-energie, landen rond de Noordzee van offshore wind en Scandinavische landen hebben veel baat bij waterkracht. Net als in het echte Europa. Elke speler begint met gas- en kolencentrales die in de loop van het spel vervangen moeten worden door duurzame energiebronnen. Aanvankelijk zijn de kosten van wind- en zonne-energie hoog en de opbrengsten beperkt. ‘Niet meteen al je kolencentrales afbreken’, waarschuwt Jöbke Janssen, een van de bedenkers en initiatiefnemers. Wie als een duurzame dolleman zijn kolencentrales inruilt tegen windmolens en waterkrachtcentrales, zal vermoedelijk financieel te gronde gaan aan zijn persoonlijke energietransitie. Of te kampen krijgen met kostbare stroomtekorten. Maar ook de klimaatsceptische kolenfetisjist moet uitkijken: ook wie te lang vasthoudt aan verouderde technologie, gaat ten onder. Verder moet het ‘stroomnet’ net als in de echte wereld in balans worden gehouden: vraag en aanbod van energie moeten altijd met elkaar in evenwicht zijn. Dat is in het spel (net als in de echte wereld) makkelijker te doen met ouderwetse energiecentrales dan met elektriciteit uit zon en wind, omdat deze bronnen nu eenmaal niet op afroep beschikbaar zijn. Spelers kunnen net als echte landen met elkaar samenwerken door overschotten en tekorten aan stroom te verhandelen. Dat kan makkelijker als spelers investeren in een beter hoogspanningsnet, waaruit beide partijen voordeel kunnen halen. En ook alweer net als in de echte wereld: wie zijn stroomoverschotten niet kwijt kan, krijgt een boete, die flink kan oplopen als je zit te slapen met je energietransitie. Om je eigen strategie te kunnen volgen, zijn er strategiekaarten. Bijvoorbeeld een nimbykaart (not in my backyard): deel je die uit aan een tegenstander, dan mag die een beurt geen duurzame opwekking bouwen. En koop je een kaart die weersvoorspellingen beter maakt, dan mag je twee keer gooien met de dobbelsteen die je groene opwek bepaalt en geldt de gunstigste score. Alle variabelen (iedere speler heeft drie pionnen op het bord staan), maken GigaWatt een complex spel. De eerste ronden zijn de spelregels wat taai, zeker als spelers weinig benul hebben van alle ins en outs van de energietransitie. Maar deze complexiteit maakt ook dat dit geen spel is van achteloos dobbelsteenwerpen; strategie en onderhandelen met medespelers hebben echt invloed op het resultaat. En op het speelplezier. Want niks is lekkerder dan een tegenstander dwarszitten met een nimbykaart of proberen de kosten van de veiling van een kolencentrale flink op te jagen. Wat het spel ook aardig maakt, is dat het niet van een of andere spellenmoloch komt, maar dat het is bedacht en uitgevoerd door drie vrienden die werkzaam zijn in de energietransitie. In maart brachten ze hun idee naar Kickstarter, een platform waar start-ups geld kunnen ophalen om hun vinding verder te ontwikkelen. Na een succesvolle afronding wordt het spel, waarin geen plastic is verwerkt, nu door een professionele spellenfabriek in Duitsland geproduceerd; de initiatiefnemers proberen de productie uit milieu-oogpunt zo lokaal mogelijk te houden. Het is binnenkort te koop en kan nu al worden besteld. De makers zeggen dat ze niet alleen spelplezier hopen te geven, maar ook inzicht te verschaffen in de ins en outs van de energietransitie, zodat burgers er enthousiaster over worden. Hier is dat in elk geval gelukt.||https://www.volkskrant.nl/cultuur-media/los-het-energieprobleem-zelf-maar-op-met-bordspel-gigawatt~b4d89ae5/
2022-07-11||Regering biedt nabestaanden Srebrenica na 27 jaar ‘diepste excuses’ aan||Op 11 juli 1995 leverde het Nederlandse VN-detachement Dutchbat, dat opdracht had de moslimenclave Srebrenica te beschermen, achtduizend Bosnische moslims over aan het Bosnisch-Servische leger van Ratko Mladic. Dutchbat was te klein en te slecht bewapend om zich te verzetten tegen die met tanks uitgeruste overmacht. De achtduizend mannen werden in bussen geladen en afgevoerd, en vervolgens zonder uitzondering door de Bosnische Serviërs vermoord. Kajsa Ollongren, de minister van Defensie, legde tijdens de jaarlijkse Srebrenica-herdenking in Potočari de schuld bij de Nederlandse politiek, maar ook bij de internationale gemeenschap als geheel. ‘De internationale gemeenschap faalde in de bescherming van de mensen van Srebrenica. Als onderdeel van deze gemeenschap deelt de Nederlandse regering de politieke verantwoordelijkheid voor de situatie, waarin dit falen kon gebeuren. Daarvoor bieden wij onze diepste excuses aan.’ De minister besefte dat er na 27 jaar weinig meer goedgemaakt kan worden. Tegen de nabestaanden zei ze: ‘De gebeurtenissen van juli 1995 hebben geleid tot diep menselijk leed. We kunnen dit leed niet van u wegnemen. Maar wat we wel kunnen doen, is de geschiedenis recht in de ogen kijken.’ De massamoord – de grootste sinds de Holocaust – is een pijnlijke smet op het blazoen van Nederland. Dutchbatters gingen zwaar gebukt onder het gevoel van onmacht. Ze voelden zich misbruikt en in de steek gelaten. Nederland had ze met ‘een klappertjespistool’ uitgezonden om te vechten tegen tanks, zei hun commandant Thom Karremans. Tegen Mladic was Dutchbat, en ook Karremans, niet opgewassen. Een maand geleden gaf de Nederlandse regering dat toe en maakte zij excuses tegenover de Srebrenica-veteranen. Premier Rutte erkende dat de mannen weinig konden doen, omdat zij ‘op pad waren gestuurd met een opdracht die gaandeweg onuitvoerbaar bleek’. Nabestaanden waren maandag niet alleen naar Potočari gekomen om 11 juli 1995 te herdenken, maar ook om opnieuw vijftig slachtoffers van de massamoord te begraven. The Washington Post sprak met Idriz Mustafi, die zijn jongste zoon Salim kwam begraven. Salim was 16 toen hij in 1995 werd vermoord, vertelt Idriz. ‘Zijn oudere broer Enis is ook gedood. Hem hebben we in 2005 al kunnen begraven’. De overblijfselen van Salim waren toen nog niet gevonden. Zelfs nu zijn ze nog niet compleet: ‘Zijn schedel is nog niet gevonden, maar mijn vrouw heeft kanker, dus we konden niet langer wachten. We hebben nu de botten die we hebben gevonden, begraven, zodat we tenminste weten waar hun graven zijn.’ Mana Ademovic vertelt aan The Washington Post hoe belangrijk zo’n graf is. ‘Het is makkelijker als je een graf hebt om naartoe te gaan. Het doet er niet toe hoeveel botten daarin liggen.’ De doden werden na de moordpartij in 1995 in massagraven gedumpt. Later werden hun resten daar met bulldozers weer opgegraven en verspreid over tal van locaties, om zo de bewijzen van de massamoord te verdoezelen. De beenderen van de slachtoffers zijn daarbij uit elkaar gerukt, omgewoeld en her en der terechtgekomen. Nog steeds zijn niet alle resten teruggevonden of geïdentificeerd. Ratko Mladic, commandant van het Bosnisch-Servische leger, is door het internationale Joegoslavië-tribunaal in Den Haag in 2017 tot levenslang veroordeeld. In 2021 werd dat vonnis in laatste instantie bekrachtigd. ‘De afschuwelijke genocide is de schuld van slechts één partij: het Bosnisch-Servische leger. Gelukkig zijn de belangrijkste verantwoordelijken inmiddels berecht’, zei Ollongren daarover. De massamoord wordt maandag ook in Nederland herdacht, met een bijeenkomst op het Malieveld in Den Haag. De organisatoren van die herdenking zijn blij met de excuses: ‘Wat fantastisch dat die erkenning eindelijk is gekomen, ik heb kippenvel’, zegt Leila Prnjavorac namens de Nationale Herdenking Srebrenica Genocide. ‘Dit is waarom we deze herdenking elk jaar houden. Het eindeloze wachten en geduld worden nu beloond.’||https://www.volkskrant.nl/nieuws-achtergrond/regering-biedt-nabestaanden-srebrenica-na-27-jaar-diepste-excuses-aan~bffdd049/
2022-07-11||Ik geef graag geld aan mensen die het nodig hebben, ook voor drank, shag of crack; ieder zijn meug||Op een caféterras zat ik, met de krant. Ook treinconducteurs hebben het moeilijk, las ik. Er vielen woorden als ‘roofbouw’ ‘tandvlees’, ‘worsteling’ ‘kaalslag’ en ‘hoofdpijndossier’. Gelaten wachtte ik op de term ‘angstcultuur’, toen ik onderbroken werd door een tot op de draad versleten mannenstem : ‘Heppu misschien een beetje kleingeld voor een dakloze?’ Ik keek op. Hij bleek een jaar of veertig, en niet al te ver heen. Geen ontplofte, met postelastiek bijeengebonden schoenen, geen vervilte dreadlocks of woeste baard, slechts één versleten plastic tasje in plaats van 8, en zijn kleren waren wel hier en daar grauw van het vuil, maar vertoonden geen gaten. Ik tastte in mijn zak. Ik geef graag geld aan mensen die het nodig hebben, ook voor drank, shag of crack; ieder zijn meug. Ik herinner me nóg de blik van een grotesk aangekoekte zwerver bij de supermarkt die een vegan mango-hazelnotensalade in zijn knoestige handen gedrukt kreeg, van een bakfietsmoeder. Ze glimlachte er weldoenerig bij en sprak tot overmaat van ramp: ‘Wel écht opeten hoor, want die kosten 5 euro.’ Haar twee blonde kindertjes keken, vanuit die bakfiets, gezellig toe, als jonkheertjes die een afgesloofde horige voor zijn plaggenhut zien dineren met een welverdiende rauwe ui. ‘Sorry, maar ik heb geen geld bij me’, zei ik. Het wás zo. Wie heeft er nog geld op zak? Je kunt tegenwoordig overal pinnen, zelfs bij de daklozenkrantverkopers. Maar deze man verkocht geen kranten, hij bedelde gewoon, een beroep dat steeds minder lucratief wordt in deze cashloze maatschappij. Binnenkort zie je ze alleen nog op kinderboerderijen en jaarmarkten, tussen de schaapscheerders, kleppermannen, scharenslieps en spinnewielvrouwtjes. De man slofte verder. ‘Heppu misschien een beetje kleingeld...’, vroeg hij, weer zo toonloos, een tafeltje verderop aan een vitaal ogend jongmens met een open laptop. De jongen beklopte demonstratief al zijn zakken, trok een gepijnigd grimasje en schudde van nee. Moest ik nou eigenlijk niet gewoon een pinautomaat kopen voor die zwerver? In het kader van ‘Geef een man een vis en hij heeft eten voor een dag, leer een man vissen en hij heeft eten voor zijn hele leven’? Zo’n ding heb je al voor een euro of 15, zag ik op Google. Een stuk of tien bestellen dan maar en op straat uitdelen als een peri-apocalyptische Moeder Theresa? ‘Heppu misschien...’ Daar was hij weer. ‘Sorry, je hebt mij al gehád’, zei ik. ‘O’, zei hij. ‘Nou, krijg de kanker dan maar.’ Ik schrok ervan, ouwe trut die ik ben. Ja, die angstcultuur. Die gaat nog eens heel groot worden, let op mijn woorden.||https://www.volkskrant.nl/mensen/ik-geef-graag-geld-aan-mensen-die-het-nodig-hebben-ook-voor-drank-shag-of-crack-ieder-zijn-meug~b242b48e/
2022-07-11||‘Iets van twee jaar geleden vertelde ik elke dag een mop aan de leraar’||‘Ik woon in Hilvarenbeek met mijn vader Joep (44), moeder Sacha (46) en zusje Renske (6).’ ‘Nee, maar ik zou misschien wel een konijn, hamster of cavia willen. Liever geen uitlaatdieren, want daar ben ik bang voor. Voor cavia’s en zo ben ik niet bang, omdat die wat kleiner zijn.’ ‘Ik zou graag naar een pretpark gaan. Ik hou van attracties en achtbanen. Sommige dingen vind ik wel een beetje spannend, zoals het spookhuis, maar dat ligt vooral aan het decor. In de Efteling durf ik wel in alle achtbanen. We hebben een tijdje een abonnement gehad op de Efteling, dus toen we gingen er vaak heen.’ ‘Ja, als ik terugdenk aan m’n opa word ik wel een beetje verdrietig, want die is al overleden. Ik was 7 toen hij doodging. M’n andere opa en oma’s heb ik nog wel.’ ‘Van grappen maken. Als iemand bijvoorbeeld vraagt om landen zonder een ‘a’ in de naam te noemen, noem ik juist expres ‘Argentinië’ en ‘Canada’. Iets van twee jaar geleden vertelde ik, samen met iemand anders uit mijn klas, elke dag een mop aan de leraar. Daar stonden we toen ook een beetje om bekend.’ ‘In de zomervakantie wil ik wel een keer naar de Scandinavische landen, dus Denemarken, Finland, IJsland, Noorwegen en Zweden. In Frankrijk, en soms zelfs ook al in Nederland, wordt het vaak zo warm. In het noorden is er een goede temperatuur: niet te koud en niet te warm. Verder vind ik een actieve vakantie wel leuk.’ ‘Dat is toch echt sushi, vooral vanwege de smaken. Van die dingen als tamago (Japanse omelet, red.) zou ik anders niet kennen. We eten bijna elke maand wel sushi.’ ‘Ik heb drie beste vrienden: Teun, Dorus en Stan. We zaten dit jaar allemaal samen in de klas, maar volgend jaar niet meer.’ ‘Voetbal en tennis. Ik zit op allebei. Tijdens de zomervakantie voetbal ik ook vaak op de camping.’ ‘Ik hoop tekenaar, schrijver of meester te worden. Als ik schrijver word wil ik graag fantasieverhalen bedenken, dat doe ik nu soms ook al. Tekenaar zou ik willen worden omdat ik het gewoon heel leuk vind om te tekenen. En meester omdat ik kinderen graag iets wil leren. Het werk dat mama doet, lijkt me trouwens ook leuk. Zij leest boeken na. Verder wil ik wel een beetje in de buurt van Hilvarenbeek blijven, dus Tilburg of zo. Dan ken ik de omgeving gelijk ook een beetje.’||https://www.volkskrant.nl/mensen/iets-van-twee-jaar-geleden-vertelde-ik-elke-dag-een-mop-aan-de-leraar~b3519b4e/
2022-07-11||Zijn de coronavaccins van vorig jaar uitgewerkt?||Dat was schrikken, diverse lezers begonnen erover. Want wat stond dáár nou in de kranten (overigens niet deze)? ‘Ongeveer een jaar na de inentingen is de zogeheten vaccineffectiviteit naar nul gedaald’, schreef persbureau ANP, op last van het RIVM. Ook tegen opname in het ziekenhuis bent u ‘nauwelijks meer beschermd’, als u alleen de eerste prikken en niet de booster heeft gehad. Het is zelfs nog erger, blijkt als ik de cijfers erbij pak. De bescherming van het coronavaccin tegen ic-opname staat in het rood: min 20 procent bescherming. Een negatieve bescherming! Daar staat, als je het naar de letter leest: wie is ingeënt, heeft 20 procent méér kans om met corona op de ic te belanden dan wie niet is gevaccineerd. Kijk, zo komen de praatjes nou in de wereld. ‘Betekent dit dat vaccins een of ander nadelig effect hebben op het ziekteverloop?’, vraagt iemand me ongerust. ‘Tegen de huidige varianten hebben de vaccins waarschijnlijk zelfs negatieve effecten’, lees ik in een van de vele verhitte coronadiscussies op internet. Het is dus al een vaststaand feit geworden, een argument dat je even op tafel legt: die vaccins maken het alleen maar erger. ‘We willen transparant zijn. Maar dit zijn inderdaad wel verwarrende cijfers’, zegt RIVM-epidemioloog Brechje de Gier, als ik haar bel. Wat hier speelt, heeft niet zozeer met vaccins te maken, maar met het simpele feit dat het RIVM niet goed meer weet wie wel en geen corona-infectie heeft gehad. Om de effectiviteit van vaccins te meten, vergelijkt men hoeveel wél- en hoeveel niet-gevaccineerde mensen door corona in het ziekenhuis belanden. Maar inmiddels hebben ook veel ongevaccineerde mensen het virus gehad. Immunologisch ‘onbeschreven’ mensen worden zeldzaam. Terwijl bij de wél-gevaccineerden weer relatief veel mensen zitten met een onderliggende aandoening, die de kans op ernstige ziekte vergroot. Het is, kortom, steeds moeilijker om de effectiviteit van vaccins te berekenen. ‘We zijn niet het enige land dat hier tegenaan loopt’, zegt De Gier. ‘Maar wat moeten we anders: als de resultaten niet meer bevallen, ze niet meer presenteren?’ Maar wacht eens: wat nou als de cijfers gewoon kloppen en het vaccin echt meer, in plaats van minder, ziek maakt? Dat is erg onwaarschijnlijk, blijkt uit de gegevens uit landen die hun cijfers meer op orde hebben. Neem het Verenigd Koninkrijk. Ongeveer een jaar na dato beschermt de basisserie vaccins nog voor zo’n 35 procent tegen ziekenhuisopname en 82 procent tegen ic-opname, rapporteerden de Britten vorige week, twee dagen na het RIVM. Een oplossing is: ander onderzoek doen, zegt De Gier. Zoals de zogeheten Vaccinatiestudie Corona, creatief afgekort tot Vasco, waarbij men vijf jaar lang 60 duizend vrijwilligers volgt met bloedonderzoeken, vragenlijsten – de hele mikmak. Maar die groep is weer te klein om iets zinnigs te kunnen zeggen over de kans op ziekenhuisopnamen. Wat op zich natuurlijk bemoedigend is: corona is allang niet meer die ziekte waarmee 1 op de 50 in het ziekenhuis belandt. Intussen is het aantal ziekenhuisopnamen geleidelijk gestegen, we zitten nu tegen de honderd per dag. Geen paniek, zonder vaccinatie waren dat er beslist veel meer geweest. Wie is geboosterd, is ook na verloop van tijd voor zo’n 65 en 75 procent beschermd tegen respectievelijk ziekenhuis- en ic-opname, blijkt uit de RIVM-cijfers die wél een steviger basis hebben. Bij ouderen die een vierde prik kregen, is dat zelfs 77 en 80 procent. Maar leg dat maar eens uit. ‘Dus het vaccin voorkomt helemaal niks’, ‘stoppen met die ongein’, ratelt het reacties online, als ik een grafiekje van de oplopende ziekenhuisopnamecijfers post. Misschien zijn we verwend geraakt, bedenk ik, terwijl ik de reacties bekijk. Bij vaccins denken we aan pokken en mazelen en de bof: één keer prikken, nooit meer ergens last van. Terwijl het coronavaccin meer is zoals de griepprik. Een vaccin dat kansen verbetert en scherpe kantjes van de ziekte afhaalt. Een lekke paraplu. Geen onfeilbaar krachtschild, helaas.||https://www.volkskrant.nl/nieuws-achtergrond/zijn-de-coronavaccins-van-vorig-jaar-uitgewerkt~bb224150/
2022-07-11||Ons eerste multiculturele drama: moeder stond bovenaan de roltrap en kukelde de afgrond in||10 oktober 1974. Met een klapzoen drukte het KLM-toestel zijn wieltjes op de baan. Even later liep moeder met haar drie zonen door de slurf; een ervan was ik, 2 jaar, huppelend als een kieken, versuft en opgewonden. Maar bij moeder overstemde verdriet, want dochterlief moest achterblijven; zij was al getrouwd en mocht dus niet met ons mee i.h.k.v. ‘gezinshereniging’. Het volgende moment stonden we in een enorme hal, nog steeds met z’n allen versuft en opgewonden. Als je een ezeltje gewend bent, is een gigantisch motorvoertuig hoog in de wolken een spiritueel spektakel. Alles in de hal, glas, vloer, plafond, incheckbalies, alles blonk en glom. Ook de man die ons opwachtte, vader, glom. Ditmaal niet van de Unimills olie, maar van trots. We zwaaiden en we omhelsden en omhelsden en omhelsden. Eindelijk was het gezin weer bijeen. Nu voor eens en altijd. Veilig overgestoken naar het beloofde land. Een droom werd waarheid. Even flitsten vaders herinneringen naar dat donkere bos aan de Algerijnse grens, dat hek en die Franse kazerne, hoe hij bloedend en berooid als een hond over dat hek probeerde te klauteren … En nu stond hij te fonkelen in een fonkelhal, strak in het pak en de haren fier naar achteren gekamd. Maar: de feestelijke luister werd meteen verstoord. Ons eerste multiculturele drama. Moeder stond bovenaan de roltrap en loerde in de afgrond. Eerst dat doodenge vliegtuig en nu dit rollende gevaarte. Ze kreeg een slecht voorgevoel. Moeders voelen zoiets. Ze aarzelde, plaatste voorzichtig haar voet, deinsde achteruit, aarzelde weer, en na wat dwingende aanmoedigingen van vader die zich begon te schamen voor de glurende omstanders, plaatste ze toch haar volle been, en dat been ging meteen roetsjjj! naar benee, terwijl het andere been achterbleef, waardoor een unieke spreidstand ontstond. Als een natte hooibaal kukelde ze in de diepte met het karretje holderdebolder achter d’r aan. Onderaan de trap draaide haar jurk zich vervolgens vast tussen de loopbandscharnieren. Meteen snelden medewerkers toe en hielpen haar omhoog, jurk in tweeën gescheurd. Lijkbleek schikte ze haar hoofddoek, vaders handen ten hemel, en overal rondslingerende tassen en manden. Uit een van die manden kroop ineens een leger slakken naar buiten dat meteen aan de wandel ging. Grote en kleine slakken, witbruin gestreepte huisjes met kostelijke slijmsporen over de glimmende tegels. Zoiets zag men niet eerder op Schiphol, pure kunst! Toen we opgelapt waren (moeder had wonderbaarlijk niks gebroken) bracht de trein ons naar station Zwijndrecht. Van daaruit gingen we met de taxi verder naar de Uranusstraat. Diezelfde avond kocht vader een reusachtige familiezak patat met twee bekers mayonaise. Alles voor minder dan twee gulden. Van de mayonaise kon broer Aziz niet afblijven, nooit eerder zoiets absurd lekkers geproefd. Schrokte de mayo met een lepel naar binnen.||https://www.volkskrant.nl/mensen/ons-eerste-multiculturele-drama-moeder-stond-bovenaan-de-roltrap-en-kukelde-de-afgrond-in~b38fb894/
2022-07-11||Annoying Adults||In 2021 I was commissioned to create a mural for a little coffee room in the Amsterdam headquarters of Adyen, a financial tech company. The chalk drawing on the right was already there, and I took its lining and colors as a starting point. The work turned out as a dark, brutal composition with bright white dots, playfully drawn rectangles and aggressive cracks. As if someone threw a star at the window, trying to break it. The rectangles remind some people of buildings that are attacked or destroyed. I tried to coin a name for the coffee room: the Cheered Bar. But Adyen removed it after a week. They thought it was too dark and disruptive. I answered: ‘I create disruptive works for a disruptive age.’||https://www.volkskrant.nl/cultuur-media/annoying-adults~b26451bf/
2022-07-11||Amerikaanse president onthult vanavond eerste beeld ruimtetelescoop James Webb||De James Webb Space Telescope is de opvolger van de succesvolle ruimtetelescoop Hubble. Hij werd op Eerste Kerstdag 2021 gelanceerd. Wetenschappers werkten decennia aan de ontwikkeling van de ruimtetelescoop. Eerder liet NASA weten dat de eerste Webb-foto’s op dinsdagmiddag 12 juli om 16:30 uur gepresenteerd zullen worden. Voor één opname wordt nu dus een uitzondering gemaakt; volgens ruimtevaartdeskundige Jonathan McDowell van de Harvard-universiteit ‘vrijwel zeker’ op verzoek van de president zelf. De foto die Biden gaat onthullen wordt ‘Webb’s first deep field’ genoemd: een lang belichte opname van een klein stukje sterrenhemel waarop duizenden extreem ver verwijderde sterrenstelsels zichtbaar zullen zijn. Dinsdag volgen meer foto’s: van een gas- en stofnevel waarin nieuwe sterren worden geboren; een uitdijende gasschil rond een stervende ster, en een groep sterrenstelsels. Ook presenteert NASA dan precisiemetingen aan een verre exoplaneet – een planeet in een ander zonnestelsel.||https://www.volkskrant.nl/wetenschap/amerikaanse-president-onthult-vanavond-eerste-beeld-ruimtetelescoop-james-webb~bba1390b/
2022-07-11||Initiatiefnemers van afgewezen nieuwe middelbare scholen proberen alsnog toe te treden||Ten minste drie initiatiefnemers hebben bezwaar aangetekend, blijkt uit een rondgang van de Volkskrant. Zeven van de twaalf afgewezen initiatieven voor een middelbare school (in totaal werden er voor het voortgezet onderwijs zestien aanvragen ingediend) hebben zich opnieuw gemeld bij de Dienst Uitvoering Onderwijs (DUO), de overheidsorganisatie die verantwoordelijk is voor de afwikkeling van de aanvragen. De drie die bij DUO bezwaar hebben aangetekend, overwegen een gang naar de rechter als hun plannen niet alsnog worden goedgekeurd. Ook hebben ze minister Dennis Wiersma in een brief gevraagd om met hen in gesprek te gaan, zodat ze opheldering kunnen krijgen waarom ze in eerste instantie zijn afgewezen. Het gaat om de islamitische scholen El Amien in Amsterdam en Al Amana in Utrecht, alsmede een nieuwe middelbare school in Kerkrade, Het Martin Buber. De Onderwijsinspectie, die de plannen beoordeelt, vond dat de initiatiefnemers onvoldoende concreet en samenhangend hadden geformuleerd hoe zij hun burgerschapsonderwijs, dat onder meer draait om de basiswaarden van de rechtsstaat, willen vormgeven. Minister Wiersma, die het finale oordeel velt, sloot zich hierbij aan. De drie initiatiefnemers vinden dat niet duidelijk genoeg is gemaakt op basis waarvan hun plan is afgewezen. Het instrument dat hiervoor door de inspectie zou zijn gebruikt, zo schrijven zij in de brief aan Wiersma, is ‘niet openbaar en transparant’. De Onderwijsinspectie stelt in een reactie dat het toetsingskader waaraan nieuwe scholen moeten voldoen gewoon online staat en voor iedereen inzichtelijk is. ‘We hebben behoefte aan meer uitleg’, zegt Bert Schroën, kwartiermaker van Het Martin Buber, het gesneuvelde initiatief uit Kerkrade. ‘Dat helpt ons ook bij het doen van onze nieuwe aanvraag.’ Karim Salihi, initiatiefnemer van Al Amana in Utrecht, is van mening dat zijn plan voor burgerschapsonderwijs aan alle criteria van het toetsingskader voldoet. ‘Dat roept de vraag op of de inspectie nog een ander kader heeft gebruikt en dus buiten haar boekje is getreden.’ Ook Yusuf Altuntas van de Stichting Islamitisch Onderwijs, die een afwijzing ontving voor zijn plan voor een nieuwe middelbare school in Amsterdam, heeft inmiddels een nieuwe aanvraag ingediend. Met behulp van ingeschakelde deskundigen werkt hij aan een gedetailleerder plan voor het burgerschapsonderwijs, in de hoop dat de Onderwijsinspectie dit keer wel goedkeuring zal geven. ‘Drie of vier A4'tjes bleken niet voldoende, dus dit keer zal ik een soort encyclopedie in boekvorm aanleveren.’ De aanvragen voor nieuwe scholen zijn voor het eerst ingediend onder de nieuwe wet Meer Ruimte voor Scholen, die sinds vorig jaar juni van kracht is. Om het makkelijker te maken een nieuwe school te stichten, gelden niet langer de ‘erkende richtingen’ (katholiek, protestants, islamitisch bijvoorbeeld) als belangrijkste voorwaarde, maar de belangstelling van ouders. Die moet worden aangetoond door middel van marktonderzoek of het verzamelen van voldoende handtekeningen (‘ouderverklaringen’) in de regio waar de beoogde school komt te staan. Op de huidige lijst staan ook vijf Renaissancescholen die Forum voor Democratie wil oprichten. De partij wil na de zomervakantie beginnen met particuliere scholen en hoopt voor de langere termijn aanspraak te kunnen maken op overheidsfinanciering. De verwachting is dat scholen die deze ronde worden goedgekeurd, vanaf 2024 kunnen beginnen. De initiatiefnemers voor middelbare scholen die een tweede poging doen, moeten ook opnieuw de ouderverklaringen verzamelen. Daarvoor kunnen ze vanaf 16 juli – als de bezwaartermijn bij DUO verloopt – bij dezelfde mensen terecht die tijdens de eerste ronde al hun goedkeuring gaven, mits zij nog aan de voorwaarden voldoen: woonachtig in het voedingsgebied van de school en met kinderen in de leeftijdscategorie tussen de 10 en 12 jaar. Dit geldt ook voor initiatiefnemers die bezwaar hebben aangetekend, kondigde het ministerie van Onderwijs maandag aan, nadat de gemeente Kerkrade (de initiatiefnemer van Het Martin Buber) had gedreigd met een kort geding als de huidige regels niet zouden worden aangepast. Daarin was namelijk opgenomen dat, zolang de bezwaarprocedure loopt, initiatiefnemers niet terecht kunnen bij ouders die het initiatief vorig jaar hadden gesteund. ‘We hebben nogmaals een belangenafweging gemaakt en constateren dat het belang van ouders, leerlingen en initiatiefnemers het meeste wordt gediend door de regels te wijzigen’, aldus een woordvoerder van het ministerie van Onderwijs. Of minister Wiersma ook zal ingaan op het verzoek voor een gesprek met de initiatiefnemers van de drie afgewezen scholen is nog onduidelijk. ‘De brief heeft de minister zelf nog niet bereikt. Als er een besluit is genomen, zullen we dat vanzelfsprekend aan de initiatiefnemers laten weten.’||https://www.volkskrant.nl/nieuws-achtergrond/initiatiefnemers-van-afgewezen-nieuwe-middelbare-scholen-proberen-alsnog-toe-te-treden~bb4567e9/
2022-07-11||Gedupeerden van bankschandaal in China raken gewond tijdens gewelddadig uiteenslaan protest||Zhengzhou is al maanden het middelpunt van een groot financieel schandaal. Half april werden bij vier regionale banken alle rekeningen bevroren, nadat een aandeelhouder werd verdacht van ‘financiële misdaden’. Hij zou via illegale platformen klanten hebben geronseld. De man is op de vlucht geslagen. Meer dan 400 duizend rekeninghouders kunnen al maanden niet bij hun spaargeld. Naar schatting gaat het om miljarden euro’s. Zo’n duizend rekeninghouders verzamelden zich zondagochtend voor zonsopgang – om de politie voor te zijn – voor de provinciale vestiging in Zhengzhou van de Centrale Bank van China. Ze scandeerden slogans en hielden spandoeken omhoog met boodschappen als: ‘Banken van Henan, geef me mijn geld terug’ en ‘Tegen de corruptie en het geweld van de overheid van Henan.’ Sommige demonstranten hingen portretten van voormalig leider Mao Zedong op en zwaaiden met Chinese vlaggen. Dergelijke uitingen van patriottisme zijn een manier van Chinese demonstranten om duidelijk te maken dat hun protest niet gericht is tegen de centrale overheid, maar enkel tegen de lokale overheid. In China wordt verzet tegen de overheid meestal meteen onderdrukt. Ondanks die voorzorgsmaatregel werd het protest met geweld uiteengeslagen. Op video’s op sociale media is te zien hoe iets na 11.00 uur groepen mannen in witte T-shirts, naar alle waarschijnlijkheid veiligheidspersoneel in burger, de vreedzame demonstratie bestormen. Ze delen klappen uit en sleuren betogers van trappen. De demonstranten gooien met waterflessen naar de bestormers. De video’s zijn ondertussen gecensureerd in China, maar zijn te zien op sociale media buiten China. Volgens demonstranten vielen bij de bestorming gewonden, onder wie vrouwen en ouderen. Tal van betogers werden in bussen naar geïmproviseerde detentieruimtes afgevoerd in scholen, fabrieken en hotels. Enkele gewonde demonstranten gingen naar het ziekenhuis. Zij werden pas vrijgelaten na het tekenen van een schriftelijke belofte dat zij niet meer zouden demonstreren. ‘Ik had niet verwacht dat ze zo gewelddadig en schaamteloos zouden zijn’, aldus een anonieme rekeninghouder in een gesprek met tv-zender CNN. ‘Er was geen geen waarschuwing voor ze ons brutaal uiteendreven.’ Een andere demonstrant: ‘Waarom slaan overheidsmedewerkers ons in elkaar? Wij zijn slechts gewone mensen die ons geld terug willen, we hebben niets verkeerds gedaan.’ De overheidsaanpak van het bankschandaal leidde vorige maand al tot ophef, toen gedupeerde rekeninghouders werden verhinderd om te demonstreren. Dat gebeurde door manipulatie van hun ‘gezondheidscode’. Die voor de coronapandemie in het leven geroepen code moet groen zijn om te kunnen reizen, maar lokale autoriteiten zetten hem op rood. Na grote verontwaardiging hierover in Chinese (sociale) media werden vijf ambtenaren gestraft voor het misbruiken van het gezondheidscodesysteem. Volgens de krant Southern China Morning Post zagen sommige rekeninghouders hun gezondheidscode in aanloop naar het protest van zondag opnieuw rood worden, zonder enige covidgerelateerde reden. Chinese staatsmedia zwijgen het uiteengeslagen protest in Zhengzhou dood en op sociale media worden berichten over Zhengzhou gecensureerd. Chinese internetgebruikers proberen de censuur te omzeilen door gecodeerde berichten over protesten in Nederland (‘Helan’ in het Chinees, slechts één letter verschil met de provincie ‘Henan’). Op Weibo, het Chinese Twitter, circuleren klachten over ‘banken in Amsterdam’ (banken in Zhengzhou) en ‘de Nederlandse overheid’ (de Chinese overheid). De lokale overheid en politie reageerden niet op vragen van persbureaus Reuters en AP. De provinciale banktoezichthouder van Henan plaatste zondagavond een kort bericht op zijn website, waarin het zei dat de autoriteiten het onderzoek naar de vier probleembanken zullen versnellen en met een plan komen om de situatie op te lossen.||https://www.volkskrant.nl/nieuws-achtergrond/gedupeerden-van-bankschandaal-in-china-raken-gewond-tijdens-gewelddadig-uiteenslaan-protest~bdf025d2/
2022-07-11||De PvdA blijft zeer verdeeld over Ceta: senaatsfractie trotseert boze leden||Het verdrag is in hun ogen een bedreiging voor het klimaatbeleid en een ondermijning van de rechtsstaat. Maandag debatteert de Eerste Kamer de hele dag over het handelsverdrag tussen de EU en Canada, dinsdag volgt de beslissende stemming. De regeringscoalitie heeft de steun nodig van minstens één oppositiepartij om het verdrag te redden. Zondag maakte de PvdA-fractie bekend dat ze voor gaat stemmen. De sociaaldemocraten willen nu de internationale rechtsorde niet nog verder onder druk zetten door een verdrag te torpederen met Canada, ‘een land dat net als ons land een groot voorstander van die internationale rechtsorde is.’ Ook wijst de fractie naar Duitsland, waar de linkse regeringscoalitie van Groenen en sociaaldemocraten zich onlangs ook achter het verdrag heeft geschaard. Die argumenten kunnen echter niet iedereen overtuigen. ‘Dit is buitengewoon teleurstellend, droevig en boosmakend’, aldus voormalig Tweede Kamerlid Niesco Dubbelboer, een van de motoren achter het protest tegen Ceta. Een petitie om de senatoren alsnog tot een nee-stem te bewegen is in het afgelopen weekeinde door honderden PvdA’ers ondertekend, onder anderen door veel Statenleden, gemeenteraadsleden, voormalig Tweede Kamerleden en leden van de jongerenbeweging. ‘De Eerste Kamerfractie keert zich hiermee tegen haar eigen achterban en isoleert de PvdA ten opzichte van álle progressieve clubs in Nederland die fel tegen CETA zijn gekant’, aldus Rosanne Rootert, mede-opsteller van de petitie. De ondertekenaars van de petitie vinden dat de PvdA-senatoren de tijdgeest niet verstaan. ‘De stemming over CETA is een bepalend moment voor Europa én voor de PvdA. Het progressieve deel der natie wil ander beleid en niet nog meer macht voor multinationals. Het klimaat verdient bescherming en niet nog meer bedreiging. We verdienen meer democratie, niet minder. De wereld verdient betere handelsverdragen.’ Dat de PvdA op dit punt niet eensgezind opereert, is een publiek geheim. Het verdrag werd door toenmalig PvdA-minister Lilianne Ploumen in 2016 nog met groot enthousiasme verdedigd. Zij zag een verdrag waarvan de winst ‘voor een groot deel bij het Nederlands midden- en kleinbedrijf zou neerslaan’ en roemde de afspraken over voedselveiligheid, dierenwelzijn, milieu en volksgezondheid. Enkele jaren later, onder partijleider Lodewijk Asscher, keerde de PvdA zich in de Tweede Kamer tegen het verdrag. Ploumen had het niet goed genoeg uitonderhandeld, vond de fractie. ‘Belangrijke zaken als eerlijke arbeid, milieu en dierenwelzijn zijn niet goed geregeld.’ Uiteindelijk stemde de PvdA in de Tweede Kamer tegen, inclusief Ploumen. De fractie in de Eerste Kamer distantieert zich nu dus weer van dat standpunt en helpt het kabinet aan de meerderheid. Daarbij trotseert ze niet alleen een deel van de eigen partij, de milieubeweging en de vakbeweging FNV (ook vice-voorzitter Kitty Jong ondertekende de petitie tegen Ceta) maar ook de bevriende fractie van GroenLinks. Beide partijen namen zich onlangs voor om hun Eerste Kamerfracties volgend jaar na de verkiezingen samen te voegen, omdat ze het in de praktijk vrijwel altijd eens zijn. Het Ceta-verdrag blijkt nu een uitzondering: GroenLinks was altijd al tegen en blijft tegen. Dubbelboer hoopt dat de PvdA-fractie zich in het debat vandaag alsnog bedenkt. ‘De druk is groot, de fractie staat compleet alleen én aan de verkeerde kant. Ze steunt nu VVD, D66 en CDA en zal zich er rekenschap van moeten geven van dat ze zich daarmee tegen het progressieve tij keert.’||https://www.volkskrant.nl/nieuws-achtergrond/de-pvda-blijft-zeer-verdeeld-over-ceta-senaatsfractie-trotseert-boze-leden~b5fe6236/
2022-07-11||Studie: zelftesten zonder coronaklachten vaak onnauwkeurig||Een grote groep Nederlandse onderzoekers onderzocht bij meer dan 3600 personen zonder corona-achtige klachten drie commercieel verkrijgbare en gebruikte corona-zelftests van Acon Labs (‘Flowflex’), MP Biomedicals (‘MPbio’), en Siemens-Healthineers (‘Clinitest’). De studie werd uitgevoerd van 12 januari 2022 tot 30 maart dit jaar, toen de omikronvariant al duidelijk dominant was. Op de testlocaties ondergingen de deelnemers eerst een PCR-test om na te gaan of ze werkelijk wel of niet besmet waren. Vervolgens ontvingen ze een van de drie zelftests om thuis te gebruiken binnen drie uur na het bezoek aan de testlocatie, zonder te weten wat de uitslag van de PCR-test was. De onderzoekers stellen dat de uitkomst van de studie belangrijk is voor situaties waarin wordt overwogen bij mensen zonder klachten wel of niet zelftesten te gebruiken. Mensen zonder klachten die bij een zelftest een negatieve uitkomst hadden, wordt geadviseerd de zelftest te herhalen als ze zich onder kwetsbare mensen begeven. Dat zouden ze bijvoorbeeld een dag na de eerste test kunnen doen. Het was al bekend dat bij mensen die wel corona-achtige klachten hebben, zelftests voldoende betrouwbaar zijn. Verder komt uit het onderzoek naar voren dat het voor het beschermen van kwetsbare mensen nog steeds belangrijk is de bekende hygiënemaatregelen in acht te nemen. Daarbij gaat het om waar mogelijk afstand houden, goede ventilatie, gebruik van een mondneusmasker en hoesten in de elleboog.||https://www.volkskrant.nl/nieuws-achtergrond/studie-zelftesten-zonder-coronaklachten-vaak-onnauwkeurig~ba633ea4/
2022-07-11||Deze dorpsbewoners zijn dolblij met hun ‘winstmolens’: ‘Stijging elektriciteitsprijs leverde ons in één jaar 9 miljoen extra op’||Gerlach Velthoven trapt een steentje weg, terwijl hij richting de uitgang van het voedselbos slentert. Veel bos is er trouwens nog niet te zien en voedsel evenmin, want de 12 hectare grond aan de rand van Geldermalsen is nog in aanleg. Over een paar jaar kan hier volop fruit en groente worden geoogst, zegt Velthoven. Wie denkt dat Velthoven ecologisch boer is, heeft het mis. Op zijn visitekaartje staat ‘molenaar’. Zeven windmolens bestiert hij en drie ervan staan net buiten het voedselbos traag hun rondjes te draaien. Wat hebben windturbines met een voedselbos te maken? Had je dat een jaar geleden aan Velthoven gevraagd, dan had hij je vermoedelijk ook glazig aangekeken. Maar nu lijkt het ineens heel logisch. Hij legt het uit: de zeven turbines rond het dorp zijn eigendom van Betuwewind, een coöperatie van burgers uit de gemeente West-Betuwe, waar Geldermalsen onder valt. Die windmolens produceren stroom, wat geld oplevert dat je aan aandeelhouders kunt uitkeren. Je kunt het geld ook ten goede laten komen aan de gemeenschap. Betuwewind heeft voor het laatste gekozen. Het mooie is dat het met de opbrengst van de windmolens de laatste tijd heel goed gaat. Toen de gasprijs vorig jaar begon te stijgen en in het kielzog daarvan ook de stroomprijs aan een ferme opmars begon, zwol overal in het land al snel het geklaag aan over hoge energiekosten. Maar niet overal. Hier in de Betuwe bleef het relatief stil. In Geldermalsen betaalden tientallen leden van de coöperatie een stuk minder voor hun stroom dan de rest van Nederland. Dankzij die zeven windturbines. De windmolens van Betuwewind trekken zich weinig aan van Russische machtswellustelingen die gas als wapen inzetten om de energieprijzen op te drijven. Zolang het waait en de rotors draaien, leveren ze onverstoorbaar hun energie, tegen vaste kosten. Doordat de kostprijs van een kilowattuur (de eenheid voor elektrische energie) gemiddeld 8 cent bedraagt, betekent een hogere prijs dat de molens geld opleveren. Vorig jaar, toen de elektriciteitsprijzen begonnen te stijgen, zagen molenaar Velthoven en collega Hans Adams al snel de inkomsten groeien. ‘We kregen ineens 10 cent extra voor elk kilowattuur’, zegt Velthoven in zijn kantoortje in het centrum van het dorp. ‘Met een jaaropbrengst van 90 miljoen kilowattuur betekende dat ineens 9 miljoen euro extra.’ Dit jaar, met nog hogere elektriciteitsprijzen, zal dat bedrag verder oplopen. En de komende jaren zal dat vermoedelijk niet anders zijn. Daarmee zijn de windmolens van Betuwewind veranderd in winstmolens. Dorpelingen die zich eerder hadden aangesloten bij de coöperatie en de bijbehorende energietak Betuwestroom, kregen vorig jaar geld teruggestort via hun jaarrekening, waardoor ze stroom ontvingen tegen ouderwetse prijzen: 15 cent per kilowattuur, met belastingen ongeveer 28 cent. Dat is een stuk minder dan de 40 cent die andere Nederlanders gemiddeld betalen. Zie hier een van de grote voordelen van duurzame stroom: de kostprijs per kilowattuur staat min of meer vast en verandert niet meer tijdens de levensduur van het park. Je weet dus zeker dat je voor jaren stroom hebt tegen 8 cent per kilowattuur, zegt Velthoven. Dat het zo goedkoop kan, is mede te danken aan de vergunning die de coöperatie in een vroeg stadium wist te verkrijgen. Die bleek 16,8 miljoen euro waard. ‘Als je daarmee naar een bank gaat, zijn ze bereid tegen veel lagere kosten een lening te verschaffen, omdat je een miljoenenonderpand hebt en kunt laten zien dat je de capaciteit hebt om in de toekomst geld te verdienen.’ De komst van windmolens levert tot nu toe vooral geklaag op in dorpen en steden. Die dingen verpesten het uitzicht, veroorzaken geluidsoverlast, en slimme investeerders steken subsidies en opbrengsten in hun zakken of verkopen de groene stroom aan datacenters die ervoor zorgen dat de rest van de wereld naar YouTube kan kijken. Ook in Geldermalsen klonk protest, toen Velthoven en enkele andere vrijwilligers in 2013 het plan opvatten om zeven turbines rond het dorp neer te zetten. Begrijpelijk, zegt medemolenaar Adams. Wie alleen de lasten draagt en niet deelt in de lusten zet zijn hakken in het zand. Dus moest het anders, vonden de initiatiefnemers. De opbrengsten van de turbines moesten ten goede komen aan de gemeenschap en niet eindigen in de zakken van een stel durfinvesteerders. Een van de grote uitdagingen is hoe je het voordeel ‘lokaal kunt laten vallen’, formuleert Adams het. ‘Hoe doe je dat goed? Ook bij mensen die niet mee-investeren?’ Het grote voordeel van de lokale aanpak, zegt Velthoven, is dat je veel buurtbewoners kent en in gesprek kunt gaan met voor- en tegenstanders. Want je ontmoet elkaar op het schoolplein, bij de bakker of in het buurthuis. Neemt dat alle zorgen weg? Natuurlijk niet, zegt Velthoven. Er zijn nog steeds Geldermalsers die niets van de turbines moeten hebben. En er zijn er ook die echt overlast ondervinden. Bijvoorbeeld door een kapotte as van een tandwiel in een van de turbines, die een nare bromtoon verspreidde. ‘Dat gaf echt een vervelend geluid.’ Het euvel is opgelost, maar nog steeds zijn er mensen in de nabijheid van de turbines die geluidshinder zeggen te ondervinden. ‘Daar blijven we mee in gesprek’, zegt Velthoven, ‘en we proberen samen een oplossing te vinden, bijvoorbeeld door extra geluidsisolatie aan te brengen in de woning.’ Maar het helpt dat een deel van de opbrengst ten goede komt aan de gemeenschap. Vorig jaar werd al een fonds opgericht van 300 duizend euro, waarmee duurzame projecten gefinancierd kunnen worden. Zo worden Geldermalsers bijgestaan die lijden onder de hoge energieprijzen; uit het fonds kunnen energiebesparende producten worden betaald die deze inwoners helpen hun lasten te verlagen. Dit jaar is het bedrag verdubbeld. Vorig jaar stemden de leden van de coöperatie in met de aanleg van een voedselbos. Wie 950 euro inlegt, wordt mede-eigenaar en kan vanaf volgend jaar meeprofiteren van de eerste, kleine oogst. Uiteindelijk moet het bos genoeg groente en fruit opleveren om tijdens het oogstseizoen per deelnemer (er is plek voor 150) wekelijks twee maaltijden te kunnen oogsten. Het idee is om de komende jaren verder uit te breiden, maar Velthoven en Adams merken dat de weerstand tegen de turbines is gegroeid. ‘Toen we begonnen, was die een stuk kleiner. Het is nu veel lastiger.’ Het liefst willen de molenaars er nog een paar turbines bij plaatsen, om ook andere plannen uit te voeren. Want aan plannen ontbreekt het de coöperatie niet. Betuwewind wil kijken of de turbines ingezet kunnen worden voor het opladen van wisselaccu’s voor elektrische graaf- en grondverzetmachines, die in de regio worden ingezet voor dijkverzwaringen. En op termijn wil de coöperatie de turbines ook inzetten om woningen te verwarmen. Met de 95 megawattuur energie die de molens nu opleveren, kunnen 30 duizend huishoudens van elektriciteit worden voorzien, berekende Velthoven. Als je die woningen ook nog wilt verwarmen, bijvoorbeeld in combinatie met aquathermie, blijven er 15 duizend over. ‘Daarmee kunnen bijna alle huishoudens hier worden voorzien van stroom en warmte’, zegt Velthoven, en is het hele dorp in één klap en tegen beperkte kosten van de fossiele energie af. Maar de gemeente vindt het voorlopig welletjes. ‘Het coalitieakkoord biedt geen ruimte voor nieuwe grote turbines’, zegt de onlangs aangetreden wethouder voor Duurzaamheid Joke van Vrouwerff. ‘We hebben nu veertien turbines in totaal en hebben als gemeente wat wind betreft ruim voldaan aan de doelstellingen uit de Regionale Energiestrategieën.’ De komst van een nieuwe radar voor Defensie langs de A15, waar ook de nieuwe turbines moesten komen, zette een tweede streep door de rekening: de hoge turbines zouden het signaal van de radar verstoren en zijn daarom op deze plek niet langer welkom. Elders in de buurt zijn plannen voor nieuwe windparken eveneens op de lange baan geschoven. ‘Ik heb soms de indruk dat de gemeente het ook wel best vindt, dat de energietransitie met de in totaal veertien turbines voor Geldermalsen nu wel klaar is’, zegt Velthoven. ‘Terwijl we eigenlijk nog maar net begonnen zijn.’ Van Vrouwerff ziet het anders: ‘We willen niet het hele gebied vol zetten met windmolens en zonneparken. We willen het mooie landschap ook bewaren.’ De gemeente zet nu onder meer in op een pilot voor aquathermie in de wijk Enspijk, waar woningen straks verwarmd moeten worden met warmte uit de rivier de Linge. Er wordt gekeken naar manieren om zonnepanelen te combineren met bijvoorbeeld fruitteelt. ‘Ik ben ook wethouder platteland, ik moet ook andere belangen meewegen’, zegt Van Vrouwerff, die zegt goed samen te werken met Betuwewind. Gerlach Velthoven kan er met zijn pet niet bij dat er geen nieuwe turbines bij zouden kunnen. ‘Je kunt toch niet zeggen dat je nu al klaar bent met de energietransitie? We staan net aan het begin’, stelt hij. Zeker nu elektriciteit zo veel oplevert en er mooie dingen gedaan kunnen worden met de opbrengst. ‘Dus ik zeg: gemeente, wil je stroom voor 30 cent kopen met gas uit Rusland, of wil je het zelf maken?’||https://www.volkskrant.nl/nieuws-achtergrond/deze-dorpsbewoners-zijn-dolblij-met-hun-winstmolens-stijging-elektriciteitsprijs-leverde-ons-in-een-jaar-9-miljoen-extra-op~beff6ce3/
2022-07-11||SCP: alleen goede lonen en arbeidsvoorwaarden niet genoeg in strijd om personeel||De belangrijke adviseur van het kabinet wijst erop dat het verlagen van de werkdruk en het aanbieden van scholing en trainingen eveneens voorbeelden zijn van wat bedrijven kunnen doen. Datzelfde geldt voor het bieden van kansen voor mensen met een arbeidsbeperking en het mogelijk maken van thuiswerken. Volgens de onderzoekers is het gezien de grote personeelstekorten in sommige sectoren momenteel heel belangrijk voor werkgevers dat ze hun medewerkers weten te behouden en voorkomen dat mensen uitvallen. Ook zouden ze mensen aan het werk kunnen helpen die nu geen baan hebben. Het SCP keek voor de publicatie ook naar wat werkgevers al doen aan personeelsbeleid. De gegevens daarvan gaan maar tot 2020. Toen hoorde het vinden van geschikt personeel ook al tot de belangrijkste knelpunten. Ongeveer vier op de tien organisaties gaven toen ook aan te kampen met klachten over werkdruk. Daarbij gaat het bijvoorbeeld om overspannen medewerkers. Uit de studie komt verder naar voren dat concreet beleid voor maatschappelijk verantwoord ondernemen in 2020 nog regelmatig ontbrak, hoewel werkgevers zeiden dit wel belangrijk te vinden. Volgens het SCP kwamen theorie en praktijk destijds vaker nog niet met elkaar overeen. Zo zeiden de meeste werkgevers zich verantwoordelijk te voelen om mensen met een arbeidsbeperking in dienst te nemen. Toch had op dat moment nog maar een op de zes van de ondernemingen daadwerkelijk iemand met een arbeidsbeperking in dienst.||https://www.volkskrant.nl/nieuws-achtergrond/scp-alleen-goede-lonen-en-arbeidsvoorwaarden-niet-genoeg-in-strijd-om-personeel~be4193d9/
2022-07-11||Lange klim naar een kratermeer vol  zoutzuur||Naar de Kawah Iijen (vulkaan, red.), schoon doel! Om half drie in den nacht rijdt de eerste groep af, zijnde de Gouverneur Generaal en enige anderen onder leiding van den heer Couvreur. De tocht geschiedt in drie groepen daar één lange stoet te hinderlijk zou zijn. Ster en ik rijden in de tweede groep onder leiding van de heer Birnie ten 4 uur af, doch al spoedig laat hij ons een flink stuk verkeerd rijden en zoo komen we flink in de achterhoede. In de duisternis heb ik mij weer aan een allerellendigst paard vergrepen. ’t Mispunt wil niets en als ik bij een steile helling aanland bokt hij een paar keer waarbij ’t zadel zich begeeft en ik rol als een bal op den grond. Na omzadelen rijd ik verder maar ’t blijft ellende. ’t Is een lange rit, zeer koud in ’t begin in ’t duister. Als ’t daagt tegen half zes genieten we van ’t schoone landschap, eerst golvende alang alang, dan uitgestrekte tjimara bosschen. Na lange klim kijken we om 8 uur in ’t kratermeer, groenig blauw, gevat in rossige rotsen, veelkleurig schitterend in de zon; een meer dat zeer weerbarstig bleek tegen onderzoekingen daar alle instrumenten verteerden door ’t zwavelzuur en zoutzuur. We ontbijten en terug gaat ’t weer. Ik berijd nu een heerlijk paardje dat als reserve voor de Gouverneur Generaal was mede meegegeven.||https://www.volkskrant.nl/cultuur-media/lange-klim-naar-een-kratermeer-vol-zoutzuur~b0b9a166/
2022-07-11||Israël gaat onderzoek doen naar mogelijk massagraf uit Zesdaagse Oorlog ||Verschillende Israëlische kranten publiceerden de afgelopen tijd op basis van ooggetuigen en archiefmateriaal over het massagraf. Het zou liggen bij het plaatsje Latrun, halverwege Tel Aviv en Jeruzalem. Het Israëlische leger veroverde dit gebied in 1967 op Jordanië. De publicaties waren voor Al-Sisi reden het onderwerp aan te snijden, aldus het kantoor van de premier. In de Zesdaagse Oorlog, die duurde van 5 tot en met 10 juni 1967, vocht Israël tegen zijn Arabische buurlanden Egypte, Jordanië en Syrië. Het Israëlische leger veroverde toen de Gazastrook, de Westelijke Jordaanoever, Jeruzalem, de Sinaïwoestijn en de Golanhoogte.||https://www.volkskrant.nl/nieuws-achtergrond/israel-gaat-onderzoek-doen-naar-mogelijk-massagraf-uit-zesdaagse-oorlog~b36d5e20/
2022-07-11||Het weerbericht voor maandag 11 juli: droog en zomers||Afgelopen tijd was het relatief koel zomerweer, maar dat zal de komende tijd gaan veranderen. Doordat de wind naar het zuidwesten draait, wordt warmere lucht aangevoerd waardoor de temperaturen deze week flink gaan oplopen. Maandag begint met aardig wat wolkenvelden, maar al snel zal op de meeste plekken de zon gaan schijnen. Het blijft droog en de temperatuur loopt op naar 21 graden aan de kust tot lokaal 26 graden in Limburg. Op de Waddeneilanden wordt het met 20 graden iets minder warm. Dinsdag loopt de temperatuur verder op, met zomerse waarden tussen de 25 en 28 graden. In Limburg kan het zelfs tropisch heet worden, met 30 graden. Hierbij schijnt de zon flink bij een zwakke zuidwestenwind. De dagen daarna blijft het droog met aardig wat ruimte voor de zon. Doordat de wind naar noordelijke richtingen draait doet de temperatuur een klein stapje terug. De maxima komen woensdag, donderdag en vrijdag uit tussen de 22 en 28 graden. In het weekend lijkt de wind weer uit zuidelijke richtingen te gaan komen, waardoor tropische lucht vanuit Frankrijk naar Nederland toe komt. Hierdoor kan het in grote delen van het land mogelijk tropisch heet worden met 30 graden of meer. Diana Woei||https://www.volkskrant.nl/nieuws-achtergrond/het-weerbericht-voor-maandag-11-juli-droog-en-zomers~bc378e54/
2022-07-11||De Volkskrant tv-selectie voor maandag 11 juli||Canvas, 20.00 uur Veel mensen zijn ontevreden over hun uiterlijk, maar bij sommigen neemt het extreme vormen aan. De ontevredenheid wordt bij hen een obsessie die kan ontaarden in angsten, depressie en suïcidaal gedrag. De documentaire Ugly Me: My Life with Body Dysmorphia volgt de 29-jarige Liane, die lijdt aan morfodysforie. Samen met haar vriend Mitch volgt ze speciale therapiesessies om haar verstoorde lichaamsbeleving aan te pakken. Ook andere mensen die hebben leren omgaan met de stoornis doen in de documentaire op aangrijpende wijze hun verhaal. Arte, 20.15 uur (Drama, William Wyler, 1946) Wanneer een oorlog is afgelopen, begint voor veel soldaten een nieuwe strijd. Het met een Oscar bekroonde drama The Best Years of Our Lives toont hoe moeizaam de overgang van een oorlogssituatie naar het normale leven is, wanneer drie Amerikaanse mannen terugkeren van de Tweede Wereldoorlog. Een van hen heeft beide handen verloren, de andere twee blijven fysiek ongedeerd, maar komen evenzeer beschadigd uit de strijd. Het resultaat is – ook in de Duitse nasynchronisatie – een aangrijpend drama, in zorgvuldige lange takes gegoten door William Wyler. Net 5, 20.30 uur (Komedie, Gil Junger, 1999) Shakespeare-verfilmingen zijn er in alle soorten en maten, van heel tekstgetrouwe tot onbezorgd losse bewerkingen. Zo moet je een dikke leesbril opzetten om in de aardige tienerkomedie 10 Things I Hate About You de contouren van Shakespeares komedie The Taming of the Shrew te herkennen, maar het kán. Julia Stiles speelt de norse scholier Kat Stratford, Heath Ledger is bad boy Patrick Verona, die door Kats jongere zus Bianca (Larisa Oleynik) ertoe wordt aangezet met Kat te daten. Cameron James (Joseph Gordon-Levitt) is dan weer verliefd op Bianca. NPO 2, 20.40 uur De populaire kennisquiz De slimste mens begint aan zijn twintigste seizoen, en dat gaat niet onopgemerkt voorbij. De vragen in de Open Deur-ronde worden dit keer gesteld door oud-winnaars en de quiz krijgt vanaf 22 juli een speciale editie op NPO Start, waarin zestien fanatieke oud-finalisten het tegen elkaar opnemen in De slimste mens: All Stars. Verder blijft alles bij het oude, inclusief presentator Philip Freriks en jurylid Maarten van Rossem. In de eerste aflevering betreden Tim Senders, Femke van der Laan en Thomas van Groningen het strijdperk. NPO 2, 22.09 uur In de documentaireserie Boven water laten verschillende Nederlandse familiefirma’s de camera toe achter de schermen van hun bedrijf. De familie Tanis leeft al generaties lang van de visserij, maar om verschillende redenen staat het voortbestaan van het familiebedrijf onder druk. Het oppervlak waar gevist mag worden krimpt, en de vangst is gebonden aan strenge quota. Ook de Brexit heeft er flink ingehakt. Nu olie en dus de brandstof van de vissersboten steeds duurder wordt en de prijs van vis niet meestijgt, koerst het bedrijf af op een ramp. RTL 7, 22.35 uur (Drama, Steven Caple Jr., 2018) Shakespeareaans, noemt een bokscommentator in Creed II het gevecht waarop nagenoeg de volledige film is gebouwd: kersvers wereldkampioen zwaargewicht Adonis Creed (Michael B. Jordan) versus zijn Oekraïense uitdager, sloopkogel Viktor Drago (Florian Munteanu). Het is een passende definitie, in een boksfilm waarin veel meer op het spel staat dan het behoud van een kampioensriem: van wraak tot traditie en mythevorming. Creed II brengt inhoudelijk weinig nieuws te berde, maar dit directe vervolg op Creed – en de achtste film met Sylvester Stallone als bokslegende Rocky Balboa – is naast sportdrama meer dan ooit een zelfbewuste ode aan de verhalen die sport de moeite waard maken. NPO 3, 23.19 uur Twintig jaar na de moord op haar vriendinnetje zegt Eileen Franklin zich opeens te herinneren wie de dader is: haar eigen vader George. Eileen zou de herinnering al die tijd verdrongen hebben. Hoewel deskundigen verdrongen herinneringen afdoen als psychologische folklore uit de tijd van Freud, vormt Eileens getuigenis de basis voor een moordproces. De voortreffelijke documentaireserie Buried ontleedt de rechtszaak tegen George Franklin. Tijdens het proces wordt duidelijk dat George niet van onbesproken gedrag is, maar maakt dat hem ook een moordenaar?||https://www.volkskrant.nl/kijken/de-volkskrant-tv-selectie-voor-maandag-11-juli~b974a120/
2022-07-11||Voetbalcompetitie Oekraïne volgende maand weer van start • Gouverneur Donetsk: ‘Al 80 procent inwoners vertrok uit regio’||Lees hier het liveblog van zaterdag 9 en zondag 10 juli terug.||https://www.volkskrant.nl/nieuws-achtergrond/voetbalcompetitie-oekraine-volgende-maand-weer-van-start-gouverneur-donetsk-al-80-procent-inwoners-vertrok-uit-regio~bd473777/
