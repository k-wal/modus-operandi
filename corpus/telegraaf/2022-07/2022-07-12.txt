2022-07-12||VN-Veiligheidsraad doorbreekt impasse en verlengt Syrische hulpoperatie met zes maanden||In het door rebellen gecontroleerde noorden en noordwesten van Syrië zijn zo’n vier miljoen burgers afhankelijk van de uit Turkije afkomstige noodhulp. Zeker de helft van hen is als gevolg van de slepende burgeroorlog ontheemd geraakt en leeft al jaren in vluchtelingenkampen. Door een impasse in de Veiligheidsraad liep het mandaat voor de hulpoperatie zondag af en moesten de leveringen worden stilgelegd. Afgelopen vrijdag sprak Rusland een veto uit over een resolutie om het mandaat voor de hulpoperatie met twaalf maanden te verlengen. Enkele uren later overleefde ook het Russische tegenvoorstel voor een verlenging van zes maanden de stemming niet. De Verenigde Staten, het Verenigd Koninkrijk en Frankrijk stemden daartegen omdat een half jaar volgens hen te kort is voor hulporganisaties om hun operaties effectief te kunnen plannen. Ierland en Noorwegen riepen de leden op om te blijven onderhandelen en zo snel mogelijk tot een compromis te komen ‘om aan de dringende behoeften in Syrië te voldoen’. De VS, het VK en Frankrijk bleven dinsdag bij hun standpunt, maar besloten zich te onthouden van stemming. De andere twaalf leden stemden allemaal voor, waarmee de resolutie werd aangenomen. Een voorstel moet in de VN-Veiligheidsraad namelijk minstens negen van de vijftien stemmen voor krijgen en geen enkele tegenstem van Rusland, China, de VS of het VK. Een jaar geleden ontstond dezelfde discussie over het mandaat, maar toen ging Rusland uiteindelijk wel akkoord met twaalf maanden verlenging. Rusland is een belangrijke bondgenoot van de Syrische president Assad, die graag meer controle over de noodhulp wil hebben. De leveringen uit Turkije bereiken via grensovergangen die niet in handen van het Syrische regime zijn de behoeftige bevolking in Idlib. Toen de operatie in 2014 op poten werd gezet, liep de stroom aan hulpgoederen via vier grensovergangen. Maar onder druk van Moskou zijn drie van de vier overgangen afgesloten. De enige Turks-Syrische grensovergang via welke nu nog direct de Syrische bevolking in rebellengebied kan worden bereikt is die bij Bab al-Hawa. Moskou heeft eerder aangegeven ook deze overgang te willen sluiten en de hulp vanuit de Syrische hoofdstad Damascus te willen verdelen. Als het mandaat dinsdag niet was verlengd, had de VN geen andere keus gehad dan om de hulp via de Syrische regering te laten lopen en Assad op die manier meer macht te geven.||https://www.volkskrant.nl/nieuws-achtergrond/vn-veiligheidsraad-doorbreekt-impasse-en-verlengt-syrische-hulpoperatie-met-zes-maanden~bfb354e8/
2022-07-12||De Volkskeuken: Groentegeluk||Een fors stuk broccoli had ik nog liggen. En een paar stengels bleekselderij, wat krieltjes, een halve aubergine. Ui en knoflook zijn er altijd. Ach, ik maak dat wat de Britten een ‘vegetable bake’ noemen, dacht ik, fruitte de handel aan in een braadpan, sloot het deksel en liet het een half uurtje gaan. Alles voor de verdere voortgang op het pad richting groentegeluk, echtgenote tevreden, de kosmos ook! Maar nee, het was saai. Suf, vermoeid, obligaat, dof, zwak, loos, scheef, braaf, onnozel. Zout zat erin, precies genoeg zelfs. Kruiden mochten niet baten, een kwistig op het bord toegevoegde snuf chilivlokken evenmin. Waaraan lag het? Nou, gebakken aardappeltjes zijn lekker, mijn gebakken broccoli is dat ook. Nu verzoop alles in onduidelijkheid tot een soort groentesoep zonder vocht. Het beetje smaakverheffende bruining dat bij het fruiten was ontstaan, was opgegaan in geheel. De eigen smaak van de ingrediënten idem; het geheel was minder dan de som der delen. Kiezen loont. Sartre fluisterde me dat nog in voordat ik het deksel op de pan deed, maar ja, onno-van-leiden luisterde niet. Krachtige gastronomische beslissingen, dat is wat de natie nodig heeft. Ik denk daarom dat ik na deze louterende ervaring personal opperculicoach wordt. En dure cursussen geven aan mensen die zelf culicoach willen worden is het beste. Ondertussen maken we een verbeterde vegetable bake, maar nu met beperkingen. Wortel, aubergine, ui en bleekselderij. Geen broccoli of aardappel. Wel tijm en knoflook. Opperculicoaches, vooral personal, zweren bij knoflook. 2 grote wortels 1 stengel bleekselderij 1 aubergine, in blokken 1 ui 6 tenen knoflook, geplet 4 eetl. olijfolie 2 takken tijm ½ gedroogd rood pepertje, gehakt 1 theel. suiker 50 ml witte wijn Snijd de wortels en de bleekselderij in plakjes van 3 mm, de aubergine in blokken van 2 cm, de ui grof. Fruit alle groente een minuut of 4 aan in de olijfolie en schep af en toe om. Voeg dan de tijm, het pepertje, de suiker en de wijn toe, plus wat zout, zeg een afgestreken theelepel. Sluit de pan en laat op laag vuur smoren. Schep niet te veel om, anders gaat de aubergine kapot. Kijk even of het niet te soepig wordt; zet dan het deksel op een kier. In een minuut of 20 moet het allemaal gaar genoeg zijn: prik in de wortel, beetgaar is goed. Eet met rijst of korstig brood. Wijn: Rosé de Provence.||https://www.volkskrant.nl/beter-leven/de-volkskeuken-groentegeluk~b54493f2/
2022-07-12||Leon Trotski krijgt met moeite het Engels onder de knie||Onze gastheer gaf een feestje, waarvoor ook leden van de partijpers ­waren uitgenodigd. Ze kwamen met me kennismaken. ‘Fascisme maakt geen kans in Noorwegen.’ ‘We zijn een oude democratie.’ ‘We hebben geen analfabeten.’ ‘We hebben veel geleerd: we hebben het kapitalisme aan banden gelegd.’ En wat als het fascisme Frankrijk in zijn greep krijgt? En Engeland? ‘Dan houden we stand.’ Niets hebben ze geleerd. Deze lieden schijnen niet te beseffen dat er mannen als Marx, Engels en Lenin hebben bestaan. De oorlog, de Oktoberrevolutie, de woelingen van het fascisme – alles is langs ze heen gegaan. De toekomst heeft koude en hete stortbaden voor ze in petto. Ik ben Edgar Allan Poe aan het lezen, in het Engels. Het lukt, maar niet zonder moeite. De afgelopen jaren heb ik geleerd stukken te ­d­­icteren in het Frans en Duits, aan medewerkers die ter per plekke mijn vele fouten kunnen verbeteren. Het is mij helaas niet vergund geweest een buitenlandse taal, welke dan ook, echt meester te worden. In het Engels (dat ik heel slecht beheers) maak ik nu enige vorderingen, dankzij het intensieve ­lezen. Maar soms vraag ik mij af: is het niet te laat? Is het de moeite waard al die energie niet in kennis, maar in een taal, een stuk gereedschap, te investeren?||https://www.volkskrant.nl/cultuur-media/leon-trotski-krijgt-met-moeite-het-engels-onder-de-knie~bd69ea8b/
2022-07-12||Grote beleggers gaan harder optreden tegen te hoge beloningen voor bestuurders||Zo’n ‘alert’ leidt ertoe dat de beloning door aandeelhouders extra kritisch zal worden bekeken. Dat meldt Eumedion, de belangenbehartiger van de institutionele beleggers in een evaluatie van de aandeelhoudersvergaderingen van het afgelopen voorjaar. Eumedion gaat haar achterban voortaan waarschuwen als blijkt dat commissarissen het beloningsbeleid of de bonussen niet hebben aangepast, terwijl de aandeelhoudersvergadering in het jaar daarvoor de uitvoering van het bestaande beloningsbeleid heeft afgekeurd. Volgens Eumedion wordt steeds vaker een negatief advies uitgebracht over het beloningsrapport. In dat rapport legt de raad van commissarissen verantwoording af over onder meer de wijze waarop de bonusbetalingen zijn vastgesteld. Aandeelhouders keuren de handelwijze van de commissarissen vaak af als blijkt dat zij de spelregels over het toekennen van bonussen eigenstandig hebben aangepast. Dit jaar gebeurde dat onder meer bij AkzoNobel en Philips. Bij laatstgenoemd bedrijf kreeg topman Frans van Houten een bonus van 1,8 miljoen euro, hoewel Philips in een grote crisis zit door aanhoudende problemen met de slaapapneu-apparaten, met dreigende miljardenclaims. Om de bonus toch uit te kunnen keren, pasten de commissarissen de regels tussentijds aan. Dit tot woede van de aandeelhouders; een ongekende meerderheid van bijna 80 procent stemde tegen. Desondanks hield Van Houten vast aan zijn bonus. Het komt vaker voor dat de commissarissen van Nederlandse beursondernemingen vrijwel niks doen met het signaal dat aandeelhouders afgeven, zegt Eumedion. Institutionele beleggers zullen dit vanaf nu vooral de president-commissaris en de leden van de beloningscommissies aanrekenen. De belangenbehartiger van de grote beleggers gaat daarnaast onderzoeken of een bindende stem - in plaats van een adviserende, zoals nu – van aandeelhouders over de beloningen kan helpen. Frankrijk en Zwitserland hebben dat systeem al. Eumedion wil weten of dat heeft geleid tot beter luisterende commissarissen, en tot minder beloningsschandalen. Naast de beloningen waren ook de (her)benoemingen van bestuurders en commissarissen dit voorjaar voer voor discussie. Bijna een kwart van de ‘controversiële voorstellen’ had hier betrekking op, tegen 8 procent een jaar eerder. Een voorstel is controversieel als meer dan 20 procent van de aandeelhouders tegen stemt, of als het wordt ingetrokken voor de aandeelhoudersvergadering. Volgens Eumedion houden steeds meer aandeelhouders bestuurders en commissarissen individueel verantwoordelijk voor het gevoerde beleid. Dit voorjaar trad onder meer de president-commissaris van Just Eat Takeaway af na zware kritiek van de aandeelhouders op de overname van de Amerikaanse maaltijdbezorger Grubhub, die verkeerd uitpakte.||https://www.volkskrant.nl/nieuws-achtergrond/grote-beleggers-gaan-harder-optreden-tegen-te-hoge-beloningen-voor-bestuurders~b61c474a/
2022-07-12||Kopstuk van IS in Syrië gedood door Amerikaanse drone||Al-Agal was volgens het Pentagon verantwoordelijk voor het ‘agressief’ ontwikkelen van de IS-netwerken buiten Irak en Syrië. Hij reed op een motorfiets in de buurt van Jindayris in het noordwesten van Syrië toen hij onder vuur werd genomen. Islamitische Staat (IS) heeft de dood van het kopstuk nog niet bevestigd. Volgens het Amerikaanse leger raakte een van de assistenten van al-Agal bij dezelfde aanval ernstig gewond. Voor zover bekend zijn er geen burgerslachtoffers gevallen bij de operatie. ‘De uitschakeling van deze IS-leiders zal het vermogen van de terroristische organisatie om verdere aanslagen te plegen verstoren’, zegt defensiewoordvoerder Joe Buccino. De liquidatie betekent een nieuwe klap voor de terreurorganisatie. Afgelopen februari maakte de Amerikaanse president Joe Biden bekend dat de hoogste leider van IS zichzelf had opgeblazen bij een inval van het Amerikaanse leger. Zijn voorganger, de beruchte Abu Bakr al-Baghdadi, onder wiens leiding IS eenderde van Syrië en Irak in handen kreeg, kwam in 2019 op dezelfde manier aan zijn einde. Met de dood van al-Baghdadi en de val van de laatste IS-bolwerken leek het einde van de terreurbeweging in 2019 nabij. De afgelopen drie jaar werd de organisatie meermaals dood verklaard om vervolgens weer de kop op te steken. In 2021 eiste IS alleen in Irak al zo’n 1.400 aanslagen en moorden op. Afgelopen januari wisten naar schatting enkele honderden strijders te ontsnappen bij een georganiseerde gevangenisuitbraak in het noordoosten van Syrië. ‘IS blijft een bedreiging vormen voor de VS en partners in de regio’, schrijft het Amerikaanse Defensieministerie dinsdag. Ook staat in de verklaring dat het leger aanwezig blijft in de regio en zal doorgaan met het bestrijden van IS. Op dit moment zijn er nog ongeveer 900 Amerikaanse militairen in Syrië aanwezig. IS is het meest actief in de dunbevolkte gebieden in Syrië en Irak, maar pleegt bijvoorbeeld ook aanslagen in Afghanistan. Daarnaast heeft de terreurgroep een belangrijke machtsbasis in de Afrikaanse Sahel. Hoewel het Franse leger de IS-leider in de Sahel vorig jaar wist uit te schakelen, blijft de vrees bestaan dat IS samen met gelieerde organisaties hier een nieuw kalifaat zal proberen te stichten. De huidige kalief van IS is Abu al-Hasan al-Hashimi al-Quraishi. Hij werd in maart, een maand na de dood van de vorige kalief, verkozen tot de hoogste leider van de beweging. Er is heel weinig bekend over al-Quraishi. Bij de benoeming werden zijn echte naam en verblijfplaats niet bekendgemaakt. Ook zijn er geen foto’s van de hoogste IS-leider.||https://www.volkskrant.nl/nieuws-achtergrond/kopstuk-van-is-in-syrie-gedood-door-amerikaanse-drone~bb2f2dfa/
2022-07-12||Na een laat doelpunt en een minuut billenknijpen staan de hockeysters toch weer in de halve finale van het WK||Voor 9.500 toeschouwers bereikten de Nederlandse hockeysters voor de zevende keer in successie de halve finale van het WK. In het Spaanse Terrassa – waar de strijd om de medailles plaatsvindt – gaat de ploeg van bondscoach Jamilon Mülders komend weekend op jacht naar haar derde wereldtitel op rij. De regerend olympisch kampioen speelt na een zeer turbulent verlopen halfjaar dus ‘gewoon’ om de prijzen op het WK. Op de wedstrijddag van Nederland tegen België was het op de kop af zes maanden geleden dat succescoach Alyson Annan het veld moest ruimen als bondscoach van de hockeyvrouwen. Annan werd verantwoordelijk gehouden voor een ongezond topsportklimaat bij het Nederlands team. De uitstekende resultaten op het veld (olympisch kampioen, drie Europese titels en WK-goud) verbloemden dat er achter de schermen veel was misgegaan. De conclusies van een onafhankelijk onderzoek logen er dit voorjaar niet om. Bij het Nederlands team was sprake van een sterke hiërarchie waarin weinig ruimte was voor openheid, eerlijkheid en eigenheid. Ook gingen enkele speelsters gebukt onder verbale intimidatie. Met de promotie van de Duitse assistent-bondscoach Jamilon Mülders tot bondscoach ad interim (tot en met dit WK) ging er vanaf medio januari een nieuwe wind waaien. Mülders hamerde van meet af aan op het versterken van de verbinding; tussen de speelsters onderling en tussen speelsters en staf. Niet het winnen van een gouden WK-medaille ziet hij als zijn belangrijkste opdracht, maar het gezamenlijk streven naar de juiste balans tussen welzijn en prestaties. In aanloop naar het kwartfinaleduel met België temperde Mülders de immer hooggespannen verwachtingen van de buitenwacht ten aanzien van de hockeyvrouwen. ‘We moeten niet vergeten dat wij van ver komen. Het is niet niks wat er allemaal is gebeurd. Voor ons is het een moeilijker toernooi dan anders, het wordt echt geen walk-over. We hebben weinig tijd met elkaar kunnen doorbrengen op het trainingsveld’, aldus Mülders, die in zijn eerste maanden dikwijls meer praatsessies dan trainingssessies moest beleggen. In de drie groepswedstrijden dit WK (tegen Ierland, Duitsland en Chili) speelde Nederland vorige week weinig overtuigend. Na het laatste pouleduel met Chili sprak Felice Albers (22) de verwachting uit dat Nederland in de kwartfinale een ander gezicht zou laten zien. ‘Als de druk erop staat, zijn we op ons best’, aldus de middenvelder die het WK in haar geboortestad speelt. Tegen de Belgische hockeyvrouwen – nummer zeven van de wereldranglijst en voor het eerst WK-kwartfinalist – begon Nederland sterk. Bij vlagen liet het Nederlands elftal goed combinatiespel zien, zoals bij de openingsgoal van Laurien Leurink na een aanval over vier schijven. Halverwege stond er slechts een 1-0-tussenstand op het bord. Na rust maakte België, de ploeg van de Nederlandse bondscoach Raoul Ehren, vanuit het niets gelijk. Bij de eerste Belgische strafcorner van de wedstrijd tipte Alix Gerniers de bal uit een mooie variant binnen. Nederland was even van de leg, maar stelde in het vierde kwart via Freeke Moes orde op zaken. Na een fraaie actie over de linkerflank scoorde ze via het been van de Belgische doelvrouw de 2-1. In de slotminuut werd het nog billenknijpen voor Nederland toen België twee strafcorners kreeg. Keeper Josine Koning redde fraai waarna het Wagener Stadion ontplofte van opluchting en blijdschap. Door de overwinning speelt Nederland zaterdag in Spanje in de halve finale tegen de winnaar van het duel Australië – Spanje, dat woensdag op het programma staat. Zondagavond is de WK-finale. Het is dit jaar voor het eerst dat het WK in twee landen wordt gespeeld.||https://www.volkskrant.nl/sport/na-een-laat-doelpunt-en-een-minuut-billenknijpen-staan-de-hockeysters-toch-weer-in-de-halve-finale-van-het-wk~bbdef783/
2022-07-12||Handelsverdragen staan in Europa op een kruispunt||‘Na intensieve onderhandelingen hebben we met dit akkoord de basis voor een nieuw handelsbeleid gecreëerd, dat eerlijker en duurzamer zal zijn.’ Het zouden de woorden kunnen zijn van senator Ruud Koole, de PvdA-senator die er dinsdag met zijn fractie voor zorgde dat Nederland het handelsverdrag met Canada (Ceta) kan ratificeren. Maar de uitspraak is van Katharina Dröge, fractievoorzitter van de Duitse Groenen. Want onlangs bereikte de Duitse coalitie van de sociaal-democratische SPD, de Groenen en de liberale FDP een akkoord over ratificatie van Ceta. Ook al beloofden de Groenen voor de verkiezingen dat ze het verdrag ‘in zijn huidige vorm’ niet zouden ratificeren. Wat heeft de Duitse Groenen overgehaald? Er wordt gewezen naar de Zeitenwende, de geopolitieke situatie waarin Europa zich bevindt sinds Ruslands hernieuwde aanval op Oekraïne. Die bevestigt de manifestatie van een instabielere wereldorde met minder regels en meer harde machtspolitiek. Dat perspectief herinnert eraan dat handelsverdragen van oudsher pijlers zijn van de multilaterale orde gebaseerd op regels. Daarbij zitten de Duitse Groenen in een coalitie in crisistijd – dat dwingt tot het stellen van prioriteiten en het sluiten van compromissen. In Duitsland wordt gewaarschuwd voor de grootste economische crisis in decennia, in mei had het land voor het eerst sinds 1991 een negatieve handelsbalans. Wie uitzoomt naar Europa, ziet dat Ceta een zorgenkind blijft van de EU. Vijf jaar na voorlopige inwerkingtreding, moeten nog veel landen ratificeren. In onder andere Frankrijk, Italië en België, zit dat er niet snel in. Vrijhandel is in zwaar weer gekomen tegen de achtergrond van structurele relatieve economische achteruitgang in het Westen zelf. Ook mondialisering, ooit gezien als de motor om miljarden mensen uit de armoede te tillen, heeft haar goede naam verloren. De ‘overwinning’ van democratieën en open markten na de Koude Oorlog is gaandeweg vervangen door boosheid over de uitwassen die aan deze ontwikkeling worden toegeschreven. Wat precies een gevolg is waarvan, daarover verschillen overigens de meningen. Zo werden volgens onderzoek van Douglas Irwin, een econoom van Dartmouth College, bijna alle landen rijker tussen 1980 en 2019, daalde de mondiale ongelijkheid, en daalde het percentage mensen dat in extreme armoede leeft van 42 naar 8,1 procent van de wereldbevolking. Maar dat is niet wat een Europeaan ziet die uit zijn raam kijkt. Die voelt onzekerheid. Hoewel EU-handelsverdragen steeds ‘moderner’ worden, met meer aandacht voor duurzaamheid, sociale en arbeidsrechten en klimaat, liggen ze al jaren onder vuur van de flanken op rechts én links. Rechts ziet de verdragen als monsters die de nationale soevereiniteit opheffen. Links ziet ze als monsters van onder andere doorgeschoten mondialisering, neoliberalisme, ongelijkheid. Met middenpartijen die in tal van landen kiezers verliezen, is ratificatie daarmee in veel lidstaten een netelig probleem geworden. Daarmee staan EU vrijhandelsverdragen, een centraal machtsinstrument zijn van de Unie en volgens voorstanders een bron van groei en promotie van Europese waarden elders, op een kruispunt. In een wereld waarin de mondialisering volgens sommigen op zijn retour is of op zijn minst gefragmenteerder wordt – en waarin vrijhandel ook in de EU zelf ruimte moet bieden aan bijvoorbeeld strategische industriepolitiek – gaan de politieke en sociale en milieu-eisen aan handelsverdragen scherp omhoog. De Europese Commissie, die namens de EU onderhandelt over handelsverdragen, heeft er een heel stel klaar, of bijna klaar, of bevroren wegens politieke moeilijkheden. Tot de laatste categorie behoort het verdrag met de Mercosur-landen, waar in verschillende EU-lidstaten (ook Nederland) grote bezwaren tegen zijn. Tot de eerste behoort het kort geleden gesloten handelsakkoord met Nieuw-Zeeland dat, volgens de Commissie, ‘ongekende bepalingen’ op het gebied van duurzaamheid en arbeidsrechten kent. Zo blijven de meningen verdeeld. Exporteert de EU zo zijn waarden, of ondermijnt ze die juist? Vorige maand stuurden maar liefst vijftien EU-lidstaten een brandbrief naar de Commissie waarin ze aandringen op méér actie op handelsgebied. Het gaat immers, betogen zij, om het waarborgen van de economische groei in en de geopolitieke positie van de Unie. Ook Duitsland en Nederland tekenden de brief. Volgens de initiator, de Zweedse handelsminister Anna Hallberg worden vrijhandelsverdragen met voldoende milieuwaarborgen een centraal element van het Zweedse voorzitterschap volgend jaar. De strijd om het behoud van verantwoorde handelsverdragen is, kortom, nog niet gestreden – en kan zelfs een slinger krijgen door de geopolitieke tegenwind.||https://www.volkskrant.nl/nieuws-achtergrond/handelsverdragen-staan-in-europa-op-een-kruispunt~bab75caa/
2022-07-12||Discussie in Duitsland: minister trouwt in kerk, maar betaalt geen kerkbelasting||Het is een worsteling voor menig jonge Duitse christen die voor het eerst een behoorlijke baan en dito salaris heeft. Wat te doen met de Kirchesteuer? In Duitsland betaalt elke ingeschreven christen, boven op de loonbelasting aan de staat, een bedrag aan de kerk dat gelijk is aan 9 procent van je loonbelasting – 8 procent als je in Baden-Württemberg of Beieren woont. Voor de katholieke kerk en Evangelische Kirche (dat is in Duitsland de verzameling van protestantse kerken) levert dat jaarlijks een dikke 12 miljard euro op. Voor financieel bewuste christenen die toch al twijfelen aan hun geloof veroorzaakt de belasting een terugkerend dilemma: keer ik de kerk eindelijk de rug toe en hou ik meer geld over voor (andere) leuke dingen, of behoud ik de mogelijkheid om in de kerk te trouwen en er mijn eventuele nageslacht te laten dopen? Zo niet voor Christian Linder (43), minister van Financiën en leider van de liberale coalitiepartij FDP, en zijn kersverse echtgenote, journaliste Franca Lehfeldt (33). Afgelopen zaterdag lieten zij hun echtverbintenis zegenen in de eeuwenoude kerk van Sint Severus op Sylt, het waddeneiland dat geldt als de favoriete binnenlandse vakantiebestemming van welgesteld Duitsland. Zowel Lindner als Lehfeldt is kerkverlater, respectievelijk ex-katholiek en ex-evangelisch. De Noord-Duitse evangelische kerk, eigenaar van het gebedshuis op Sylt, verordonneerde in 2020 dat voor een trouwerij in haar kerken ten minste één van de huwelijkspartners lid van de evangelische gemeenschap moet zijn. Maar de predikant mag daarop een uitzondering maken, blijkt nu. ‘Wanneer de kerk zich prostitueert’, luidde het commentaar in de Frankfurter Allgemeine Zeitung. Strekking: natuurlijk staat het de synode vrij om niet-leden een sprookjeshuwelijk te bieden, maar dan moet de kerk niet zeuren dat ze zoveel leden verliest. Vorig jaar waren dat er net geen 360 duizend (1,6 procent) bij de katholieke kerk, meer dan ooit tevoren. Bij de evangelische kerk (EKD) waren er 280 duizend kerkverlaters (1,4 procent). Reden, volgens onderzoek van de EKD, is overigens niet zozeer de kerkbelasting als wel een algehele vervreemding van de kerk. Bij relatief veel katholieken die de kerk de rug toekeerden, speelde ook onvrede mee over bijvoorbeeld de kerkelijke opstelling ten aanzien van vrouwen en homo’s. Overigens wilde minister Lindner eigenlijk in het Italiaanse Toscane trouwen, maar daar stak de Duitse federale politie een stokje voor. Het zou een monsterklus worden om hem en al zijn prominente gasten daar te beveiligen. Dus werd het Sylt. Daar werd de kerk weliswaar niet veel rijker van, maar de Duitse belastingbetaler in elk geval niet armer.||https://www.volkskrant.nl/nieuws-achtergrond/discussie-in-duitsland-minister-trouwt-in-kerk-maar-betaalt-geen-kerkbelasting~b6710b70/
2022-07-12||Rijk keerde tot nu toe 34 miljoen euro uit aan gedupeerden watersnood Limburg||Dat heeft de Rijksdienst voor Ondernemend Nederland (RVO) dinsdag bekendgemaakt. In totaal kwamen het afgelopen jaar 2.783 schadeclaims binnen. De claims lopen uiteen van kosten voor evacuaties tot schade aan voertuigen, meubilair of woningen. De verwachting is dat het uitgekeerde bedrag oploopt omdat nog altijd zo’n 750 aanvragen op beoordeling wachten. De door de overheid vergoede schade staat los van het bedrag dat verzekeraars hebben uitgekeerd. De overheid vergoedt alleen schade die niet verzekerbaar is. In Nederland is het lang niet altijd mogelijk om een verzekering te krijgen voor schade door overstroming van grote rivieren zoals de Maas. Om mensen alsnog tegemoet te komen zette het demissionaire kabinet na de overstromingen de Wet tegemoetkoming schade (Wts) in waardoor gedupeerden alsnog een vergoeding konden krijgen. Gedupeerden konden bij het Rijk alleen een vergoeding krijgen voor de schade aan ‘de primaire woonfunctie’ van hun huizen, waardoor de regeling bijvoorbeeld niet geldt voor mensen met schade aan hun tuin. Wel konden mensen een claim indienen voor personenauto’s, andere vervoersmiddelen zoals campers vallen er weer buiten. Het afgelopen jaar klonk er veel kritiek op de trage en moeizame schadeafhandeling door de overheid. Zo vallen sommige gedupeerden buiten het aangewezen schadegebied, waardoor hun claim bij de overheid wordt afgewezen. Burgemeester Daan Prevoo van Valkenburg aan de Geul riep eind vorige maand nog op om coulanter en sneller te zijn met de afhandeling. Volgens de RVO duurt de afhandeling soms lang door de vele stappen die mensen moeten doorlopen voor ze een claim kunnen indienen. Zo zit er onder meer vertraging bij offertes van schadereparatie die bouwbedrijven moeten aanleveren aan gedupeerden voordat ze een aanvraag kunnen doen. Daarnaast schrijft de RVO dat ze zo coulant mogelijk willen zijn, maar ‘gebonden zijn aan de kaders van de regeling. We kunnen geen schade vergoeden die niet onder de regeling valt’. Op 14 juli gaat de Rijksdienst in gesprek met gedupeerden uit Valkenburg. Het grootste deel van de schade wordt overigens afgehandeld door verzekeraars. Volgens het Verbond van Verzekeraars is inmiddels 95 procent van de schade van particulieren afgehandeld en zo’n 90 procent van de schade bij ondernemers. In totaal ontvingen verzekeraars zo’n 25 duizend schademeldingen, het merendeel daarvan betrof schade aan woningen en voertuigen. In totaal zou er zo’n 160 tot 180 miljoen aan verzekerde schade zijn in het getroffen gebied. De overheid schat dat de daadwerkelijke schade, inclusief kosten die gemeenten of Rijkswaterstaat hebben gemaakt, uitkomt op zo'n half miljard euro.||https://www.volkskrant.nl/nieuws-achtergrond/rijk-keerde-tot-nu-toe-34-miljoen-euro-uit-aan-gedupeerden-watersnood-limburg~bdd1f170/
2022-07-12||De dynastie is verdwenen in Sri Lanka, maar het land ligt in puin ||Sri Lanka schreef dit weekend geschiedenis. Honderdduizenden mensen, getergd door de economische crisis die het land al maanden teistert, namen de hoofdstad Colombo over en bezetten de paleizen van de macht onder het motto: weg met de politieke leiders. De beelden: demonstranten dwalen door de burelen, maken selfies in de pluchen stoelen, plonzen in het zwembad. Binnen enkele uren wordt duidelijk dat premier Ranil Wickremesinghe wil aftreden en ook president Gotabaya Rajapaksa, om wiens vertrek de massa al maanden roept (#GotaGoHome). Het was daadwerkelijk een ‘Bestorming van de Bastille-moment’, zegt dataspecialist en factchecker Yudhanjaya Wijeratne via Signal, verwijzend naar het begin van de Franse Revolutie in 1789. Hij deelt de filmpjes die hij maakte. ‘De enorme menigte dringt bij het presidentieel paleis als één man naar voren, heeft even een moment van aarzeling, maar golft dan als een tsunami door de hekken heen de trappen op en stormt naar binnen.’ We vroegen ons van tevoren af of er wel genoeg mensen zouden opdagen, zegt activist Amalini de Sayrah, ‘maar toen we zaterdag die rivieren van mensen vanuit alle richtingen zagen komen, uit all walks of life, man en vrouw, jong en oud: in één woord wow.’ Het was opwindend omdat de politiek in Sri Lanka altijd versplinterd is, naar klasse, religie en etniciteit, aldus Wijeratne. ‘Voor het eerst was heel Sri Lanka verenigd.’ Nira Wickramasinghe, hoogleraar Modern Asian Studies in Leiden en deze weken op verlof in haar land van herkomst, noemt de situatie bijna revolutionair. ‘Die menigte van bijna 1 miljoen mensen die zaterdag was verenigd in één simpele eis, het vertrek van de politieke leiders. De activisten die nu nog het presidentieel paleis bezetten, zijn verbonden aan linkse partijen en studentengroepen die structurele hervormingen eisen. Er hangt een gevoel van revolutie in de lucht en angst bij de rijke middenklasse dat hun dagen zijn geteld.’ Met het aangekondigde vertrek van president Rajapaksa en premier Wickremesinghe (beiden zijn dit weekend ondergedoken) komt er in elk geval, na bijna twintig jaar, een einde aan de autoritaire Rajapaksa-dynastie. Daar was wel een ineenstorting van de economie voor nodig, voorbereid door jaren van corruptie en wanbeheer, en in gang gezet door de covidpandemie die de toerismesector ruïneerde. Oplopende schulden, slinkende valutareserves en hoge energieprijzen resulteerden in de ergste economische crisis ooit. Politiek is er nu een machtsvacuüm, met twee scenario’s als uitweg. Als Rajapaksa inderdaad woensdag aftreedt, moet premier Wickremesinghe hem volgens de grondwet opvolgen, en wordt hij waarnemend president tot 2024. ‘Ik vrees dat dit tot een nieuwe protestgolf kan leiden die veel gewelddadiger zal zijn dan de vorige’, zegt Nira Wikramasinghe. Als de premier (zoals hij aanbood) ook aftreedt, wordt parlementsvoorzitter Mahinda Yapa Abeywardena voor één maand waarnemend president, om te zorgen dat er een regering van nationale eenheid komt en het parlement een nieuwe president kan kiezen. ‘Iedereen hoopt op dat tweede scenario.’ Waarnemers achten in dat laatste geval de kans op een machtsstrijd reëel. Zo slaagden de oppositiepartijen en afvallige Rajapaksa-aanhangers er dinsdag niet in samen een plan voor een overgangsregering te maken. Sommigen zijn tevreden met het vertrek van Rajapaksa, anderen willen structurele hervormingen, zoals een inperking van de presidentiële macht, weer anderen willen nog veel verder gaan, zoals de radicale studenten die een volksraad eisen waarin de protestbeweging een zware stem moet krijgen. Hoewel er steeds meer aanwijzingen zijn dat de Rajapaksa-clan de handdoek in de ring heeft gegooid (zo probeerde een broer van de president vergeefs te vluchten naar Dubai), zijn er activisten die vrezen dat het alsnog mis gaat. ‘Ik ben bang voor een crackdown, een Rajapaksa-respons uit het boekje’, zegt De Sayrah. ‘Aftreden of terugslaan, het kan beide kanten op. Ik geloof dus pas in Gota’s vertrek als ik het zie.’ De ellende voor de bevolking is intussen allerminst voorbij. De rijen voor de winkels en de benzinestations worden niet kleiner door de politieke wisseling van de wacht. Sterker, een verhoopt steunpakket van het Internationaal Monetair Fonds komt in gevaar als de politieke instabiliteit blijft voortduren, waarschuwde centrale bankpresident O. Nandalal Weerasinghe maandag. De tijd dringt: een plan voor schuldsanering moet in augustus worden ingeleverd en Sri Lanka is al de facto bankroet. Veel demonstranten geloven dat als Rajapaksa maar eenmaal weg is er weer voedsel en benzine zullen zijn en alles goed zal komen, zegt Wijeratne. ‘Maar de economie is een ramp, wij produceren alleen thee en kokosnoten en zullen tot 2030 miljarden aan schulden moeten afbetalen. Dat legt een zware hypotheek op de nieuwe regering. We gaan zware jaren tegemoet. De vraag is wie de mensen die boodschap gaat brengen.’ Voorlopig draait het allemaal om ‘Gota’. Als hij vandaag aftreedt komt het parlement vrijdag bijeen om komende week, op 20 juli, een nieuwe president te kiezen die een eenheidsregering moet formeren. Activisten kijken met argusogen toe. ‘Wij gaan niet weg tot deze president opstapt en we een regering hebben die acceptabel is voor het volk’, aldus Jude Hansa, een activist die al sinds begin april in het Gota Go Gama-protestkamp bivakkeert.||https://www.volkskrant.nl/nieuws-achtergrond/de-dynastie-is-verdwenen-in-sri-lanka-maar-het-land-ligt-in-puin~bec8967f5/
2022-07-12||Boerjaatse activist Garmazjapova: ‘Alle Russische minderheden ervaren racisme’||Garmazjapova is geboren in de Russische deelrepubliek Boerjatië, maar woonde vanaf haar zesde in Sint- Petersburg. Ze werkte daar als journalist en was actief in de jongerenbeweging van de oppositiepartij Jabloko. Sinds enkele jaren woont ze buiten Rusland. Onlangs richtte ze met enkele gelijkgestemden de Free Buryatia Foundation op, die zich keert tegen de oorlog in Oekraïne, tegen stigmatisering van de Boerjaten en racisme in het algemeen, en ‘denazificatie’ van Rusland bepleit. Ze voelt zich gesterkt door de vele reacties die ze op haar initiatief kreeg uit andere bevolkingsgroepen in Rusland, zoals Oedmoerten, Tsjoevasjen, Mari, Kareliërs en Tataren. ‘Ik dacht eerder dat alleen Aziaten en Kaukasiërs met racisme te maken hebben, gewoon omdat wij uiterlijk verschillen van Russen’, aldus Garmazjapova. ‘Maar Oedmoerten lijken op Russen, hebben vaak Russische namen, en horen toch van jongs af aan dat het ’slecht’ is om Oedmoert te zijn en Oedmoerts te praten. Kareliërs vertelden me hoe het hun moeders en grootmoeders was verboden Karelisch te praten, ze daardoor hun eigen taal vergaten en niet konden doorgeven aan volgende generaties. En dat heeft een massaal karakter, dat raakt alle etnische bevolkingsgroepen.’ ‘Al in 2015 kwam de term ’Poetins strijdende Boerjaten’ in zwang. Toen verschenen daar de eerste ’Donbas-indianen’, zo werden de Boerjaten genoemd door de plaatselijke bevolking. Dit jaar werden opnieuw Boerjaten naar Oekraïne gestuurd, velen zijn omgekomen, en opnieuw repte de Russische propaganda van de ‘strijdende Boerjaten van Poetin’. Natuurlijk zijn wij daar als etnische Boerjaten niet blij mee. In de eerste plaats ben ik geen ’strijdende Boerjaat’, en al helemaal niet van Poetin. Een week na het begin van de oorlog staken Boerjaten uit de Verenigde Staten, Europa en Kazachstan de koppen bij elkaar. We waren terneergeslagen en besloten een videoboodschap op te nemen als ‘Boerjaten tegen de oorlog’. Die werd door meer dan een miljoen mensen bekeken. ‘We kregen enorm veel bijval, steeds meer Boerjaten wilden zich ook uitspreken tegen de oorlog. Familieleden van contractsoldaten die in Oekraïne zijn, vroegen hoe die hun contract kunnen verbreken als ze niet willen vechten en terug willen naar huis. We hebben juristen en mensenrechtenactivisten ingeschakeld en daarover instructies verspreid.’ ‘Dat komt door het enorm lage levenspeil in de republiek. Die jongens uit de dorpen zien geen andere uitweg dan een contract met het leger. Dat spreekt hen niet vrij. Ze kunnen weigeren, al weet ik dat velen nu worden bedreigd. Boerjatië bezet qua levenspeil de 81ste plaats onder 85 Russische regio’s, hoewel het rijk is aan grondstoffen en grenst aan het Bajkalmeer. Dat zette ons aan het denken: waarom hebben wij geen echte federatie? Waarom wordt Rusland bestuurd vanuit het centrum, waar wordt bepaald wie hoeveel te besteden heeft, hoe de mensen leven en wat voor taal ze spreken?’ ‘Rusland zegt dat het Oekraïne zal ‘denazificeren’. Een bizar argument, gezien het niveau van xenofobie, racisme en chauvinisme in Rusland zelf. Als de Russische samenleving zelf daadwerkelijk tolerant en open was, dan was het niet gelukt haar met behulp van die propaganda op te zetten tegen Oekraïne. Je hoort daarin steeds dat Oekraïne geen echt land is, dat de Oekraïense taal eigenlijk niet bestaat en dat de Oekraïners geen afzonderlijk volk zijn, maar Ruslands kleinere, onvolwaardige broers.’ ‘Sommige mensen mijmeren graag over de ‘vriendschap der volken’ in de Sovjet-Unie. Maar ik herinner me heel goed het verhaal van mijn opa, die in de polikliniek werd gemaand Russisch te spreken, geen Boerjaats. De overheid heeft Boerjaten ontmoedigd hun eigen taal te leren. Hoe accentlozer je Russisch, hoe beter. Mensen waren daar trots op, en nog steeds. Ruslands oorspronkelijke volken zitten in feite in dezelfde categorie als de Oekraïners. In de Sovjettijd werd Oekraïners ook steeds voorgehouden dat hun taal een plattelandstaal was. Daarom moeten wij Oekraïne steunen, want het probeert zich los te rukken van die imperiale Sovjeterfenis en zijn eigen weg te gaan.’ ‘Ik heb zelf genoeg racistische incidenten meegemaakt in Rusland. Je moet voortdurend bewijzen dat je gelijkwaardig bent. Daarom praat je in de winkel of het café nadrukkelijk zuiver Russisch, zonder een zweem van een accent. Je kleedt je goed om te laten zien dat je ‘normaal’ bent. En in de metro moet je met een zo zelfverzekerd mogelijke blik langs de politie lopen, zodat ze je niet stoppen om je papieren te controleren. ‘Ik besefte pas in wat voor voortdurende spanning ik in Rusland had geleefd toen ik het land had verlaten. Ik woon nu in Tsjechië. Na de inval in Oekraïne ging ik dagenlang de deur niet uit, want ik dacht dat iedereen naar mij zou kijken op straat en zou zien dat ik uit het land van de agressor kom. Dat was niet zo, maar ik dacht wel: waarom voel ik me nu zo slecht, alsof ik niet volwaardig ben? En ik had een déjà-vu, want hetzelfde had ik eerder gevoeld in Rusland. Zo werkt die psychologische trigger.’||https://www.volkskrant.nl/nieuws-achtergrond/boerjaatse-activist-garmazjapova-alle-russische-minderheden-ervaren-racisme~bd85d28f/
2022-07-12||Pogacar verliest weer een helper, maar ‘als je de gele trui weggeeft, krijg je hem misschien nooit meer terug’||De vraag blijft Tadej Pogacar maar achtervolgen: wil hij de gele trui, al sinds de zesde etappe in zijn bezit, eigenlijk wel behouden? Kost het zijn ploeg UAE Team Emirates niet te veel krachten om het leiderstricot te verdedigen? De tweevoudig Tourwinnaar moet toch in staat zijn in een later stadium, als het hooggebergte zich aandient, de zaken alsnog op eigen kracht helemaal recht te zetten? Dinsdagmiddag op een landingsbaan van een hooggelegen vliegveldje in Megève volgde het antwoord dat hij in Frankrijk al vaker heeft gegeven: ruim acht minuten na de finish van een grote kopgroep, waarin de Deen Magnus Cort Nielsen in de eindsprint de beste benen bleek te hebben, zette de Sloveen aan voor een sprintje. Hij glipte weg uit het peloton in een, naar later bleek, vergeefse poging zijn naaste belager Jonas Vingegaard van Jumbo-Visma nog wat extra seconden aan te smeren, maar zeker ook om de leiding te behouden. Op de streep hield hij 11 seconden over op Lennard Kämna, die deel uitmaakte van het gezelschap vluchters. De Duitser, die enige tijd virtueel het geel om de schouders had, verdrong Vingegaard wel van de tweede plaats. Het machtsvertoon met het sprintje op het vliegveld kon niet verhullen dat de kwetsbaarheid van Pogacars team er alleen maar groter op is geworden. Dinsdag werd bekend dat George Bennett positief testte op corona en de Tour moest verlaten. De Nieuw-Zeelander, overgekomen van Jumbo-Visma, was voorzien als steun en toeverlaat in de Alpen en de Pyreneeën. Het had weinig gescheeld of UAE Team Emirates had nog een belangrijkere pion moeten inleveren. De Pool Rafal Majka, ook een helper met een grote staat van dienst als het bergop gaat, bleek eveneens positief. Hij mocht toch van start gaan nadat drie artsen geen bezwaren hadden gezien; die van het team, de wedstrijdorganisatie en de internationale wielerfederatie. Ze stelden vast dat Majka geen symptomen had en niet of nauwelijks besmettelijk bleek. Volgens de protocollen mogen renners dan in de koers blijven. Eerder moest uit de ploeg de Noor Vegard Stake Laengen wegens corona opgeven. Pogacar verklaarde na de finish enorm te balen. ‘We hebben al twee sterke motoren verloren. Dat is heel jammer. Maar we blijven vechten tot het einde.’ Volgens de geletruidrager zijn hij en zijn ploeggenoten voortdurend in isolatie, maar niet op de fiets. ‘We komen vlak langs zoveel juichende en schreeuwende mensen langs de kant, vooral op de klimmen. Dan is nabij contact niet te voorkomen.’ Voor de Sloveen lijdt het geen twijfel: een leiderstrui geef je niet zomaar weg. ‘Je zegt er nooit nee tegen. Het is zo speciaal die te mogen dragen. Als er een koers is, wil ik altijd mijn best doen, dus ook in de Tour de France. Je kunt beter een stap vooruit zijn dan achter de trui aanrijden. Nu hebben we de controle, we hebben alles in eigen hand. Dat is voor mij en de ploeg juist iets gemakkelijker. En als je hem weggeeft, krijg je hem misschien wel nooit meer terug.’ De etappe van dinsdag kenmerkte zich door een niet al te steile, maar door de lengte van 21 kilometer toch pittige slotklim. Een groep van 25 vluchters viel langzamerhand uiteen, al kwamen er veel uiteindelijk nog samen in de laatste meters: tien renners eindigden binnen de 22 seconden. De moegestreden Kämna, die zich telkens weer stroef op gang trok na korte pogingen de vaart binnen de groep erin te houden, was van hen de laatste. Staande bij de finish, met een handdoek gevuld met ijsblokken om de nek, wachtte hij minutenlang op de komst van Pogacar, die hem dan toch van zijn gele droom beroofde. Achter de besnorde ritwinnaar Cort Nielsen – in Denemarken uitgegroeid publiekslieveling door zich daar op de klimmetjes met overgave in de bollentrui te fietsen – knokte Dylan van Baarle zich naar een vijfde plek, op 10 seconden. Hij leek even op weg naar de zege door een ontsnapt trio op een kilometer van de finish te achterhalen en meteen nog eens te versnellen. Toen er nog meer renners aansloten, waren de krachten verdwenen. ‘Ik moest wel gokken op het einde. Maar de benen liepen vol.’ De etappe kwam dinsdag nog enige tijd stil te liggen doordat klimaatactivisten op 35 kilometer van de finish de doorgang van de renners blokkeerden. Ze hadden zich met hun handen aan het asfalt gelijmd. De koploper van dat moment, de Italiaan Alberto Bettiol, probeerde nog even tussen de actievoerders en hun fakkels met Bengaals vuur door te laveren, maar kon zijn weg niet vervolgen. Achter hem kreeg de kopgroep de opdracht in de remmen knijpen. Toen die renners weer vertrokken, moest het peloton enige tijd halt houden, totdat de oorspronkelijke tijdsverschillen weer waren bereikt. Volgens ploegleider Grischa Niermann van Jumbo-Visma vertrok het peloton echter een minuut en 20 tellen te laat. Het protest bleef vrijwel geheel uit beeld, de Tour houdt niet van dergelijke inbreuken op het draaiboek. Het weerhield Pogacar en zijn geplaagde ploeg er niet van met veel precisie het geel veilig te stellen.||https://www.volkskrant.nl/sport/pogacar-verliest-weer-een-helper-maar-als-je-de-gele-trui-weggeeft-krijg-je-hem-misschien-nooit-meer-terug~bddb8600/
2022-07-12||Groep van 150 soldaten uit Russische deelrepubliek Boerjatië deserteert en keert terug naar huis||Een deel van de Boerjaten die als kontraktniki (contractsoldaten) in het Russische leger meevochten in Oekraïne keerde volgens de mensenrechtengroep Vrij Boerjatië afgelopen weekeinde terug in de hoofdstad Oelan-Oede. De rest kwam in andere steden in Rusland aan. De soldaten verbraken volgens Aleksandra Garmazjapova, het hoofd van de mensenrechtengroep, vorige maand hun contract, nadat enkele van hun vrouwen de plaatselijke gouverneur hadden opgeroepen hun echtgenoten terug te halen uit Oekraïne. Volgens hen waren ze ‘moreel en fysiek uitgeput’. De terugkeer van de Boerjatische soldaten is een teken dat de onvrede in de straatarme deelrepubliek over het hoge aantal gesneuvelde militairen uit Boerjatië begint toe te nemen. Vanwege het gebrek aan banen en de lage lonen in Boerjatië zien veel jonge Boerjaten zich gedwongen werk te zoeken bij het leger. De afgelopen maanden hebben volgens Garmazjapova al vijfhonderd Boerjatische soldaten aangeklopt bij haar organisatie, omdat ze niet wisten wat ze in Oekraïne deden en niet meer verder wilden vechten. Het kostte de weigeraars de nodige moeite onder hun contract uit te komen. Sommige soldaten die al op weg waren naar huis, werden teruggestuurd naar de regio Loehansk, die in handen is van pro-Russische separatisten. Daar werden ze in een kamp vastgehouden en onder druk gezet met het dreigement dat ze voor de rechter zouden moeten verschijnen. Ook uit andere achtergebleven regio’s in Rusland komen berichten over militairen die weigeren verder te vechten in Oekraïne. Volgens de onafhankelijke site Mediazona keerden al vrij snel na het begin van de oorlog rond de vijfhonderd leden van de Nationale Garde uit de deelrepubliek Kabardino-Balkarië naar huis terug. Het was de bedoeling dat zij zouden worden ingezet om de orde te handhaven in de door het leger bezette gebieden, maar in plaats daarvan kregen zij het bevel mee te doen aan de (mislukte) bestorming van Kiev. Na protesten kregen de gardisten toestemming van hun meerderen om naar huis terug te gaan. Officieel mag de Nationale Garde, een soort ordetroepen die rechtstreeks onder president Poetin vallen, alleen op Russisch grondgebied opereren. Toch werden de teruggekeerde gardisten eenmaal thuis onmiddellijk ontslagen wegens 'weigering een dienstbevel uit te voeren’.||https://www.volkskrant.nl/nieuws-achtergrond/groep-van-150-soldaten-uit-russische-deelrepubliek-boerjatie-deserteert-en-keert-terug-naar-huis~b2c85888/
2022-07-12||Hij rijdt al sinds 1980, dus als hij wil, kan hij alle stoere truckersverhalen met gemak overtroeven ||Van mannen die weten hoe moeilijk het is een vijftig-tonner achteruit te manoeuvreren, zou je iets meer liefde voor de vooruitgang verwachten. Toch valt precies dat vies tegen in de transportwereld. Kijk maar wat ze tegen Peter Kleijwegt (64) zeggen zodra hij ergens zijn elektrische vrachtwagen komt lossen. ‘Kun je maar 150 kilometer achter elkaar rijden, joh’, vragen ze dan. ‘En je geluid. Waar is je geluid?’ Kleijwegt haalt op dat soort momenten zijn schouders op. Zijn vader was een leven lang trucker, zelf rijdt hij al sinds 1980 op de vrachtwagen dus als hij wil, kan hij alle stoere truckersverhalen met gemak overtroeven. Het is eigenlijk wel rustig, zegt hij, zo’n elektrische motor in je vijftig-tonner. ‘In het begin moest ik wel even wennen. Heel soms heb je het idee dat hij minder kracht geeft, omdat er minder geluid is. Maar dat is niet zo. Ze rijden eigenlijk net zo lekker als een dieseltruckie.’ Voorlopig is Kleijwegt met zijn elektrische vrachtwagen nog een bezienswaardigheid in het wereldje, maar dat begint langzaamaan te veranderen. Vorige maand bleek bijvoorbeeld dat de speciale subsidiepot van 13,5 miljoen euro voor de aanschaf van elektrische vrachtwagens al op de eerste dag leeg was. Direct besloot de staatssecretaris van Infrastructuur en Waterstaat nogmaals 11,5 miljoen euro beschikbaar te stellen, met als gevolg dat er volgend jaar waarschijnlijk zo’n zeshonderd emissievrije vrachtwagens rondrijden in Nederland. Maar, eerlijk is eerlijk, dat blijft een vrij marginaal aantal op een totaal wagenpark van ruim 63 duizend dieseltrucks. De meeste mannen in de transportwereld vinden het nu eenmaal veel te lekker met een V8-motor door het heden te jakkeren, om zich echt te bekommeren om het verlies van de toekomst. ‘Toch hebben wij besloten wel in het diepe te springen’, zegt Dé Post van H.N. Post en Zonen. ‘Ik kreeg van klanten al een aantal jaar de vraag: wanneer kunnen we onze vracht elektrisch laten vervoeren? Ons antwoord was dan altijd: nu nog niet. Er waren geen vrachtwagens beschikbaar, of ze waren veel te duur. Je kon nergens opladen, het aantal kilometers dat je kon rijden was te beperkt, noem maar op.’ Maar toen liep Post op een dag Marie-José Baartmans tegen het lijf en veranderde alles. Baartmans richtte in 2014 het transportbedrijf Breytner op, dat als eerste in Nederland bestaande trucks liet omkatten naar elektrisch, en hij zocht partners om mee samen te werken. ‘Eindelijk’, dacht Post, die inmiddels vijf elektrische vrachtwagens heeft. Kleijwegt gebruikt er daarvan vandaag eentje om vijftig ton sinaasappelsap van het merk Innocent van de Rotterdamse haven naar de sapterminal veertig kilometer verderop te vervoeren. Een relatief kort ritje dat je prima drie keer op een dag kunt maken mits je de wagen tijdens het lossen aan de stekker legt. Toch gaat de omslag met horten en stoten. Zo besteedt Post het gros van zijn tijd aan zijn vijf elektrische wagens, terwijl het bedrijf in totaal 175 vrachtwagens bezit. Hij is druk met subsidieaanvragen – een diesel kost een ton, een elektrische truck wel vier ton – gesprekken met het Havenbedrijf om meer transformatorhuisjes voor snelladers te installeren, overleg met wetenschappers die onderzoeken hoe je zo’n grote batterij zo effectief mogelijk kunt laden. ‘Het kost voorlopig meer dan het oplevert, maar we doen het toch. Enerzijds omdat je een kennisvoorsprong opbouwt, maar belangrijker nog: als je wilt dat ons bedrijf over honderd jaar nog bestaat, moet er over honderd jaar natuurlijk wel een wereld zijn waarin onze auto’s rond kunnen rijden.’ En de truckers zelf? Mannen immers die doorgaans dromen van een plaatsloos leven vol vrijheid – iets dat een dieseltruck die tot wel drieduizend kilometer op één tank kan rijden beter kan bieden dan zijn elektrische broertje die al na 150 kilometer aan de lader moet. ‘Ach’, zegt chauffeur Kleijwegt daarover. ‘Van die vrijheid van vroeger is toch al niet zo veel meer over. ‘Vroeger had je geen mobiele telefoons, geen trackers. Dan kon je nog wel eens blijven hangen aan de stamtafel en zeggen dat je in de file stond. Nu kunnen op kantoor via de gps precies zien waar je rijdt.’ ‘Weet je wat het is? Ik word in januari 65, heb twee kleinkinderen en voor hun toekomst zal de wereld er toch wat anders uit moeten zien. Als ik daaraan kan bijdragen door soms een stekker in mijn wagen te stoppen, wat is daar dan mis mee joh?’||https://www.volkskrant.nl/columns-opinie/hij-rijdt-al-sinds-1980-dus-als-hij-wil-kan-hij-alle-stoere-truckersverhalen-met-gemak-overtroeven~b8b81175/
2022-07-12||Kabinet geeft miljard euro aan duurzame projecten, waarvan 200 miljoen aan aardwarmte||Bokhoven: ‘In het klimaatakkoord is afgesproken dat Nederland binnen 30 jaar alle gebouwen van het aardgas af zijn, en dat de helft daarvan via warmtenetten energie krijgt uit aardwarmte en andere duurzame bronnen. Met deze bijdrage uit het Nationaal Groeifonds gaan we 26 duizend huizen en 800 hectare aan glastuinbouw van het gas afhalen. Er worden twaalf warmtenetten aangelegd en zes innovatieve projecten mee betaald om warmte uit de grond te winnen.’ Exalto: ‘Het kleinste is een project in Heeg, in Friesland. Dat gaat om een coöperatie van een paar honderd huishoudens die water uit het Hegermeer gebruiken om hun huizen te verwarmen. In de zomer wordt dat water opgewarmd en enkele tientallen meters onder de grond opgeslagen. Dat wordt in de winter weer opgepompt, dan is het tussen de 10 en 15 graden en moet het met een warmtepomp nog iets verder verwarmd en naar de huizen gestuurd worden. ‘Een van de grootste projecten is in Delft, daar gaat het om ongeveer vijfduizend woningen. Er wordt daar geboord tot iets meer dan 2 kilometer diepte, waar het heel heet is. Met heet water uit de aarde, van wel 90 graden, wordt het warmtenet opgewarmd, waarna het afgekoelde water weer wordt teruggepompt. ‘Er is ook een vergelijkbaar project in het Westland, waar niet alleen huizen maar ook glastuinbouwers op zijn aangesloten. Op die manier kun je de aardwarmte in de zomer ook goed gebruiken om kassen mee op te warmen.’ Bokhoven: ‘Ja, mensen zien het als een monopolie, en dat is ook zo. Toch denken wij dat dit juist een heel goed moment is voor warmtenetten. Die zijn minder afhankelijk van aardgas, waardoor ze nu vaak goedkoper zijn dan huizen die direct met gas worden gestookt. ‘Door de projecten waarvoor wij nu geld hebben gekregen worden huizen nog minder afhankelijk van gas. De energie komt van de zon die in de zomer oppervlaktewater opwarmt, en bij geothermie (aardwarmte, red.) komt het uit de kernreactie in het diepste binnenste van de aarde. Dat zijn energiebronnen waar we nog miljarden jaren mee vooruit kunnen. ‘Voor het sentiment rondom warmtenetten is het ook fijn dat er onder onze projecten een aantal coöperaties van burgers zitten. Dan is er niet de angst dat een bedrijf misbruik maakt van het monopolie.’ Exalto: ‘Nee, daar zijn wij niet bang voor. Boren naar geothermie is iets heel anders dan boren naar gas. We halen niets weg uit de grond. Heet water wordt eruit gehaald en direct weer terug in de aarde gepompt. Natuurlijk moet je dat superzorgvuldig doen, maar het kan echt veilig. ‘Het kan op een heleboel plekken overigens ook niet. Je moet heel zorgvuldig zijn: waar prik je wel en waar prik je niet? Je mag niet boren in delen van Nederland waar veel breuken in de aarde zitten. En ook niet waar drinkwater gewonnen wordt, of waar nog een restje gas of olie zit. Daar ziet het Staatstoezicht op de Mijnen ook streng op toe.’ Bokhoven: ‘Op sommige plekken is het gewoon te duur. Om een warmtenet rendabel te krijgen, moeten veel gebouwen bij elkaar staan. Dus kleine dorpen of afgelegen huizen zijn niet erg voor de hand liggend. En de ondergrond moet er dus wel voor geschikt zijn. Het gaat zeker heel groot worden in steden als Amsterdam, Rotterdam, Den Haag en Utrecht. Daar ligt natuurlijk vaak ook al stadsverwarming die uitgebreid kan worden.’ Exalto: ‘Je kunt er niet direct elektriciteit mee opwekken. Maar je kunt natuurlijk wel veel energie besparen wanneer je geen elektriciteit hoeft te gebruiken om gebouwen te verwarmen. Ook kan het een manier zijn om duurzame energie op te slaan. Als er te veel elektriciteit wordt opgewekt uit zon of wind kun je met een dompelaartje in de grond het waterreservoir extra bijverwarmen, die warmte kun je dan in de winter weer terugwinnen. En we gaan dus ook kassen van het gas afhalen, die gebruiken nu 6 procent van al het gas dat Nederland gebruikt.’ Bokhoven: ‘Dat is natuurlijk spannend, maar dat geldt voor de hele economie. Er is in elk geval veel interesse vanuit de techniek, veel mensen die eerder in de aardgasindustrie hebben gewerkt kunnen hier weer een mooie toekomst in krijgen.’||https://www.volkskrant.nl/economie/kabinet-geeft-miljard-euro-aan-duurzame-projecten-waarvan-200-miljoen-aan-aardwarmte~b118827c/
2022-07-12||Pogacar is de kannibaal die geen Merckx wil zijn, maar er stiekem intens van geniet||Het is moeilijk te zeggen of Tadej Pogacar aan psychologische oorlogsvoering doet. Wanneer hij geïnterviewd wordt, zijn de antwoorden ronduit ontnuchterend en jongensachtig. Alsof de Tour een wedstrijd is als elke andere. Het lijkt niet zijn bedoeling de rest de stuipen op het lijf jagen, maar intussen deelt hij door zijn al dan niet gespeelde onschuld verbale klappen uit. Om gek van te worden, moet het zijn. Pogacar praat zoals hij pedaleert: ‘Kan ik er wat aan doen dat ik zo goed ben – maar de anderen zijn ook best wel goed, hoor.’ In de koers is hij dwingend aanwezig. Ook al om gek van te worden. Hij is de kannibaal die geen Merckx wil zijn, maar er stiekem intens van geniet. Ik vermoed dat Pogacar soms schrikt van de parelende bloeddorst in de krochten van zijn wezen. Pogacar is in deze Tour om én een handvol etappes én het eindklassement te winnen. Dat hij al vroeg aan de leiding kwam, waardoor de ploegmakkers veel te vroeg de werkoverall moesten aantrekken, deed hij af als: ‘Mooi toch, ze zijn net zo verzot op geel als ik.’ Van die trui kan hij meer comfort hebben wanneer hij die tijdelijk uitleent aan een ander team. Hoe meer blije gezichten in de Tour, hoe sterker de strategie. Ik tik dit stukje terwijl ik kijk naar de tiende etappe. Een hete strijd om de dagprijs. Op minuten afstand lijkt Pogacar een poging te doen de trui kwijt te raken. Lijkt. Óf hij heeft hem morgen al terug, óf volgend jaar pas weer. Corona is als een vervelende mot Team UAE binnengedrongen. Twee coureurs naar huis, een derde, Majka, nog in het zadel met een lichte besmetting en dus toch startgerechtigd. Laat de laatste nou net Pogacars meesterknecht zijn in echte cols, die vanaf morgen staan geprogrammeerd. Zo’n virus vindt vandaag het uitgelezen terrein om zich magistraal te vermenigvuldigen in een organisme. Pogacar zelf gaf op de rustdag trouwens een ferm statement af. Zelfs bij een licht positieve test zou hij, gele trui of niet, onmiddellijk de Tour verlaten. Het klonk haast als een dreigement. Grote zorgen in de Tourkaravaan. Het virus kan zomaar voor een kaalslag zorgen, vergelijkbaar met de politierazzia’s in de woelige epo-jaren. Dat niet de beste de ronde wint, is een angstwekkend scenario. Het virus had zich tot nu toe zo keurig gedragen. Slechts een paar coureurs werden er in de teststraat uitgefilterd; we hadden nul positieve gevallen op de rustdag. Niemand is veilig. Als het tegenzit, komen we nooit te weten wat het masterplan van Jumbo-Visma behelst waarmee Pogacar in de val gelokt moet worden. Het is ook niet uitgesloten dat Pogacar als enig overgeblevene van zijn ploeg een vereenvoudigd, maar vernietigend UAE-masterplan ten uitvoer brengt.||https://www.volkskrant.nl/sport/pogacar-is-de-kannibaal-die-geen-merckx-wil-zijn-maar-er-stiekem-intens-van-geniet~b30c4636/
2022-07-12||Topscorer en aanvoerder Miedema test positief op corona, opnieuw klap voor Nederlands elftal||Het is niet de eerste tegenslag voor de Nederlandse voetbalsters. Zondag moest middenvelder Jackie Groenen de selectie al verlaten vanwege een positieve coronatest en een dag eerder vielen tijdens de eerste EK-wedstrijd tegen Zweden (1-1) keeper Sari van Veenendaal en verdediger Aniek Nouwen geblesseerd uit. Voor aanvoerder Veenendaal is het toernooi voorbij. Voor Miedema, die haar band had overgenomen, is dat nog niet zeker. Zij zit net als Groenen in isolatie en moet eerst klachtenvrij zijn én negatief testen, daarna kan ze weer aansluiten bij de groep. De twee missen morgen sowieso het tweede groepsduel, tegen Portugal. Het is de vraag of ze op tijd negatief zijn voor het derde groepsduel, zondag tegen Zwitserland, en eventuele vervolgwedstrijden op het toernooi. De ploeg had het coronaprotocol sinds de besmetting van Groenen, die zaterdag na de wedstrijd geen stem meer had, al aangescherpt. De al bestaande richtlijnen worden bovendien strikter gehandhaafd. Zo mogen spelers na de duels geen contact meer zoeken met hun familie op de tribune. Dat was eigenlijk al niet de bedoeling, maar gebeurde na de eerste wedstrijd nog wel. Ook contacten met de pers zijn vaker digitaal en strikt op afstand. De spelers zelf houden in het hotel afstand van elkaar of dragen een mondkapje als dat niet kan. De maatregelen hebben een nieuwe besmetting dus niet kunnen voorkomen. Miedema was dinsdag juist nog kritisch op ploeggenoten die zaterdag na de wedstrijd in Sheffield knuffelden met bekenden. Zelf deed zij daar niet aan mee. ‘We zitten al tweeëneenhalf jaar in een pandemie, ook als is het veel losser nu, we hebben uiteindelijk als team een verantwoordelijkheid. Dat houdt ook in dat het niet heel slim is om Jan en alleman te gaan knuffelen na de wedstrijd. Daar hebben we het natuurlijk ook over gehad, dat mag gewoon niet meer gebeuren.’ De KNVB houdt zich aan de covid-richtlijnen van de UEFA, die bepalen dat alleen spelers met klachten zich hoeven te laten testen. Gisteren was dat alleen Miedema. Bondscoach Mark Parsons noemt het wegvallen van Miedema ‘een harde klap’, maar kijkt ook alvast vooruit naar de wedstrijd tegen Portugal. ‘We wisten al voor het toernooi dat dit kon gebeuren. Voor de rest ziet het er gelukkig goed uit en zijn we klaar voor morgen.’ Wel toonde hij zich kritisch op de voetbalfederatie UEFA, die heeft vastgehouden aan een maximum van 23 spelers. Bij de mannen is dat op het WK in Qatar verhoogd naar 26 spelers. Portugal is op papier de minste tegenstander in de poule, maar topscorer Miedema zal niettemin gemist worden. In de strijd om de eerste plek kan het doelsaldo doorslaggevend worden. Bovendien groeit de aanvaller van Arsenal in haar rol als leider van de ploeg. Ook voor tactische zaken is zij een belangrijke sparring partner. ‘Het is natuurlijk heel vervelend’, zegt verdediger Dominique Janssen, ‘maar we wisten dat dit kon gebeuren, we hopen dat we als team nog meer bij elkaar komen. Het is ook weer een kans voor nieuwe meiden om zich op zo’n groot podium te laten zien en ik denk dat zij allemaal supergretig zijn.’ Ook bij Engeland, Duitsland, Italië, Oostenrijk en Finland zijn al spelers positief getest, met Miedema erbij staat de teller nu op zeven bekende gevallen. Het toernooi in Engeland is een jaar uitgesteld vanwege de pandemie. De organisatie was juist blij dat het toernooi zonder al te veel restricties kan worden gehouden. Voor het publiek zijn er geen beperkingen. In ruimtes waar pers en spelers elkaar ontmoeten, moeten journalisten mondkapjes dragen, maar die regel wordt niet in alle stadions even strikt gehandhaafd.||https://www.volkskrant.nl/nieuws-achtergrond/topscorer-en-aanvoerder-miedema-test-positief-op-corona-opnieuw-klap-voor-nederlands-elftal~b23b9df7/
2022-07-12||De miljardairsfamilie die pal achter de boeren staat (want hoe meer vee, hoe meer geld)||Op de dag dat de familie De Heus definitief toetrad tot de culturele elite van Nederland, had dezelfde familie De Heus, eigenaar van een multinational in veevoer, een boodschap voor een heel andere laag van de bevolking. Eén familie, twee werelden. In het kasteel Nyenrode, aan het riviertje de Vecht, krijgen de zeventigers Henk en Victoria de Heus-Zomer op woensdag 22 juni de Museumpenning opgespeld, een koninklijke onderscheiding voor de kunstcollectie die zij de afgelopen dertig jaar hebben opgebouwd. Staatssecretaris Gunay Uslu voor Cultuur en Media spreekt lovende woorden over het internationale niveau van de verzameling, over hun liefde voor moderne kunst, over de rol die het echtpaar speelt in het steunen van jonge kunstenaars. Aan de muur hangen prachtige werken uit hun collectie, die ze zelf uit landen als China en Brazilië hebben gehaald. De Wijde Wereld In, is de titel van de tentoonstelling, even kosmopolitisch als het bedrijf dat dit mogelijk maakte. Een stukje verderop, langs de snelweg A1, verschijnt die woensdag op een groot reclamescherm het karakteristieke groen en blauw van de firma De Heus, een van de drie grote veevoerbedrijven van Nederland. ‘Trots op de boer’, staat erop. Het is de dag van het grote boerenprotest in Stroe. Op Facebook betuigt het bedrijf nog meer steun aan de boeren. ‘Rij je op de A1 bij Hoevelaken of A30 bij Barneveld? Kijk dan goed om je heen en lees ons statement. Ben je onderweg naar het protest? Dan wensen we je een goede dag. Rij en doe voorzichtig en laat van je horen!’ Rond het weiland in Stroe zelf hangen spandoeken van De Heus, dat met een aantal andere landbouwbedrijven heeft meebetaald aan de organisatie van het protest. En terwijl de staatssecretaris in Nyenrode meneer en mevrouw De Heus prijst voor het podium dat zij jonge kunstenaars hebben geboden, staan in Stroe op een ander, mede door De Heus betaald podium jonge boeren af te geven op het ‘elitaire korps’ dat in Nederland de dienst uitmaakt maar ‘nog nooit een plant in leven gehouden heeft’. Eén familie, twee gezichten. Zeer salonfähig, maar ook voor de boeren op de bres. Het is, in deze zwaar gepolariseerde tijden, bijna onvoorstelbaar dat dezelfde naam aan weerszijden van de culturele kloof opduikt. Of is er toch een verband tussen die twee? De firma De Heus heeft met ForFarmers en de coöperatie Agrifirm zo’n 75 procent van de Nederlandse veevoedermarkt in handen. Net als andere toeleveranciers en verwerkers in de landbouwketen, zoals machinefabrikant Lely, kaasmaker A-ware en kalfjesslachter Van Drie, hebben de veevoerbedrijven de afgelopen decennia geprofiteerd van de schaalvergroting en intensivering van de landbouw. Voor voerbedrijven is het verband duidelijk: elk dier erbij betekent extra omzet. Het heeft De Heus geen windeieren gelegd. Het bedrijf, in 1911 in Barneveld opgericht door de overgrootvader van de huidige twee ceo’s Co en Koen, behaalde in 2020 een omzet van 3,2 miljard euro en een winst van 125 miljoen. Daarvan ging 40 miljoen naar de aandeelhouders, Co en Koen en hun zus Jobien. Als familie behoort De Heus volgens Quote tot de top-5 van rijkste families van Nederland, met een geschat vermogen van 1,6 miljard euro. Hoewel meer dan de helft van het geld uit het buitenland komt, heeft het bedrijf veel te verliezen met de dreigende inkrimping. In een verklaring maakt het op de dag van Stroe duidelijk waarom het de boerenprotesten steunt. ‘Als het aangekondigde beleid wordt doorgezet, dan zal dat niet alleen grote gevolgen hebben voor het aantal boerenbedrijven in Nederland. Ook andere bedrijven in ons voedselsysteem zien hun toekomst onzeker worden’, is de uitleg. ‘Bij het zoeken naar een oplossing voor het stikstofdossier moet dan ook nadrukkelijk het toekomstperspectief van alle ketenpartijen in ons voedselsysteem worden meegenomen.’ Alle ketenbedrijven in ons voedselsysteem. Eigenlijk staat daar dus gewoon: dat verzet, dat is in ons belang. De Heus is een bedrijf van generaties. In het hoofdkantoor in Ede hangt in de gang achter de balie een groot portret van J.J. de Heus, zoon van oprichter Hendrik Anthonie, die in 1911 in de Langstraat in Barneveld begint met Graan- en Meelhandel H. A. de Heus. Achter de winkel bouwt hij een molen en silo’s om grondstoffen in op te slaan. De klanten zijn kleine koeien- en kippenboeren in de Gelderse Vallei, het platte land tussen de bulten van de Veluwe en de Utrechtse Heuvelrug. De Heus valt nog niet op – er zijn bijna evenveel voerleveranciers als kerken in het strengchristelijke dorp. De schaal is die van paard en wagen. Pas honderd jaar later zou het hier Food Valley gaan heten. De Heus groeit aanvankelijk rustig. De vrachtwagens beginnen de hele regio te bedienen en er komt een overslaginstallatie in Wageningen, waar binnenvaartschepen de via de haven van Rotterdam geïmporteerde granen kunnen lossen. Barnevelder Mark Brouwer, later militair geworden, herinnert zich hoe hij als jongetje op de bijrijdersstoel naast zijn opa het hele land doorkruiste; er hing een houten vrachtwagen aan de schouw met een draaischijf met de namen van de kleinkinderen, zodat zijn oma kon bijhouden wie er die dag aan de beurt was om mee te gaan. ‘Het was een familiebedrijf in verschillende opzichten’, zegt hij. ‘Iedereen die er werkte werd als familie beschouwd, en ook hun families hoorden erbij. Het was echt een gemeenschap. De oude meneer De Heus kwam ook naar de condoleance van mijn opa.’ Hoe gemoedelijk ook, er worden harde zaken gedaan. Een gepensioneerde kippenboer in het nabijgelegen Kootwijkerbroek, een vlaggenmast met de boerenzakdoek in zijn voortuin, vertelt hoe zijn vader ergens in de jaren zestig zijn kippenstal uitbreidde en daarna in financiële problemen kwam. Voerleverancier De Heus wilde wel inspringen met een lening die terugbetaald moest worden met een jarenlang voercontract. Onderpand: de hele boerderij. ‘Mijn vader heeft het gered, maar het was jaren spannend. Anderen zijn zo hun boerderij wel kwijtgeraakt.’ Tja, reageert een woordvoerder van De Heus: ‘Heeft de kippenboer ook aangegeven dat de bank op dat moment helemaal geen financiering meer wilde verstrekken?’ De Heus neemt links en rechts andere veevoerbedrijven over en bouwt fabrieken van Sneek tot Veghel. Er komt steeds meer soja uit Brazilië, maar het blijft een Barnevelds bedrijf – in alle opzichten. Als directeur Henk de Heus en zijn vrouw Victoria begin jaren negentig voor een receptie het hoofdkantoor van de ABN Amrobank binnen stappen en daar een kunstwerk van een dikke zwaardvis zien, zijn ze zo getroffen dat ze ook de witte muren van hun eigen huis met kunst willen gaan bedekken. Daarbij kopen ze eerst alles wat los en vast zit, vervolgens laten ze zich adviseren door de curator van ABN Amro, Deborah Wolf, tevens vrouw van Remco Campert, om zo een verzameling op te bouwen die nu tot de belangrijkste van Nederland behoort. De werken aan de muur wisselen voortdurend, wat even niet aan de muur past gaat naar de kelder, naast het zwembad. Maar het blijft in Barneveld. Het is een nieuwe generatie die de ambities verder opschroeft. Zoon Co is in 1994 na zijn studie economie het bedrijf in gerold, zoon Koen, die rechten heeft gedaan, arriveert wat later, tegen de eeuwwisseling. Hij is zoals zoveel afgestudeerden in die tijd geïnteresseerd in het snelle geld van investment banking, van fusies en overnames (M&A), in Amsterdam, Londen en New York. Maar waarom bij een bank of consultant gaan werken als het eigen familiebedrijf ook links en rechts bedrijven aan het opslokken is – soms zelfs groter dan De Heus zelf? En wat als ze dat nou niet alleen in Nederland deden, maar wereldwijd? In 2004 vertrekt het bedrijf uit Barneveld en belegt de familie met de naaste medewerkers een topoverleg op landgoed Het Roode Koper op de Veluwe. Daar wordt de strategie uitgestippeld voor de volgende tien jaar. De Brics-landen zijn net ontdekt, de landen in Azië, Afrika en Zuid-Amerika met een snel groeiende middenklasse, en de familie voorspelt dat die hun geld ook aan vlees en zuivel gaan besteden. ‘Wie het beter heeft eet meer vlees of vis, dat heeft ook iets met status te maken’, aldus global director business development Hein Brenninkmeijer vorig jaar op de M&A-website Mena. En dan is daar dus meer kippen-, varkens-, koeien- en visvoer bij nodig. Conclusie, in 2004: dáár moeten we zijn. Als Co en Koen drie jaar later als duo aantreden als nieuwe bestuursvoorzitters, vertalen ze de strategie in keiharde cijfers. Elke vijf jaar moet de omzet en winst van het bedrijf verdubbelen. Overnames zijn essentieel. Omdat ze een familiebedrijf zijn, kunnen ze snel schakelen, zonder voortdurend overleg en papierwerk. Daarbij nemen ze graag andere familiebedrijven over, zegt Brenninkmeijer, of andere onervaren tegenpartijen in ontwikkelingslanden die nog nooit van mergers & acquisitions gehoord hebben. Ook dat gaat lekker snel. Brenninkmeijer over de overname van UAB in Indonesië: ‘Toen de verkoper van het bedrijf het contract had getekend, zei hij: ik lees het vanavond nog een keertje goed door – misschien kom ik morgen nog met wat wijzigingen. Toen hebben we maar even haarfijn uitgelegd dat dat dus echt niet de bedoeling was.’ Volgens De Heus is dit een onjuiste voorstelling van zaken door Brenninkmeijer, die niet meer werkzaam is bij De Heus. ‘Met familiebedrijven hebben we vaak een culturele fit. Dergelijke bedrijven hebben vaak uitstekende adviseurs in dienst, die op een zeer goede manier de belangen van hun cliënten behartigen. Bovendien zijn er verschillende voorbeelden van bedrijven die nu onderdeel zijn van De Heus die voor de overname eigendom waren van een zakelijk zeer ervaren investeringsmaatschappij.’ De groei is ook privé zichtbaar – de opeenhoping van geld is de grote gemene deler tussen het bedrijf en de familie. Terwijl Henk en Victoria in Barneveld blijven wonen – gastvrije mensen die bezoekers met sigaretten ontvangen – met dochter Jobien als buurvrouw, koopt Koen in 2016 voor 13 miljoen euro een villa in Baarn, het voormalige stulpje van Joop van den Ende. Zo ontstijgt de nieuwe generatie bazen de geboortegrond, vanuit de weilanden van de Gelderse vallei naar de bossen van ’t Gooi, een van de reservaten van nieuw geld in Nederland. Hoewel ze al jaren zaken deden met De Heus, stappen sommige boeren in de omgeving van Barneveld over naar kleinere leveranciers. ‘Mijn vader was een relatief kleine boer en wilde geen nummer zijn’, zegt Brouwer. Ondanks de internationale expansie blijft de Nederlandse markt voor De Heus belangrijk. Het bedrijf verzet zich met hand en tand tegen een verkleining van de veestapel – met het argument dat ‘we’ toch de monden van de wereld moeten blijven voeden. Dat het bedrijf een aanzienlijk belang heeft bij het in stand houden van de intensieve veehouderij, blijkt uit de cijfers. Voor boerderijen met varkens en kippen vormt mengvoer ongeveer tweederde van de totale kosten – voor melkveehouderijen is dat ongeveer de helft, omdat die ook gras eten. De winstmarges zijn niet zo heel groot, voor een bedrijf als De Heus, zo’n 6 tot 8 procent in Nederland, dus het is niet zo dat zo’n bedrijf de boeren afperst. Maar het betekent wel dat alles ingericht is op efficiëntie en schaal. Als de voerfabrieken op halve kracht gaan draaien renderen ze niet meer. Dus moet de landbouw blijven zoals die is. En dus probeert het bedrijf nadrukkelijk de publieke opinie te beïnvloeden en steunt het organisaties die twijfel zaaien in de stikstofdiscussie. Zo sponsort het bedrijf (net als Royal A-Ware en Van Drie) het programma Wie de boer niet kent, dat dit voorjaar bij RTL4 op tv te zien was. Hoe groot de financiële bijdrage van De Heus is wil producent Icare niet zeggen, maar de inhoudelijke bemoeienis van De Heus is onmiskenbaar. Deelnemende boeren werden door het bedrijf naar voren geschoven (‘Als De Heus zoiets vraagt zeg ik daar ja tegen’, zegt varkenshouder Wim van Vulpen uit Bunnik) en zelfs het logo van het programma heeft het groen-blauw van De Heus. Ook betaalt De Heus de stichting Agri Facts, die met ‘onafhankelijke onderzoeksjournalistiek’ onder meer de effecten van stikstof probeert te relativeren en bagatelliseren, en soms rechtszaken aanspant tegen organisaties of bedrijven die in hun ogen fouten maken. Daarmee staat Agri Facts in een traditie die teruggaat tot de jaren vijftig, toen sigarettenfabrikanten wetgeving probeerden tegen te houden met gesponsorde twijfel, een tactiek die ook het klimaatbeleid jaren vertraagde. De stichting heeft negenhonderd donateurs die elk 150 euro betalen, zegt Geesje Rotgers, een van de onderzoekers van de stichting, die tevens als communicatiemedewerker verbonden is aan de Producenten Organisatie Varkenshouderij. Dit jaar schenken De Heus, Royal A-Ware en Van Drie ieder 75 duizend euro, zegt zij. De sponsoren hebben volgens haar geen invloed op de redactie. ‘Dat is contractueel vastgelegd.’ De Heus stelt in een reactie dat de stikstofdiscussie ‘vanuit verschillende perspectieven’ kan worden belicht. ‘In onze ogen is het belangrijk om ook een tegengeluid te laten horen.’ De Heus zelf heeft ook een omvangrijk educatieprogramma De Heus Kidzz, met hulp bij het maken van werkstukken en zelf geproduceerde filmpjes over het boerenbedrijf. Dat dat perspectief niet volledig is, blijkt uit het filmpje over een melkveehouderij, waarin wel wordt uitgelegd dat de kalfjes bij de moeder worden weggehaald (‘dat is veel schoner’) maar niet dat ze daarna worden opgefokt en naar de slachterij gaan. ‘Positieve verhalen moet je vertellen’, schrijft woordvoerder Joost Belt in Vooruit!, het kwartaalmagazine van De Heus, waarin hij noemt welke initiatieven het bedrijf onderneemt om de sector minder onbekend en onbemind te maken. ‘Gaat u samen met ons verder in het delen van mooie verhalen?’ In Barneveld zijn de sporen van de familie De Heus nog steeds te vinden. Op de plek van de oude fabriek in de Langstraat staat nu weliswaar een appartementencomplex, maar voor het gemeentehuis staat een goudkleurig staketsel van ringen en eierdopjes, in de vorm van een groot ei – een geschenk van het bedrijf aan de gemeente bij het honderdjarig bestaan, toen De Heus Koninklijk werd. Victoria is nog steeds beschermvrouwe van het plaatselijke Nairac-museum, waar soms werken uit de collectie hangen. En over de landelijke weggetjes in de buurt rijden nog steeds de blauw-groene vrachtwagens met bulkvoer, voor de kippen en koeien van de vallei, langs de boerderijen die met boerenzakdoeken en omgekeerde Nederlandse vlaggen zijn getooid. 30 kilometer verderop, in Baarn, voor de monumentale villa van Koen de Heus, aan een lommerrijke laan met heggen en mooie eiken en veel blauwe Volvo’s, hangt een wimpel met de vaderlandse driekleur. Het smalle doek beweegt lichtjes. Welke kleur boven is, is niet goed te zien. Hangt van de wind af. En van wat je wilt zien.||https://www.volkskrant.nl/nieuws-achtergrond/de-miljardairsfamilie-die-pal-achter-de-boeren-staat-want-hoe-meer-vee-hoe-meer-geld~bd2321d0/
2022-07-12||Architect op wielen herstelt Roemeens erfgoed met zijn ‘ambulance voor monumenten’||Van grote afstand is al te zien dat de kerk van Roades betere tijden heeft gekend: de toren is ingestort en wie over de onverharde wegen van het dorp de kerkheuvel beklimt, ziet meer vergane glorie. De muur rond deze traditionele vestingkerk is op plekken afgebrokkeld, daken zijn ingezakt, onkruid heeft vrij spel. Het gebouw verkeert, zoals veel erfgoed in Roemenië, in staat van verval. Met één verschil: de monumentenambulance is ter plaatse. Op het dak van een torentje maken werklieden een menselijke keten, balancerend op houten latten. De ene na de andere antieke dakpan wordt vanaf een vrachtwagen naar boven gegooid, om met een soepele beweging op het dak gelegd te worden. Heel soms valt er een dakpan naar beneden − het geluid van gebroken keramiek klinkt dwars door de Roemeense popmuziek die uit de radio schalt. Het drukke schouwspel laat de broedende ooievaar bovenop het torentje volkomen koud. ‘Het is een race tegen de klok’, zegt architect Eugen Vaida terwijl hij het zweet van zijn voorhoofd wist. De coördinator van de monumentenambulance is een vrolijke, energieke man en een luis in de pels van alles wat met Roemeens erfgoed te maken heeft. Zes jaar geleden richtte hij de Monumentenambulance op, een ngo om het verval van erfgoed te stoppen. De patiënt van vandaag is het dak van een los torentje en de buitenmuur van de oude kerk in Roades, een dorp met driehonderd inwoners in het midden van het land. ‘We hebben in 2016 een lijst gemaakt van zo’n zeshonderd gebouwen die in een acute staat van verval verkeerden', vertelt Vaida. ‘Daar komen jaarlijks dertig à veertig gebouwen bij. Elke zomer doen we ongeveer twintig interventies met meerdere ambulances.’ Zijn organisatie springt bij waar geld en kennis ontbreken. Vaida wordt regelmatig benaderd door inwoners en lokale overheden, zeker nu zijn ambulance steeds meer bekendheid geniet. ‘Iedereen belt ons. Maar we zijn het ministerie van Cultuur niet.’ Erfgoed is er genoeg. Roemenië lag eeuwenlang op een kruispunt van culturen. De vestingkerk in Roades bijvoorbeeld is gebouwd door Saksen, uit Duitsland afkomstige kolonisten die eeuwen geleden naar het heuvelachtige Transsylvanië trokken. De ommuring moest inwoners beschermen tegen invasies. Diezelfde Saksen bouwden in de loop der eeuwen de rest van het dorp, dat uit grote, antieke boerenhoeven bestaat. Een inwoner met paard en wagen rijdt langs; de illusie een tijdreis te hebben gemaakt wordt verstoord door een optrekkende fourwheeldrive. De monumentenambulance restaureert gebouwen meestal niet volledig, maar doet ingrepen die het verval een halt toe moeten roepen. Een architectonisch drukverband als het ware, met historisch correct bouwmateriaal. Maar Vaida’s drijfveren gaan verder dan het enkel oplappen van gebouwen, vertelt hij bij een warme lunch met ciorba, traditionele Roemeense soep. ‘We willen de gemeenschap bewustmaken van al het moois in hun dorp, iets waar ze trots op kunnen zijn.’ Het is de bedoeling dat de inwoners uiteindelijk zelf zorg gaan dragen voor hun erfgoed. De ambulance huurt lokale werklieden in die samen met de vrijwilligers, doorgaans studenten, aan de slag gaan. Het ambulanceteam krijgt onderdak in de dorpen. Zo komen ook stad en platteland dichter bij elkaar. Dat de dorpelingen een band met hun erfgoed ontwikkelen heeft ook een praktisch doel, want de ambulance kan niet elk jaar voorrijden. Door de lokale gemeenschap te betrekken, wil Vaida mensen dichter bij hun erfgoed brengen. De architect hoopt dat het leeglopende platteland zo iets van zijn oude identiteit terugkrijgt. Daar heeft hij zelf een sterke band mee. Vaida werd in 1981 geboren in een dorp in Transsylvanië en groeide op in ‘een multicultureel Roemenië’ met Roemenen, Saksen en Roma. ‘Mijn Roemeense ouders waren professor en landbouwingenieur, oftewel: ze waren nooit thuis. Saksen hebben mij opgevoed. Ik sprak dagelijks Saksisch (dialect, red.) en Duits, later pas Roemeens.’ Het erfgoed van zijn geboortestreek liet Vaida niet los. Na zijn studie architectuur in Boekarest stichtte hij een etnografisch museum in zijn oude dorp. Het verval in dorpen als Roades is iets van de afgelopen decennia. De oorspronkelijke Saksische bewoners, die traditioneel zorg droegen voor hun erfgoed, trokken dertig jaar geleden weg. ‘Een pijnlijke geschiedenis’, zegt Vaida. Tijdens het communisme verlieten Saksen al mondjesmaat het repressief geregeerde land: het regime liet ze gaan tegen betaling van buitenlandse valuta door West-Duitsland (Israël deed hetzelfde met Roemeense Joden). Na de val van het communistische regime, vertrokken 75 duizend mensen alsnog naar Duitsland, ongeveer 80 procent van de gemeenschap. Roemenen en Roma betrokken hun woningen, maar hadden vaak weinig oog voor erfgoed. ‘Hier wonen nog twaalf Saksen’, zegt Katarina Frich in het Duits. De blonde 50-jarige vrouw is één van hen. ‘Iedereen is weggegaan.’ Ze haalt haar schouders op. Al die jaren heeft ze de sleutel van de kerk bewaard. ‘Ik ben er getrouwd, mijn kinderen zijn er gedoopt.’ Maar haar kleinkinderen niet. ‘Ik hoop dat we de kerk weer kunnen gebruiken.’ Als het aan Vaida ligt wel. Wat hem betreft krijgt de kerk niet alleen een religieuze − in dit geval protestantse − bestemming, maar komt er ook een gemeenschapscentrum in. Dat is een taak voor de liefdadigheidsstichting van prins Charles, waar Vaida ook bij betrokken is. De Britse prins is gek op Roemeens erfgoed; zijn stichting neemt komende jaren de volledige restauratie van de kerk op zich. Op het dak legt Marian Szali (38), boer en bouwvakker uit Roades, de ene na de andere dakpan. Hij is een van de drie werklieden uit het dorp die Vaida heeft ingehuurd. Door het open lattenwerk heen vertelt hij over vroeger, zijn ogen dichtgeknepen tot spleetjes vanwege het zonlicht. Hij wijst naar de kerktuin. ‘Daar ben ik opgegroeid.’ De afgelopen jaren is het gevoel voor gemeenschap verdwenen, zegt hij, maar het voelt goed nu met de kerk bezig te zijn. Hij strekt zijn arm uit: ‘Vroeger was het hier prachtig. Het begint er weer een beetje op te lijken.’||https://www.volkskrant.nl/nieuws-achtergrond/architect-op-wielen-herstelt-roemeens-erfgoed-met-zijn-ambulance-voor-monumenten~b92d60db/
2022-07-12||Zwangere Amerikaanse beroept zich op strenge abortusregels en vecht boete aan voor alleen rijden op carpoolstrook||Brandy Bottone reed eind vorige maand op de speciale carpoolstrook in Dallas, Texas, toen de politie haar aanhield. Alleen auto's met meerdere passagiers mogen op de carpoolstrook rijden. Op de vraag van de agent wie er nog meer in de auto zat, wees Bottone op haar buik en legde ze uit dat ze 34 weken zwanger was. ‘Ik zei: ‘Ik wil geen politieke discussie beginnen, maar in het licht van alles wat er is gebeurd, telt dit als een baby’’, vertelt Bottone aan de Amerikaanse zender CNN. Daarmee verwees ze naar de uitspraak van het Hooggerechtshof van vijf dagen eerder, die een einde maakte aan het federaal recht op abortus. De uitspraak heeft Amerikaanse staten de vrijheid gegeven om abortusregels zelf te bepalen. In Texas lag de wetgeving om zwangerschapsafbreking te verbieden al klaar, net als in veel andere staten waar conservatieven aan de macht zijn. Als onderdeel van de strengere abortuswetgeving heeft Texas een foetus vanaf de bevruchting tot de geboorte gedefinieerd als ‘persoon’. Daarom beargumenteerde Bottone, die over de carpoolstrook reed omdat ze haast had om haar zoon op te halen, dat ze volgens de wet niet alleen in de auto zat. De agent ter plaatse was niet overtuigd en gaf haar toch een bon. De nieuwe definitie van foetussen roept ondertussen veel vragen op, bijvoorbeeld over mogelijke implicaties voor de behandeling van vrouwen met een buitenbaarmoederlijke zwangerschap of IVF-behandelingen, waarbij eicellen buiten de baarmoeder worden bevrucht. Loni Coombs, voormalig aanklager uit Los Angeles, vertelt aan CNN dat zij verwacht dat er veel rechtszaken zullen volgen over het persoon-zijn van een foetus. ‘Bijvoorbeeld: Komt mijn foetus in aanmerking voor belastingaftrek? Komt mijn foetus in aanmerking voor kinderbijslag?’ Volgende week vecht Bottone haar boete aan in de rechtbank. Ze wilde tegenover de media geen standpunt innemen over het recht op abortus en benadrukte dat ze vooral vindt dat wetgeving uniform moet zijn. ‘De ene wet zegt dat dit een baby is en nu vertelt een agent me dat het meisje dat tegen mijn ribben schopt geen baby is’, licht ze toe. Volgens een advocaat uit Dallas is het niet waarschijnlijk dat Bottone gelijk krijgt van de rechter. ‘Ik vind haar argument creatief, maar op basis van de huidige Texas Transportation Code zal ze waarschijnlijk niet winnen’, vertelt Chad Ruback aan de krant The Washington Post. Het doel van de carpoolstrook is immers het vullen van lege stoelen. ‘Maar het is ook goed mogelijk dat ze een rechter treft die haar beloont voor haar creativiteit.’ Brian Harrison, een Republikeinse afgevaardigde uit Texas, heeft al gereageerd dat hij wetgeving wil invoeren die moet verduidelijken dat foetussen altijd als personen moeten worden behandeld, en dus ook als passagiers. ‘Ongeboren baby’s zijn personen (wat betekent dat ze ook passagiers zijn) en moeten dienovereenkomstig worden behandeld volgens de wetten van Texas’, schrijft hij op Twitter. Ook moedigde hij Bottone aan om de boete aan te vechten.||https://www.volkskrant.nl/nieuws-achtergrond/zwangere-amerikaanse-beroept-zich-op-strenge-abortusregels-en-vecht-boete-aan-voor-alleen-rijden-op-carpoolstrook~bc35f6b8/
2022-07-12||Euro voor het eerst in twintig jaar evenveel waard als een dollar: wie wint/verliest hierbij?||Dinsdag bereikte de euro-dollarkoers zogenoemde pariteit. Dat betekent dat de euro en de greenback exact evenveel waard zijn. Dat is hoogst ongebruikelijk: de laatste keer dateert van 2002. Sindsdien is de euro altijd meer waard geweest dan de Amerikaanse munt. Het hoogterecord dateert van juni 2008, toen er bijna 1,6 dollars in één euro gingen. Een belangrijke verklaring is de oorlog in Oekraïne. Kort voor de uitbraak van het conflict in Oekraïne februari noteerde de euro nog 1,15 dollar, sindsdien zijn de groeivooruitzichten in de muntunie neerwaarts bijgesteld. Vanwege de opgelopen spanningen met Rusland zijn de energieprijzen hard gestegen. Daardoor proberen Europese landen in allerijl olie en gas in te voeren, waardoor het handelstekort van de eurozone toeneemt. De Verenigde Staten hebben veel minder te lijden onder de oorlog omdat ze niet zo afhankelijk zijn van de invoer van Russische olie en gas. Daarnaast speelt het rentebeleid van de Europese Centrale Bank de munt parten. Net als veel andere economieën heeft de eurozone last van hoge inflatie. Het klassieke recept om geldontwaarding te bestrijden bestaat uit renteverhogingen. De ECB loopt daarmee achter op de Amerikaanse centrale bank, die al meermaals de rente heeft verhoogd. Pas in juli zal Frankfurt het voor het eerst in elf jaar duurder maken om te lenen. Door het renteverschil is het aantrekkelijker voor beleggers om hun geld onder te brengen in de VS, wat de dollar stut. Overigens is het niet alleen de euro die inboet ten opzichte van de dollar. De handelsgewogen wisselkoers van de euro, waarbij de munt wordt afgezet tegen de munten van zijn belangrijkste handelspartners, ligt nog altijd boven het gemiddelde peil van de afgelopen decennia. Ook de valuta van de meeste andere grote landen zijn teruggevallen ten opzichte van de dollar. De Amerikaanse munt geldt in tijden van onzekerheid als een veilige haven voor angstige beleggers. Het Britse pond bijvoorbeeld verloor sinds de inval in Oekraïne net zoals de euro zo’n 15 procent tegenover de dollar, de Chinese renminbi bijna 7 procent. ‘Er is economisch gezien niets significants aan dat de euro en dollar de pariteit hebben bereikt’, zegt Deutsche Bank-econoom George Saravelos. ‘Maar de psychologische impact is duidelijk belangrijk.’ Als de euro nog een beetje zakt, dan staat een weinig prestigieuze nul voor de komma. Toen dat voor het eerst gebeurde, begin 2000, werd dat gezien als een deuk in het imago van de kort daarvoor gelanceerde eenheidsmunt. De euro was in januari 1999 van start gegaan tegen een koers van 1,17 dollar, maar dat peil wist de munt die wilde uitgroeien tot een wereldwijd alternatief voor de greenback dus niet vast te houden. Een zwakke munt is normaal gezien goed nieuws voor bedrijven die veel exporteren naar het buitenland, omdat hun goederen en diensten daar dan goedkoper zijn. Een bedrijf dat veel uitvoert naar de Verenigde Staten, zoals chipfabrikant ASML, is in dit geval spekkoper. Omgekeerd heeft een goedkopere euro ook nadelen. Een stedentrip naar New York is nu bijvoorbeeld een stuk duurder dan een paar maanden geleden. Ook bedrijven die producten moeten invoeren uit de VS voelen de pijn. Bovendien moeten Europese bedrijven nu ook meer euro’s betalen op de grondstoffenmarkten, waar wordt afgerekend in dollars. Zeker, vooral als de eurozone in een recessie belandt. Een belangrijk risico daarbij zit in de gasleveringen uit Rusland die vanwege politieke overwegingen kunnen worden stopgezet, meent valutastrateeg Kit Juckes van Société Générale. ‘De Europese energieafhankelijkheid van Rusland neemt weliswaar af, maar niet snel genoeg om een recessie te vermijden als Rusland de gasleveringen stopzet.’ Hij verwacht dat de euro in dat geval nog eens 10 procent in waarde daalt. Om het diepterecord van oktober 2000 te breken moet de euro nog wel een stuk verder zakken, tot 0,823 dollar.||https://www.volkskrant.nl/nieuws-achtergrond/euro-voor-het-eerst-in-twintig-jaar-evenveel-waard-als-een-dollar-wie-wint-verliest-hierbij~bef848cb/
2022-07-12||Ruimtetelescoop James Webb biedt een nieuwe blik op het heelal en de geboorte van sterren en sterrenstelsels||Tientallen jaren is er gewerkt aan de bouw van de grootste en duurste ruimtetelescoop in de geschiedenis, en maandenlang keken sterrenkundigen met spanning uit naar de eerste resultaten. Deze week was het eindelijk zo ver: de Amerikaanse ruimtevaartorganisatie Nasa presenteerde dinsdagmiddag met veel tamtam de eerste kosmische kleurenfoto’s die zijn gemaakt met de gloednieuwe James Webb Space Telescope. Eén foto, van duizenden verre sterrenstelsels, was in de nacht van maandag op dinsdag al onthuld door president Joe Biden, die sprak van een ‘historische dag voor wetenschap en technologie, voor Amerika en voor de gehele mensheid’. Ruimtetelescoop Webb – een samenwerkingsproject van Nasa, de Europese Esa en het Canadese ruimtevaartagentschap CSA – werd op 25 december vorig jaar gelanceerd met een Europese Ariane-raket. De opvolger van de Hubble Space Telescope (die overigens zelf nog steeds operationeel is) heeft een prijskaartje van een slordige 10 miljard dollar. De komende vijftien à twintig jaar gaat hij nieuw licht werpen op de allereerste sterrenstelsels in het heelal, de geboorte en dood van sterren en planeten, en het bestaan van buitenaards leven. De ‘early release observations’ die nu gepresenteerd zijn, bieden een verleidelijk voorproefje van de resultaten die de komende maanden en jaren verwacht mogen worden. De hoofdspiegel van Webb, die uit achttien vergulde zeshoekige segmenten bestaat, vangt ruim zeven keer zoveel licht op als die van Hubble. De nieuwe ruimtetelescoop kan daardoor veel zwakkere objecten bestuderen en veel dieper in het heelal doordringen. Webb richt zich daarbij niet op zichtbaar licht, maar op infrarode straling. Dat maakt het mogelijk de allereerste sterrenstelsels in de geschiedenis van het heelal te bestuderen, waarvan het licht miljarden jaren naar de aarde onderweg is geweest. De foto die Biden onthulde, toonde volgens Nasa duizenden sterrenstelsels in een gebiedje aan de hemel dat niet veel groter is dan een zandkorrel op armlengte afstand. Op infrarode golflengten zijn ook koude stofwolken ‘zichtbaar’, en kunnen sterrenkundigen zelfs door absorberend stof heen kijken, om zo een beter beeld te krijgen van het ontstaansproces van sterren. ‘Oud, koud en stoffig’ – dat zijn volgens Ewine van Dishoeck van de Leidse Sterrewacht de sleutelwoorden van het onderzoek dat met Webb wordt gedaan. Van Dishoeck is de Europese hoofdonderzoeker van Miri, een van de vier grote waarnemingsinstrumenten van de James Webb Space Telescope. Het is grotendeels in Nederland bedacht, ontworpen en gebouwd, en werd in de zomer van 2008 al afgeleverd aan Nasa. Het is een diepgekoelde combinatie van een infraroodcamera en een gevoelige spectrograaf, waarmee de opgevangen straling in detail geanalyseerd kan worden. ‘Miri is honderden malen gevoeliger dan eerdere infraroodinstrumenten,’ aldus Van Dishoeck. Sommige van de nieuw gepresenteerde foto’s zijn gemaakt met Miri; andere met de Amerikaanse Nircam (Near-InfraRed Camera), die metingen doet op kortere infrarode golflengten. Daarnaast heeft Webb nog een extreem gevoelige Amerikaans-Europese spectrograaf aan boord, Nirspec geheten, en een Canadees instrument dat gebruikt wordt voor het nauwkeurig richten van de ruimtetelescoop, maar waarmee ook waardevolle wetenschappelijke metingen gedaan kunnen worden. Naast de indrukwekkende foto’s legde Webb ook het spectrum vast van een verre exoplaneet, WASP-96b – een reuzenplaneet in een baan rond een andere ster, waarvan al bekend was dat hij een wolkeloze dampkring heeft. Zo’n spectrum is in feite een chemische vingerafdruk van een hemellichaam. In de toekomst kunnen zulke metingen mogelijk uitsluitsel geven over het bestaan van buitenaardse micro-organismen. Volgens Paul van der Werf van de Leidse Sterrewacht zijn astronomen vooral geïnteresseerd in dit soort spectroscopisch onderzoek, ook als het om andere objecten gaat, zoals nevels en sterrenstelsels. ‘Maar je hebt altijd ook foto’s nodig om de metingen in context te plaatsen,’ zegt hij. ‘En dat dat dan indrukwekkende plaatjes zijn, is mooi meegenomen.’ Deze lang belichte opname toont een zogeheten cluster van verre sterrenstelsels, SMACS 0723 geheten. Op de Webb-foto zijn talloze stelseltjes zichtbaar op nog veel grotere afstanden, tot meer dan 13 miljard lichtjaar. De beeldjes van die extreem verre objecten zijn versterkt, vervormd en uitgerekt tot lange lichtslierten door de zwaartekracht van de sterrenstelsels op de voorgrond. Het licht van de verste stelsels heeft er miljarden jaren over gedaan om op aarde aan te komen. Webb werkt hier dus als een tijdmachine: hij toont het heelal zoals het er miljarden jaren geleden uitzag, kort na de oerknal. Stephans Quintet heet deze groep van vijf sterrenstelsels op 290 miljoen lichtjaar afstand, naar de Franse astronoom Édouard Stephan, die het groepje in 1877 ontdekte. Vier van de vijf stelsels zijn gevangen in een onderlinge zwaartekrachtdans. Getijdenkrachten leiden tot het ontstaan van talloze nieuwe sterren in losgerukte en weggeslingerde slierten van gas en stof, die op de infrarode Webb-foto goed zichtbaar zijn. Uiteindelijk zullen de vier stelsels zich samenvoegen tot één kolossaal reuzenstelsel; de middelste twee zijn al bijna versmolten. Een vijfde sterrenstelsel (linksboven) staat veel dichter bij de aarde en zien we toevallig ongeveer in dezelfde richting. Stephans Quintet heet deze groep van vijf sterrenstelsels op 290 miljoen lichtjaar afstand, naar de Franse astronoom Édouard Stephan, die het groepje in 1877 ontdekte. Vier van de vijf stelsels zijn gevangen in een onderlinge zwaartekrachtdans. Getijdenkrachten leiden tot schokgolven en het ontstaan van talloze nieuwe sterren in losgerukte en weggeslingerde slierten van gas en stof. Uiteindelijk zullen de vier stelsels zich samenvoegen tot één kolossaal reuzenstelsel; de middelste twee zijn al bijna versmolten. Een vijfde sterrenstelsel (links) staat veel dichter bij de aarde en zien we toevallig ongeveer in dezelfde richting. Het lijken oranje-blauwe penseelstreken op een impressionistisch schilderij, maar het zijn wervelende gas- en stofwolken in de Carinanevel, op 7600 lichtjaar afstand. In de koude, stoffige krochten van dit nevelcomplex ontstaan nieuwe, zware sterren – een geboorteproces dat door Webb in detail bestudeerd kan worden, omdat infrarode straling dwars door de meeste stofwolken heendringt. Net als op de andere Webb-foto’s zijn de kleuren niet echt (het menselijk oog kan geen infrarode straling waarnemen); met verschillende kleuren worden verschillende infrarode golflengten in beeld gebracht. De ‘zuidelijke Ringnevel’, gefotografeerd door twee Webb-instrumenten (links door Nircam op wat kortere golflengten en rechts door Miri op langere golflengten), is een langzaam uitdijende schil van sterrengas op een afstand van ongeveer 2000 lichtjaar. De nevel is duizenden jaren geleden uitgestoten door de stervende ster in het centrum. In zo’n afkoelende nevel ontstaan minuscule stofdeeltjes en verschillende moleculen, waaronder koolwaterstofverbindingen die aan de basis liggen van het leven. Over een kleine vijf miljard jaar zal ook onze eigen zon opzwellen tot een rode reuzenster en net zo’n uitdijende nevel het heelal in blazen. Met het Nirspec-instrument legde Webb in ongekend detail het zogeheten spectrum vast van exoplaneet WASP-96b – een reuzenplaneet in een kleine baan rond een ster op 1100 lichtjaar afstand. Voor elke infrarode golflengte is precies gemeten hoeveel straling er geabsorbeerd wordt door de atmosfeer van de planeet. De resulterende grafiek geeft informatie over de samenstelling van de planeetdampkring; zo is de aanwezigheid van waterdamp duidelijk vastgesteld en is voor het eerst aangetoond dat er wolken in de atmosfeer voorkomen. Sterrenkundigen hopen dat Webb op deze manier bij andere exoplaneten aanwijzingen zal kunnen vinden voor het bestaan van buitenaardse micro-organismen.||https://www.volkskrant.nl/nieuws-achtergrond/ruimtetelescoop-james-webb-biedt-een-nieuwe-blik-op-het-heelal-en-de-geboorte-van-sterren-en-sterrenstelsels~b2973bc6/
2022-07-12||Praten Chinezen zo graag over eten om  ongemakkelijke onderwerpen te vermijden? ||Toen ik onlangs in Kunming was, in de provincie Yunnan, nodigde een Chinese vriendin me uit voor een bijzondere culinaire ervaring: een hotpotrestaurant gespecialiseerd in wilde paddestoelen. Bij het binnengaan zag ik in de hal een grote koelkast vol kleine plastic potjes, gevuld met bruin vocht, als medische stalen. Ik vond het er gek uitzien, maar goed, dat heb ik in China wel vaker, en ik had te veel trek om erbij stil te staan. Snel bestellen! Even later was de hotpot – met zestien soorten wilde paddestoelen – lekker aan het pruttelen, en wilde ik wat knabbelen om mijn trek te stillen. Maar tot mijn verbazing kon ik nergens eetstokjes vinden. Mijn tafelgenoot legde uit: onze hotpot bevatte licht giftige paddestoelen, die pas na twintig minuten koken eetbaar zouden zijn. Om te vermijden dat ongeduldige gasten zichzelf zouden vergiftigen, gaf het restaurant pas na twintig minuten eetstokjes. Meer nog: voor we eetstokjes kregen, nam de ober eerst een staal af van onze bouillon. Dat waren dus die plastic potjes met bruin vocht in de grote koelkast: stalen die voor elke tafel 72 uur werden bijgehouden. Als een gast na de maaltijd op de spoedafdeling (of erger) belandde, zou het restaurant kunnen bewijzen dat het niet aan hen had gelegen. Of het weleens misging en het wel aan hen lag, vroeg ik? ‘Heel lang geleden’, zei de ober. Chinezen zijn avontuurlijke eters. In de twee dagen dat ik in Kunming was, zag ik pistolets met roomijsvulling, koekjes gevuld met rozenbladeren, koffie gemixt met thee en een restaurant gespecialiseerd in aardappelen, in alle vormen en smaken. Trendgevoelige Chinezen staan probleemloos uren in de rij voor een nieuw eet- of drankconcept, en op tv wemelt het van culinaire documentaires, vol close-ups in sissende en pruttelende pannen, je reinste food porn. Chinezen houden niet alleen van eten, maar ook van praten over eten. Urenlang kunnen ze erover doorgaan. Dat is niet onlogisch: China heeft een ongelofelijk rijke voedselcultuur, met befaamde regionale keukens (zoals de Sichuanese en Kantonese keuken). Ze houden recepten in ere waarvoor je dagenlang moet koken, feestgerechten die verbonden zijn met oude legendes en ambachtelijke producten met traditionele bereidingswijzen. Je raakt er moeilijk over uitgepraat. Maar af en toe bekruipt me het gevoel dat al die culinaire praatjes ook een substituut zijn voor veel onderwerpen waar we in Europa vaak over praten, maar die in China ongemakkelijk zijn. Ik herinner me een avond rond een andere eettafel in Yunnan, jaren geleden, toen toeristen China nog binnen mochten. Ik was in een reisgezelschap van Chinezen en Europeanen, en werd – als enige die wat Chinees en Engels sprak – aangeduid tot tolk van de avond. De Europeanen verzeilden al snel in hoogoplopende discussies over politiek (wat vonden de Chinezen van hun overheid, hoe keken ze naar de rest van de wereld?), de Chinezen vroegen volop naar eetgewoonten en geld (wat aten we voor ontbijt in Europa en hoeveel kostte een huis?). Ik moest niet alleen tolken tussen twee talen, maar ook tussen twee praatculturen. Natuurlijk praten Chinezen ook over politiek, zeker nu het zerocovidbeleid ieders leven bepaalt, maar het is anders dan in Europa: concreter, minder hoogdravend en zeker niet in elk gezelschap. Je moet de codes kennen en de grenzen aanvoelen. Dan is een conversatie over eten een stuk makkelijker. Ik weet in ieder geval waar ik het de komende tijd veel over zal hebben: ‘Toen ik onlangs in Kunming was…’ Leen Vervaeke||https://www.volkskrant.nl/nieuws-achtergrond/praten-chinezen-zo-graag-over-eten-om-ongemakkelijke-onderwerpen-te-vermijden~bc891187/
2022-07-12||Biden zal proberen Saoedi-Arabië te paaien – de mensenrechten komen op het tweede plan ||In de noordelijke punt van de Rode Zee, een paar uur uit de Egyptische kust, liggen twee mini-eilanden. Er woont niemand, ze zijn samen nog geen kwart van Texel, en toch krijgen ze veel belangstelling. Zo veel dat de Amerikaanse president Joe Biden de eilanden vermoedelijk op zijn lijstje van gespreksonderwerpen heeft staan wanneer hij woensdag begint aan zijn eerste presidentiële bezoek aan het Midden-Oosten. Over de eilanden straks meer. Het vierdaagse bezoek van Biden voert langs Israël, de Palestijnse gebieden en Saoedi-Arabië, en valt samen met een groeiende ‘normalisatie’ van de banden tussen Tel Aviv en de rest van het Midden-Oosten. Zes jaar geleden, toen Biden (destijds vicepresident) de regio voor het laatst bezocht, had Israël diplomatieke betrekkingen met twee Arabische landen: Egypte en Jordanië. Nu zijn dat er vijf. Saoedi-Arabië is op weg de zesde te worden, ook al weigeren de Saoediërs het woord ‘normalisatie’ in de mond te nemen. De machtigste man in het koninkrijk, kroonprins Mohammed Bin Salman, noemde de Joodse staat recent een ‘potentiële bondgenoot’, en zei erbij dat beide landen ‘veel belangen’ delen, doelend op hun gemeenschappelijke vijand: Iran. Israël en de Saoediërs wisselen al enige tijd inlichtingen uit. Riyad heeft bovendien groen licht gegeven om commerciële vliegtuigen tussen Israël en de Verenigde Arabische Emiraten door zijn luchtruim te laten vliegen. Deze lente had een groep Israëlische zakenlieden de primeur met een bezoek aan het koninkrijk, afgelegd op een ‘speciaal visum.’ Stuk voor stuk zijn het wezenlijke stappen: groot genoeg voor een diplomatieke opening, klein genoeg voor de kroonprins om naar de buitenwereld vol te kunnen houden dat ‘echte’ normalisatie ver weg is. Het officiële standpunt luidt dat daarvoor eerst een einde moet komen aan de bezetting van de Palestijnse gebieden. Afstand doen van die voorwaarde zou gelijk staan aan enorm prestigeverlies in de moslimwereld, met Teheran als lachende derde. Onder gewone Saoediërs zijn de meningen over de toenadering tot Israël zeer verdeeld. Terug naar de twee eilanden, Tiran en Sanafir. Ze liggen op een strategisch drielandenpunt tussen Egypte, Saoedi-Arabië en – even verderop – Israël. Op weg naar de Israëlische havenstad Eilat moet ieder schip erlangs. Op papier zijn de eilanden eigendom van Egypte, maar dat land heeft ze (in ruil voor geldsteun) zes jaar geleden beloofd aan Riyad. Vanwege de ligging eist Israël veiligheidsgaranties. Volgens Amerikaanse media is het Witte Huis al maanden in stilte bezig met bemiddelen. De bedoeling is dat er nog tijdens het presidentiële bezoek een akkoord komt, als opmaat naar hechtere samenwerking. Saoedi-Arabië zou dan de poortwachter worden voor één van Israëls belangrijkste waterwegen. In een opiniestuk in de Washington Post schreef president Biden afgelopen weekend dat normalisatie tot meer stabiliteit in de regio moet leiden. De term ‘twee-statenoplossing’ (voor het Israëlisch-Palestijns conflict), decennialang een vast onderdeel van het Amerikaanse repertoire, kwam er niet in voor, een illustratie van de verschoven prioriteiten. De Palestijnen zullen zich – niet voor het eerst – in de kou gezet voelen: niet alleen door Biden, maar ook door hun Arabische buurlanden. Bidens opiniestuk was een nieuw hoofdstuk in de uiterst moeizame 180 graden-draai die hij probeert te maken. Tijdens zijn verkiezingscampagne in 2019 noemde hij Saoedi-Arabië nog een ‘paria’, verwijzend naar de brute moord op de Saoedische journalist Jamal Khashoggi. Volgens een rapport van de CIA gebeurde dat op aanwijzingen van kroonprins Bin Salman. Saoedi-Arabië ging daar ‘de prijs voor betalen’, beloofde Biden. Als president voegde hij aanvankelijk de daad bij het woord en trok hij de Amerikaanse steun in voor de Saoedische bommencampagne in Jemen. Hij liet Amerikaanse luchtverdedigingssystemen weghalen van Saoedische bodem, en schrapte de sjiitische Houthi-beweging (de Saoedische vijand in Jemen) van de lijst van terroristische organisaties. Ook het heropenen van de (voorlopig weinig succesvolle) onderhandelingen met Teheran over het Iraanse atoomprogramma was tegen het zere been van Bin Salman. Nu haalt Biden schoorvoetend bakzeil, en zal hij toch de hand schudden van de kroonprins, een man die eerder dit jaar een recordaantal van 81 politieke gevangenen liet executeren. De belangrijkste motieven zijn praktisch: door de oorlog in Oekraïne wil niemand nog Russische olie inkopen en zijn de prijzen aan de pomp door het dak gaan. De VS willen dat Saoedi-Arabië en andere leden van olie-exportorganisatie OPEC meer olie gaan oppompen, zodat de mondiale olie- en gasprijs daalt. Of dat gaat gebeuren, is de vraag: Saoedi-Arabië zit al bijna op zijn maximumproductie van 11 miljoen vaten per dag. De mensenrechten zijn op het tweede plan geschoven. ‘De Saoediërs zullen beleefd naar Biden luisteren als hij daarover begint’, aldus Abdulkhaleq Abdulla, een politiek analist uit de Verenigde Arabische Emiraten. ‘Maar daarna zullen ze antwoorden dat er al veel vooruitgang geboekt is en dat hun land toleranter is dan menig westers land.’ Naar buiten toe doet het Witte Huis zijn best te benadrukken dat Biden niet alleen kroonprins Bin Salman zal ontmoeten, maar ook andere staatshoofden uit onder meer Irak, Egypte, Jordanië en een reeks Golflanden. Bin Salman zal de top aangrijpen om zijn internationale imago op te poetsen, zoals hij eerder deed tijdens een bezoek aan de Turkse president Erdogan. In ruil voor het oppompen van meer olie zal hij de Amerikanen vragen om veiligheidsgaranties. Toen de Houthi’s eerder dit jaar met een drone-aanval een Saoedische olieopslagplaats bij Jeddah wisten te raken, kwam er tot frustratie van de Riyad alleen een veroordeling uit de VS en geen militaire toezeggingen. De verkoop van aanvalswapens (waaronder gevechtsvliegtuigen) is door Biden stilgelegd; als het aan Saoedi-Arabië ligt wordt die weer hervat.||https://www.volkskrant.nl/nieuws-achtergrond/biden-zal-proberen-saoedi-arabie-te-paaien-de-mensenrechten-komen-op-het-tweede-plan~b3cba511/
2022-07-12||Oude mannen, harde stemmen en een taboe||‘Wouter heeft er geen zin meer in.’ Op een terras viel ik in een gesprek tussen twee hoogbejaarde mannen van het rechtlijnige soort. Met ruggen waar je een liniaal langs kon leggen zaten ze achter koffie met appeltaart. Overhemden met korte mouwen netjes in de hoog opgetrokken broek, harde stemmen wegens oude oren. Waar Wouter geen zin meer in had, was leven. De mannen gaven hem groot gelijk – zo zonder zijn vrouw en met al die gebreken. Zelf hadden ze minder haast om hun leven te beëindigen, maar de mogelijkheden waren onderzocht en vielen niet mee. ‘In Zürich kan het op een menswaardige manier’, zei de een. ‘Zwitserland?’ kaatste de ander. ‘Dat zal dan wel een lieve duit kosten.’ Daarna zaagden ze nauwkeurige happen van hun taart, mild tevreden met de kwinkslag en het onderling doorbroken taboe, registreerden de onthutste blik van de eveneens stokoude vrouw aan het tafeltje ernaast, en waren daar niet van onder de indruk.||https://www.volkskrant.nl/mensen/oude-mannen-harde-stemmen-en-een-taboe~bd011248/
2022-07-12||Voor zo’n uitgesproken atheïst als ik is het een genoegen om met een ingewijde in het katholieke geloof op stap te zijn||Voor een korte vakantie reden wij richting Frankrijk, het land waar de boerenstakingen zijn uitgevonden. Dit keer waren nergens protesten te zien, maar wel lagen op de landerijen balen hooi, die prachtig rond waren als grote wagenwielen. Mijn reisgenote stopt dan altijd de auto, klimt op zo’n hooibaal, snuift het buitenleven op en bekijkt vandaar de wereld. We maakten een tussenstop in Honfleur, waar we het geboortehuis van Erik Satie (1866-1925) bezochten. Hij woonde en componeerde daar zijn hele leven, het is nu een klein museum. Er is een tijd geweest dat ik bijna naar niets anders luisterde en ik raak nog steeds ontroerd als ik zijn ogenschijnlijk eenvoudige muziek hoor. Zelfs in zijn surrealisme was Satie afwijkend. Zo staat in zijn huis een draaimolen met rare wagentjes, waarin je plaats kunt nemen en die je rond kunt trappen – ongetwijfeld een rekwisiet uit een van zijn muziekstukken. Satie geloofde in niets en in alles. In 1889 werd hij lid van de Rozenkruisers, toen hij in contact kwam met Joséphin Péladan, de her-oprichter van deze spirituele beweging. Later zegde hij zijn lidmaatschap weer op. Frankrijk is een zeer religieus land, vandaar dat het modern atheïsme er zo’n beetje is uitgevonden. Bijna elk dorpje, hoe klein ook, bezit een enorme kerk. Mijn reisgenote, die een katholieke opvoeding heeft genoten, heeft de gewoonte om elke kerk even binnen te lopen. Niet omdat zij nog gelooft – dat zegt ze tenminste – maar zoals de dochter van een banketbakker, die toch overal haar vinger in het gebak steekt. Drukbezocht zijn de kerken niet meer. Vaak waren wij de enige bezoekers, sommige kerkgebouwen zijn zelfs helemaal niet meer open. Wel brandde er altijd een kaarsje, alsof die door een onzichtbare hand was aangestoken. Voor zo’n uitgesproken atheïst als ik is het een genoegen om met een ingewijde op stap te zijn. Zo kreeg ik voor het eerst in mijn leven onderricht in hoe je een biechtstoel betreedt en wat daarin de gebruiken zijn. Mijn reisgenote ging op haar knieën liggen om te tonen hoe een mens zijn of haar zonden opbiecht aan de biechtvader, die namens de Almachtige ook absolutie kan geven. Ik hoop maar dat ik het hier goed opschrijf, want een van de ongrijpbaarheden van het katholieke geloof lijkt mij te zijn dat alles net anders is dan het lijkt. Het schoonwassen van dagelijkse zonden moet worden beschouwd als een briljante uitvinding om mensen de moed te geven om na een fout weer door te gaan. Aan de andere kant: als ik tot de maffia behoorde, zou ik maar al te blij zijn dat mijn hele familie katholiek was. In Bretagne kwamen we terecht in Tréguier, een stadje met een imposante kathedraal, tevens de geboorteplaats van de filosoof Ernest Renan (1823-1892). Zijn standbeeld staat op het plein voor de kerk, waar een plaquette vermeldt dat Renan geloof en wetenschap trachtte te verbinden, zonder te vermelden dat ook Renan van zijn geloof is gevallen. Niet ver daarvan ligt het dorpje Minihy-Tréguier. Vrienden brachten ons erheen, want er staat een huis dat we mogelijk willen kopen. Het huis kijkt prachtig uit op een zeetong, die bij vloed onderloopt. Maar kopen gaat zomaar niet. Volgens het plaatselijke gebruik ga je eerst naar de verderop gelegen begraafplaats bij de kerk van Saint-Yves, de heilige van Bretagne. Daar staat een stenen tabernakel, een soort altaar, met een poortje erin. Als je daar op je knieën doorheen kruipt, mag je een wens doen, die heel misschien verhoord zal worden. Als een les in nederigheid kropen mijn reisgenote en ik daar uiteraard doorheen. En nu maar hopen dat St. Yves ons genadig zal zijn, wat betreft de beschikbaarheid en de prijs van het huis. Nederigheid of deemoed is de houding waarin de mens zichzelf wegcijfert, ten gunste van iets dat hij (of zij) ervaart als groter dan zichzelf. Op onze hotelkamer las ik dat Spinoza maar weinig op had met nederigheid. Hij vond het een vorm van ‘zelfmiskenning’, die voortkomt uit het neerslachtige gevoel om ‘ons lager te stellen dan wij eigenlijk verdienen’. Volgens Spinoza is nederigheid slechts een vermeende deugd en schuilt daarachter de ondeugd van de verwaandheid. Daar had Schopenhauer het dus vandaan toen hij schreef dat bescheidenheid eigenlijk niets anders is dan vermomde arrogantie. ‘Wie zichzelf verhoogt zal vernederd worden, en wie zichzelf vernedert zal verhoogd worden’, zou Jezus volgens Lucas hebben gezegd. Noch het eerste noch het tweede deel is mij erg sympathiek, al geef ik toe dat ik opgeblazen types graag over een bananenschil zie uitglijden. Hoogmoed is in het christendom de ergste aller zonden. Zouden kerken daarom zo leeg zijn tegenwoordig?||https://www.volkskrant.nl/columns-opinie/voor-zo-n-uitgesproken-atheist-als-ik-is-het-een-genoegen-om-met-een-ingewijde-in-het-katholieke-geloof-op-stap-te-zijn~b8dd74f8/
2022-07-12||Meral Polat gaat ‘terug naar de bron’ bij de Koerdische alevieten in Turkije: wat doet genocide met de nabestaanden? ||Hoog in de besneeuwde bergen van de Turkse provincie Dersim, nabij de voor alevieten heilige bron Büyük Çesme, zit Mahbule Kolu, een vrouw die nooit haar dorpje van vijftien huizen verlaat, op de canapé in haar woning naast jazzdrummer Frank Rosaly. Met een boterhamzakje en een sigarettendoosje veegt hij het ritme van een Koerdische blues. Links van hem plukt Chris Doyle zoekend aan de snaren van zijn Epiphone-gitaar. Rechts naast Mahbule, op een laag krukje, zit Meral Polat. Met gesloten ogen zingt ze Ez Kîme, een tekst uit de poëtische nalatenschap van haar vader. Van fluisterend gaat het naar een soulvolle climax die de oude vrouw een traantje doet wegpinken. Ez kîme? Ez kîme? Ez kîme? Wie ben ik? Precies hiervoor is Meral Polat met haar trio naar Dersim gekomen, de regio in Oost-Turkije waar haar wortels liggen. De Koerdisch-Nederlandse zangeres laat haar twee muzikanten de uitzonderlijkste provincie van Turkije zien, en de bewoners van Dersim laat zij kennismaken met de muziek van het Meral Polat Trio. Turkse en Koerdische teksten op een muzikaal dna uit, onder veel meer, Chicago, Puerto Rico, de Zaanstreek en Turkije. Ez kîme? De vraag beantwoorden is haar stellen. Het nuchtere antwoord is natuurlijk dat Meral Polat een 40-jarige actrice is, bekend van onder andere De Luizenmoeder. Daarnaast kan ze geweldig zingen. Dat talent gebruikt zij sinds twee jaar samen met twee in Nederland neergestreken Amerikaanse muzikanten met voetsporen in de jazz. Ez kîme? De rest van het antwoord gaat dieper. Dan komen we bij de reden waarom de band in april acht dagen door Tunceli reisde, de provincie die door de bewoners zelf op z’n Koerdisch ‘Dersim’ wordt genoemd. Woorden als ‘spirituele zoektocht’ komen op, of ‘terug naar de bron’, in Polats woorden. Haar familie komt van hier. ‘Maar ik zoek ook het grotere plaatje. Verbinding met de natuur, onze hechting aan rituelen en symbolen.’ Dan is het nog maar één stapje naar de fascinerende cultuur – of is het een religie? – van de Koerdische alevieten, die hen de uitzonderlijkste bevolkingsgroep van Turkije maakt: seculier, links, ecologisch bezield, opstandig en in zekere zin timide, door wat het Turkse nationalisme hun in de 20ste eeuw heeft aangedaan. Zich zeer bewust van dat leed, kan Polat genieten van Dersim, van de mensen, de sneeuw, het landschap. Van de legenden die achter elke boom en elk rotsblok verscholen kunnen liggen. Van de wisselwerking tussen de improvisaties van haar bandleden en de inbreng van lokale muzikanten die aanschuiven bij jamsessies. Zie haar staan op het bordes van het gemeentehuis van Ovacik, haar zwarte bos krullen wiegend op het ritme. Ze beleeft haar mooiste week sinds tijden, zoveel is duidelijk. Een man of 250 aan publiek staat rond het provisorische podium. Met de invallende schemer zijn op het plein vuurstapels van hout aangestoken. Het repertoire van het trio vervlecht zich met de liederen van twee zangers uit het stadje en de tonen van een sazspeler. Polat zingt in het Turks en Koerdisch, vaak melancholisch en lyrisch, tot ze in Diya losgaat in een explosieve improvisatie. Op het plein wordt een Koerdische volksdans ingezet, een cirkel met eromheen nog een cirkel. Het trio sluit af met de Turkse versie van Bella Ciao, het Italiaanse partizanenlied dat in deze regio, met haar geschiedenis van verzet tegen het centraal gezag, onherroepelijk een snaar raakt. De weerbarstigheid van de Koerdische alevieten gaat ver terug. De Ottomaanse heersers hadden al weinig greep op het in de bergen levende volk. Toen Kemal Atatürk honderd jaar geleden een Turkse natie uit de grond stampte, was Dersim de laatste regio die zich aan de eenwording onttrok. In 1938 werd het verzet gebroken. Wat ‘Dersim-opstand’ wordt genoemd, was een toegift op de Armeense genocide twee decennia eerder. Burgers werden door het Turkse leger bestookt met bommen en gifgas. Zeker 13 duizend mensen kwamen om, misschien wel het dubbele. De massaslachting is een trauma dat doorwerkt tot de dag van vandaag. Twee generaties lang bleven de Dersimi’s murw geslagen, ‘1938’ was een gesloten boek. Pas in de jaren negentig, toen jongeren de alevitische cultuur herontdekten, kwamen de gebeurtenissen naar boven. Kinderen stelden hun ouders vragen, de oral history werd opgetekend. De alevitische cultuur beleefde een revival, ook in Europa. Polat, geboren in 1982, heeft de verhalen van kinds af aan gehoord. Ze groeide op in Zaandam, in een gezin van arbeidsmigranten, maar geregeld ging ze in de zomer naar haar familie in Oost-Turkije. ‘Ik stelde altijd vragen, ook aan mijn opa.’ Haar oma vertelde hoe zij op haar 15de op blote voeten de heilige berg Düzgün Baba beklom, waar alevieten de nacht doorbrengen voor een droom met wenken voor het bestaan. Nu laat Polat haar bandleden kennismaken met de spirituele betoveringen van het gebied, zowel als met de nachtmerries. Ze branden kaarsjes bij rotsen en altaren. Ze bezoeken het huis van mysticus Pir Sultan Abdal, een halve bouwval met een soort totempaal in het midden, de tarik, waar ’s nachts een geest neerdaalt in de dromen van bezoekers. Maar ook gaan ze langs de Kliffen van ’38, een prachtige rotsformatie waar in dat rampjaar driehonderd vrouwen en kinderen door Turkse militairen de diepte in werden gegooid, de rivier in. Rondom zijn grotten waar burgers destijds hun toevlucht zochten, om toch te worden verstikt door het gifgas. Een van Polats vragen, eigenlijk de vraag van een hele generatie Koerdische alevieten: wat doet genocide met de nabestaanden? ‘Wat doet het met je als mens als je je taal niet mag spreken, je religie niet mag uiten? Mijn opa en oma konden buiten Dersim niet zijn wie ze waren, dat was gevaarlijk. Mijn vader woonde in een alevitisch dorp in een Turks district. Op weg naar school in een Turks dorp werd hij vaak in elkaar geslagen.’ ‘Wat doet dat met mij, als Hollandse, Zaanse, Amsterdamse meid? Welke waarheid neem je over jezelf aan? Schept het een diepgeworteld wantrouwen? Een minderwaardigheidsgevoel? Aangeboren opstandigheid? Vergelijk het met de Joden, de derde generatie. Hoe sta je in het leven als waar je loopt al honderden jaren niet je plek is?’ En dan, na een stilte: ‘Het maakt me ook gelukkig dit te delen met Frank en Chris. Zij laten het mij meer van buiten zien.’ De Koerdische alevieten werden 45 jaar geleden ruw uit hun identitaire narcose gehaald. Eind december 1978 trokken extreem-rechtse Grijze Wolven een week lang door de alevitische wijk van Maras in Zuid-Turkije. In die soennitische stad woonden alevieten die na 1938 uit Dersim waren gevlucht. Ruim honderd burgers, meest vrouwen en kinderen, kwamen om bij bomaanslagen en lynchpartijen. In 1993 volgde een tweede drama. In de stad Sivas werd een conferentie van linkse alevitische musici, dichters en intellectuelen, gewijd aan Pir Sultan Abdal, aangevallen. Duizenden inwoners van de stad, opgestookt door islamisten, belaagden het conferentieoord en staken het in brand; 37 mensen kwamen om. ‘Sivas’ en ‘Maras’ wakkerden de alevitische revival van de jaren negentig aan. Juist in de Europese diaspora en in steden als Istanbul en Ankara kwam de identiteitsvraag scherp in het licht. Wat betekent het aleviet te zijn? Is alevitisme een religie of een cultuur? Hoe verhoudt het zich tot andere identiteiten? Naast Koerdische alevieten bestaan er Turkse en zelfs Turks-Arabische alevieten. Zoals er ook soennitische Koerden zijn. En behoort het alevitisme tot de islam? Verwarrend, ook voor de Dersimi’s zelf. In het stadje Pülümür speelt het Meral Polat Trio op het centrale plein naast het standbeeld van dichter Cemal Süreya, die als jongetje van 7 vluchtte voor het Dersim-bloedbad van 1938. ‘Ballingschap’, heet zijn in marmer gebeitelde gedicht. Het gehele concert lang kijkt de bronzen Süreya, schrijlings gezeten met het voorhoofd rustend in zijn hand, geboeid naar de zangeres, 3 meter naast hem. Het plein is volgestroomd, maar naarmate het killer wordt in de schemer zoeken meer ouderen de kachel thuis op. De jeugd blijft en maakt zo mee dat vanuit de minaret van de moskee, pal aan het plein, driemaal een schelle gebedsoproep het concert even stillegt. Dat is tweemaal te veel, volgens het islamitische gebedsrooster. Pesterijtje? Soennitische moslims telt Dersim nauwelijks, behalve de politieagenten en wat ambtenaren, hier gestationeerd door de regering. Louter voor hen staat hier pontificaal een moskee. Af en toe rijdt een pantserwagen van de politie een rondje over het plein, zonder zichtbare reden. Het publiek maakt gedwee vrij baan. ‘Zij bezitten de straat’, zegt Direnç Bösüguy, een 29-jarige leraar Engels, gelaten. Hij haalt de schouders op. Aan confrontaties met het staatsgezag heeft Dersim weinig behoefte meer. Op het litteken van 1938 ligt een tweede trauma, dat van de oorlog tussen het leger en de Koerdische PKK. In de jaren negentig, toen Koerden nog ‘berg-Turken’ moesten heten, werden duizenden Koerdische dorpen door het leger ontvolkt. Ook Dersim kreeg zijn deel. Zoiets mag nooit meer gebeuren. ‘De gewapende strijd heeft geen steun meer, die heeft zijn aansluiting bij de realiteit verloren’, zegt dichter, ondernemer en voormalig PKK-lid Mehmet Bidav. De zoektocht van Meral Polat brengt haar op de zevende dag van haar reis naar Büyük Çesme, een heilige plek in de bergen. Langzaam rijdt het busje van de band het zandweggetje af, steeds hoger. Het is glad van de regen, rechts lonkt een ravijn. Dan stokt de route, er ligt 3 meter sneeuw. Te voet bereiken de muzikanten Büyük Çesme, ‘Grote Fontein’. Het heilige water uit de berg stroomt permanent uit twaalf kranen op een halfrond muurtje. ‘Als kind ben ik hier vaak geweest’, zegt Polat. ‘Mijn moeder kwam uit het dorp hier beneden. Ze vulde flesjes met water voor thuis. Dan kregen mijn broertje Vural en ik dat te drinken vóór een proefwerk. Vural nam het met tegenzin, ik dronk het gewoon op.’ Polat gaat bij de fontein zitten, de ogen gesloten. Dan vult ze een flesje met water, voor haar moeder in Zaandam. De natuur staat centraal in de alevitische religie. Rotsen worden vereerd, bomen, berggeiten. Het heiligste van het heiligste is de rivier Munzur. Als enigen in Turkije zijn de inwoners van Dersim erin geslaagd dammenprojecten van de regering tegen te houden. Jonge alevieten hebben steeds minder op met de religieuze aspecten van hun cultuur. Godsbesef verdwijnt in de marge, maar aan het vereren van de natuur houden ze vast, meer dan ooit. Ook Polat voelt zich verbonden met iets dat ze ‘ziel, universum, natuur’ noemt. Het past naadloos in de belevingswereld van de mondiale klimaatgeneratie. Want geen misverstand: ondanks alle geesten en heilige geiten zijn de Koerdische alevieten geen wereldvreemd sprookjesvolk. Geen bevolkingsgroep in Turkije scoort in het onderwijs zo goed als de Dersimi’s. Hun politiek bewustzijn is sterk, en nog altijd links. In geen andere Turkse bevolkingsgroep zijn vrouwen zo geëmancipeerd. Voor Meral Polat was haar muzikale vader altijd een bron van inspiratie. Na zijn overlijden, in november 2020, vond zij schriften vol poëzie, in het Koerdisch en Turks. Dat hij gedichten schreef wist ze, maar zo veel! Het literair bezinksel van een eeuw alevitisch wel en wee, zou je het kunnen noemen. Een deel ervan heeft Polat met haar muzikanten op muziek gezet. Dat creatief proces gaat door tijdens de reis, zoals tijdens een spontaan huiskamerconcert rond een pruttelende theepot op een kacheltje midden in de kamer. ‘Ik ben het gif en het medicijn, de liefde en de haat, de weg en het obstakel’, dichtte vader Polat, over de dualiteit in de mens. Dus zo zingt de dochter het, de handen in de schoot gevouwen. Rosaly, in kleermakerszit, veegt bij wijze van drumpartij zijn brushes over de stenen vloer, gitarist Doyle zoekt zijn weg tussen westerse akkoorden en Koerdische toonsoorten. ‘Wat betekent het mens te zijn?’, vroeg Polat haar vader ooit. Na een paar weken gaf hij haar een envelop met het antwoord erin. Dat verwerkte ze in haar liedteksten. Waar is mijn plek? Waar ben ik aan verbonden? Sanat benem, kultur benem. Ik ben de kunst, ik ben de cultuur, ik ben de liefde, ik ben de hoop. Allemaal bouwsteentjes voor de vraag: ez kîme? Wie ben ik? Ergens in de buurt van Büyük Çesme, zegt de zangeres, moet het antwoord liggen. Het Meral Polat Trio treedt zondag 17 juli op in het Bimhuis in Amsterdam. Het concert begint om 20.30 uur.||https://www.volkskrant.nl/nieuws-achtergrond/meral-polat-gaat-terug-naar-de-bron-bij-de-koerdische-alevieten-in-turkije-wat-doet-genocide-met-de-nabestaanden~bd814d21/
2022-07-12||Aantal ambulanceritten ‘absurd’ sterk toegenomen, sluitende verklaring ontbreekt||Dat zegt Han Noten, voorzitter van Ambulancezorg Nederland, naar aanleiding van berichtgeving op Skipr.nl. In totaal reed ongeveer 400 duizend keer een ambulance naar een patiënt, veel meer dan de verwachting van zo’n 350 duizend keer. ‘Met uitzondering van het coronajaar 2020, toen veel ambulance-inzet wegviel, groeit het aantal ritten al langere tijd met zo’n 2 procent per jaar, een stijging die op zich ook al fors is’, zegt Noten. ‘Maar nu hoor ik over regio’s met een stijging van 18 procent. Dat is extreem.’ Waar de stijging vandaan komt, is niet duidelijk, zegt Noten. ‘Ik weet het gewoon echt niet. Ik vind het ingewikkeld om te speculeren, juist in de zorg moet je dat niet doen. Voor je het weet verzanden we in te eenvoudige oplossingen, en verplaatsen we het probleem naar de huisartsen of de spoedeisende hulp. We zullen dit in samenhang moeten uitzoeken.’ Feit is dat ook de druk op de huisartsenposten, voor spoed-huisartsenzorg in de avond-, nacht- en weekenduren, enorm is toegenomen. Bellers staan niet zelden tot wel twee uur in de wacht voordat ze met hun klacht terechtkunnen. In april zei Mark Kramer, voorzitter van het Landelijk Netwerk Acute Zorg, nog in de Volkskrant dat er een ‘direct risico’ was dat een huisartsenpost in Amsterdam zou moeten sluiten. Een noodgreep die nog nooit is voorgekomen. ‘Als dat gebeurt breekt de keten. Dan loopt het daarna ook bij de spoedeisende hulp over de schoenen en heb je een groot probleem’, zei Kramer. ‘Maar ik weet niet’, zegt Noten, ‘hoeveel mensen naar 112 gaan bellen omdat ze een half uur in de wacht zitten bij de huisartsenpost. Die cijfers heb ik niet.’ David Baden, voorzitter van de Nederlandse Vereniging voor Spoedeisende Hulp Artsen, herkent de trend van almaar toenemende drukte. ‘Al loopt die groei op de spoedeisende hulp niet in de dubbele cijfers.’ Eigenlijk, zegt hij, is het sinds de druk toenam door de coronapandemie niet meer rustig geworden, en is de instroom van patiënten op een constant hoger niveau dan voor de pandemie. ‘Maar of dat komt doordat er door het personeelstekort minder ruimte is bij de huisartsen en in de ouderenzorg, of doordat mensen daadwerkelijk vaker ziek zijn, of doordat ze gewoon eerder hulp vragen, is niet te zeggen.’ Noten wil geen paniek zaaien, zegt hij. Anders dan in vele andere zorgsectoren is het personeelstekort in de ambulancezorg nog handelbaar. ‘Wij kunnen in zo’n voorjaar best een tandje bijzetten, maar dit moet niet nog een kwartaal gebeuren. Dan weet ik het gewoon niet. Dit is een signaal dat je niet kunt negeren.’ Daarbij geldt dat de ambulancezorg zichzelf ziet als de ‘kanarie in de kolenmijn’, als de waarschuwing voor dreigend gevaar. ‘De spoedvragen komen voor een belangrijk deel bij ons binnen. Wij zijn het overstromingsgebied als de andere zorgsectoren het niet meer aankunnen. Maar nu weet ik dus niet waar de overstromingen vandaan komen.’||https://www.volkskrant.nl/nieuws-achtergrond/aantal-ambulanceritten-absurd-sterk-toegenomen-sluitende-verklaring-ontbreekt~bd60a110/
2022-07-12||Op het EK moeten voetbalsters en bondscoach nog aan elkaar wennen: ‘Hij gaat graag de diepte in’||Jill Roord (25) vindt het fijn om belangrijk te zijn. In de basis staan, op een plek waar veel van haar wordt verwacht en gevraagd. Ze voelt wel druk, maar vooral ook vertrouwen. ‘En dat is wel een fijn gevoel, het triggert mij.’ Zaterdag was ze even heel belangrijk, omdat ze de gelijkmaker tegen Zweden maakte in de eerste EK-wedstrijd van Nederland. De goal viel nadat ze na de rust was verhuisd van de rechterkant naar de nummer-10-positie. Daar speelt ze bij haar club Wolfsburg. Het is haar favoriete plek, ook in het Nederlands team, dicht bij haar maatje Vivianne Miedema en in de as van het veld. Woensdagavond tegen Portugal zal ze er waarschijnlijk weer staan – ze hoopt in ieder geval dat bondscoach Mark Parsons daarvoor kiest. ‘Ik was er blij mee en ik denk dat het ook goed uitpakte.’ Roord voelt zich gewaardeerd door de man die Sarina Wiegman in september 2021 opvolgde, maar moet wel wennen aan de bondscoach. Het contrast tussen de Haagse, die het graag kort en duidelijk houdt, en de Engelsman, die juist lang van stof is en veel oog heeft voor het welzijn van de speler, kan bijna niet groter. Parsons wil de voetbalsters anders laten spelen dan ze gewend zijn, meer druk zetten en snel de bal veroveren, terwijl ze juist altijd wat behoudender speelden. In de voorbereiding en in de eerste helft tegen Zweden was te zien dat ze daar moeite mee hebben. Het team viel geregeld uit elkaar, hinkend op minstens twee gedachten. In de tweede helft liep het zaterdag veel beter en in de komende duels tegen Portugal en Zwitserland, op papier zwakker dan Zweden, krijgen coach en spelers de tijd om dichter bij elkaar te komen. Maar het is duidelijk dat ze op het EK nog zoekende zijn naar de juiste manier van werken. ‘Hij is oprecht een aardige man’, zegt Roord over Parsons, ‘een goede man die het beste uit iedereen als individu wil halen. Hij is gepassioneerd en druk met ons bezig en daar heb ik veel respect voor. Hij is wel anders dan onze cultuur en dat is ook wennen.’ De Engelsman wordt nog weleens onderbroken door de Nederlandse vrouwen, vertelt de geboren Oldenzaalse. ‘Hij is Amerika gewend, daar gebeurde dat niet. En hij geeft meer besprekingen dan Sarina. Niet alleen over voetbal, maar ook over andere dingen die hij belangrijk vindt: normen en waarden, de sfeer in het team. Hij stelt ook veel vragen. Als ik zeg dat ik me niet fijn voel, dan vraagt hij: waarom voel je je niet fijn? Hij gaat graag de diepte in en dan haakt bij ons 50 procent wel af. Ik ook. Ik vind het interessant, maar ik moet ook weleens lachen: wat is dit voor vraag?’ ‘Ja, we hebben er een paar bij die dat doen.’ ‘Gevoelsmatig wel ja’, lacht Roord. ‘De eerste keer dat hij er was hebben we dat meteen aangegeven: dit duurt te lang. Nu zijn ze korter, maar soms denk ik: was hier een bespreking voor nodig en zo lang? Maar hij is aan het leren, het wordt beter.’ Roord speelde een jaar bij Arsenal en spreekt goed Engels, maar de taal zorgt soms nog wel voor verwarring. ‘De manier waarop hij in het Engels over voetbal praat, met allemaal Amerikaanse termen, die is voor mij wel nieuw. Daarom duurt het soms ook wat langer, dan moeten we even checken waar hij het over heeft.’ ‘De manier van verdedigen, het druk zetten, dat vinden wij allemaal wel goed, dat hebben wij ook graag. Wij zijn wel meer van het opbouwen en positiespel spelen, hij wil sneller lang, de diepte in. Dat hebben wij liever niet, maar aan de andere kant: we hebben daar wel weer de kwaliteiten voor, met snelle mensen voorin. Uiteindelijk staan wij op het veld. Als wij denken dat we nu moeten opbouwen, dan bouwen we op, zo is het ook wel weer.’ Het toverwoord dat vaak valt, is ‘compact’. De voetbalsters moeten zoveel mogelijk bij elkaar blijven, het speelveld klein houden. Als er druk wordt gezet, moet iedereen daarin meegaan. In de praktijk blijkt dat nog weleens lastig. ‘Dat is wel een dingetje’, zegt Roord. ‘Als de ruimtes te groot worden, dan zijn wij heel kwetsbaar, dat zien we zelf ook en daar zijn we ook mee bezig. Maar we hebben zo’n ervaren team, als wij na tien minuten merken dat het niet werkt, dan moeten wij dat zelf omzetten.’ In de chaotische eerste helft van zaterdag, waarin zowel keeper Sari van Veenendaal als centrale verdediger Aniek Nouwen uitviel, liep Nederland nog vooral achter de Zweden aan. Vooral Roord moest veel meters maken, waar ze zichtbaar geïrriteerd door raakte. Na de omzetting in de tweede helft ging het beter. In de rust van de wedstrijd bleek dat spelers en coach elkaar onder hoge druk kunnen vinden. Het ging er emotioneel aan toe na het uitvallen de twee spelers en het moeizame spel. Parsons zei op de persconferentie dat hij in de kleedkamer Miedema naar haar gedachten had gevraagd. Zij kwam onder meer met het idee om Roord op 10 te zetten en Daniëlle van de Donk naar rechts te verhuizen. ‘Daarna kwam er gewoon meer voetbal in’, vindt Roord. ‘Soms is er iets kleins voor nodig.’ Het stelde haar in staat om belangrijk te zijn in de eerste wedstrijd van het toernooi, en niet voor het eerst. Op het WK in 2019 scoorde ze direct de winnende tegen Nieuw-Zeeland. Breeduit lachend: ‘Ja, dus als we dat zo kunnen houden, dan teken ik ervoor.’||https://www.volkskrant.nl/sport/op-het-ek-moeten-voetbalsters-en-bondscoach-nog-aan-elkaar-wennen-hij-gaat-graag-de-diepte-in~bfd44ca4/
2022-07-12||Schoonouders die zich bemoeien met de baby: hoe ga je daarmee om?||Opa’s en oma’s die hun kleinkind volstoppen met snoep, terwijl de ouders een suikervrije opvoeding voor ogen hebben. Een schoonmoeder die de baby telkens ongevraagd in een trui wurmt omdat ze te koud is gekleed. Of neem het commentaar ‘gewoon laten huilen, anders wordt-ie verwend’. Een kleine rondvraag levert genoeg anekdotes op over bemoeizuchtige schoonouders. Hoe ga je daarmee om? Met de komst van een baby veranderen plotsklaps de familieverhoudingen. Kwamen de schoonouders voorheen enkel langs met Kerstmis en verjaardagen, opeens staan ze wekelijks op de stoep met goedbedoelde adviezen over slaapjes en voeding. Het is immers hun kleinkind. ‘Het grootouderschap is een herkansing van het leven’, zegt familietherapeut en publicist Else-Marie van den Eerenbeemt. ‘Misschien hebben opa en oma spijt van de strenge opvoedregels die in hun tijd golden. Of zag opa zijn eigen kind weinig.’ Op de achtergrond speelt ook vaak een strijd tussen de twee families. ‘De kraamvrouw trekt enorm naar haar moeder toe, soms tot irritatie van de partner en zijn ouders die zich buitengesloten voelen’, aldus de therapeut. De kersverse moeder heeft op haar beurt moeite met het feit dat haar baby ongevraagd in het familieverhaal van haar man wordt getrokken. ‘Ze krijgt te horen dat de baby sprekend op oom Theo lijkt, maar dan kaal, terwijl ze nog nooit over oom Theo heeft gehoord.’ Dit claimgedrag wekt misschien irritatie, maar die familiegeschiedenis moet je koesteren in het belang van je opgroeiende kind, benadrukt Van den Eerenbeemt. ‘Kleine kinderen zijn nieuwsgierig naar waar ze vandaan komen: mag ik foto’s zien van toen papa klein was? Is die beer vroeger van mama geweest?’ Alleen grootouders kunnen die antwoorden geven. Het is het dus niet waard om de relatie op het spel te zetten vanwege een chocoladereep vlak voor het avondeten. Wat de situatie gecompliceerd maakt, is dat de opvoedopvattingen tussen de twee generaties nogal uiteenlopen. ‘Vroeger zaten ouders en grootouders meer op één lijn’, zegt kindercoach Tea Adema. ‘En opa’s en oma’s voelen meer het recht op bemoeienis omdat ze vaker oppassen.’ ‘Probeer te achterhalen welke angsten er achter het commentaar schuilgaan’, tipt Thea Adema. ‘Misschien zijn ze bang dat jij op het kind rolt als je de baby bij je in bed neemt. Vraag gewoon: waar maken jullie je zorgen om? Zo haal je de scherpe randjes ervan af.’ Adema deelt de anekdote van een jonge moeder die niet wilde dat iemand haar baby vasthield, want dat zou slecht zijn voor de hechting. Haar schoonmoeder was diep gekwetst. ‘Toch heb je dat als schoonmoeder te respecteren, want jij wilde vroeger ook dat er naar jou werd geluisterd.’ Het is makkelijker om eerlijk te zijn naar de eigen ouders dan naar de schoonouders. ‘Laat degene wiens ouders het zijn, het probleem aankaarten’, zegt Adema. ‘Maak de boodschap persoonlijk: ‘Ik vind het belangrijk dat mijn kind niet veel suiker eet’, en blijf weg van de verwijten.’ ‘Ga niet zelf het gesprek voeren met je schoonouders, want dat wordt alleen maar pijnlijk’, beaamt ook Van den Eerenbeemt. ‘Zeg tegen je man: loop jij je moeder even naar de trein en breng de boodschap over dat ze wat minder vaak langs moet komen. Hij belooft het. Doet hij het ook? Nee, natuurlijk niet. In plaats daarvan zegt hij: ‘Zal ik wat vaker naar jou komen, mam?’ Een beetje humor kan ook helpen, zoals moeder Uche Madson in een video op Instagram: ‘Even een korte boodschap voor mijn schoonmoeder: kun je alsjeblieft stoppen met doceren hoe ik mijn kinderen moet opvoeden? Ik lééf met één van jouw kinderen. En ik ben niet altijd fan van je werk.’||https://www.volkskrant.nl/beter-leven/schoonouders-die-zich-bemoeien-met-de-baby-hoe-ga-je-daarmee-om~bcb062e2/
2022-07-12||Kan de industrie 12 procent van het bbp blijven leveren?||Nederland heeft altijd een grotere hekel gehad aan rokende schoorstenen dan aan veestapels, jumbojets en mammoettankers. Een halve eeuw lang is industriebeleid een achterhoedegevecht geweest. Nu wil de regering er weer een speerpunt van maken. De resterende industrie – nog maar 12 procent van het bbp – moet worden veiliggesteld, zo vindt minister Micky Adriaansens (VVD) van Economische Zaken en Klimaat. Zij presenteert daarom weer een industrienota, een bijna archaïsch woord dat begin jaren zeventig uitstierf toen minister Ruud Lubbers in het kabinet Den Uyl het woord industriebeleid verving door innovatiebeleid. Maar door corona en de oorlog in Oekraïne is het kabinet zich ineens bewust dat het land zich voor zijn staal, chemie, halfgeleiders en pillen niet geheel mag uitleveren aan landen die plotseling in lockdown gaan of zelfs ronduit vijandig worden. De neoliberale gedachte dat producten moesten worden gemaakt op de plekken waar dat het meest efficiënt kan – goedkoopste arbeid en grondstoffen, minste overlast, laagste investeringskosten – wordt verlaten. ‘Industrie staat aan de basis van de producten die de Nederlanders elke dag nodig hebben: van voedingsmiddelen tot medicijnen en van auto’s tot meubelen’, schreef het kabinet al in april. Dat moet een geruststellende boodschap zijn voor Tata in IJmuiden en de chemische industrie in de Rijnmond, want ze kunnen met steun van de overheid vergroenen. Nederland heeft nooit een liefdesrelatie met de industrie gehad. Het land was heel laat met industrialisering – de economie was vooral gebaseerd op landbouw en handel (met name die met Nederlands-Indië) – en gaf er als eerste ook weer de brui aan. Alleen na de blokkade tijdens de Eerste Wereldoorlog kreeg de industrie even het voordeel van de twijfel en mocht Hoogovens in de Noord-Hollandse duinen een staalfabriek neerzetten. Maar in tegenstelling tot omliggende landen als Frankrijk, België en Duitsland is de industrie nooit goed geweest voor meer dan 50 procent van het bbp. Het hoogtepunt was in 1960 toen 41 procent van het bbp van de industrie kwam. De opkomst van de container was een mooie reden om de spullen ergens anders vandaan te halen. Vlak daarna begon al de aftakeling van de textielindustrie en de scheepsbouw. Nederland liep voorop in de omschakeling naar de diensteneconomie. En dat kwam ook goed uit, want industrie was vooral vervuilend. En doordat die viezigheid steeds beter meetbaar en concreter werd, moest producten maar ver van huis worden gemaakt. Nu vindt Adriaansens dat de industrie niet langer mag worden overslagen bij verdeling van de schaarse ruimte voor woningen en natuurgebieden. Voor het eerst wordt aan het behoud van de industrie en streefgetal verbonden. ‘Wat we zeggen is best baanbrekend. Wij willen het aandeel industrie nu tussen de 10 en 15 procent houden’, aldus de minister. Dat is een mooi streven. Het is tien keer zo hoog als de landbouw die goed is voor 1,4 procent van het bbp. Alleen moet het kabinet ervoor zorgen dat het rijmt met andere getallen als de reductie van de CO2-uitstoot met 50 procent en de daling van de stikstofuitstoot met 70 procent.||https://www.volkskrant.nl/economie/kan-de-industrie-12-procent-van-het-bbp-blijven-leveren~b4dddbdd/
2022-07-12||Wim Quist (1930-2022) was de architect met het hart van een beeldend kunstenaar||‘De sfinx van de Nederlandse architectuur’, zo werd architect Wim Quist door vakgenoten genoemd vanwege zijn afstandelijke architectuur en introverte karakter. Meestal was hij stil, maar áls hij iets zei was het raak. Zoals in de toespraak bij zijn afscheid als huisarchitect van het Rijksmuseum in 1996, over de dialoog tussen architect en opdrachtgever. Hij eindigde met ‘een enkel woord dat zeer veel betekent en waarmee wij behoedzaam en terughoudend moeten omgaan. (...) Het heeft niets met talent te maken, je hoeft er niet intelligent voor te zijn. Maar het geeft wel glans aan onze architectonische inspanningen. Dat is het woord liefde.’ Voormalig Rijksbouwmeester Wim Quist is op 9 juli overleden op 91-jarige leeftijd. Hij ontwierp beeldbepalende gebouwen als de Rotterdamse Schouwburg, het kantoorgebouw van de Suikerunie in Breda en Museum Beelden aan Zee in Scheveningen. Ingewikkelde ruimtelijke vraagstukken wist hij te vertalen naar schijnbaar eenvoudige ontwerpen, die zich kenmerken door een enkele hoofdvorm – kubus, schijf, driehoek – en pure materialen. Quist begon zijn loopbaan op 29-jarige leeftijd als gemeentearchitect in Rotterdam. Hij realiseerde er drie grote drinkwatercomplexen: de Berenplaat in Oud-Beijerland (1965), de Petrusplaat in de Biesbosch (1974) en Rotterdam Kralingen (1977). Dat laatste complex is bekend door de – baanbrekende - druppelvormige waterreservoirs die je vanaf de A16 bij de Brienenoordbrug ziet. Op basis van dit werk – ‘de grond van mijn leven als architect’, aldus Quist, werd hij gevraagd om het Kröller-Müller Museum in Otterlo uit te breiden, en uitgenodigd als hoogleraar aan de TU Eindhoven en vervolgens als rijksbouwmeester. ‘Een ontzettend fijne baas om voor te werken’, zo blikt architect Gert Grosfeld terug op de periode 1982-1987, toen hij op Quists bureau in Rotterdam werkte. ‘Hij dacht aan verjaardagen, betaalde goed, keerde bonussen uit; heel anders dan op andere architectenbureaus. Maar hij was ook veeleisend. Als de glazenwasser klaar was en hij zag nog een druppeltje, dan wees hij daarop. Hij legde de lat voor iedereen hoog, opdat je beter presteerde. Bij mij werkte dat.’ Goede architectuur begint met goed opdrachtgeverschap, begreep Quist. Voordat hij begon met tekenen, sprak hij intensief met zijn opdrachtgever om de opgave te doorgronden. Het ontwerpen benaderde hij allereerst rationeel, zoekend naar de juiste proporties; die moesten kloppen tot op de millimeter. Vervolgens wachtte hij op wat hij de ‘klap op de bel’ noemde. ‘Vaak was die klap een betekenisvolle aantasting van een gedroomde perfectie, waarmee hij de kijker wakker wilde schudden’, vertelt Grosfeld. Zo bracht hij in het kantoorgebouw Willemswerf – een zuiver vierkante schijf – een diagonaal aan die maakt dat je het gebouw als een abstracte sculptuur ervaart. In zijn verbouwingsontwerp voor de Philipsvleugel van het Rijksmuseum introduceerde hij een diagonale as om de bestaande expositiezalen beter met elkaar te verbinden. Als het idee eenmaal daar was, moest elk onderdeel zich daarnaar voegen, tot en met de stopcontacten. ‘Het gebouw heeft altijd gelijk’, was een gevleugelde uitspraak. ‘Hij kende gebouwen een bewustzijn toe’, vertelt Grosfeld. ‘Dan vroeg hij: waar zou het gebouw de deur willen hebben? Een deur die in een gemetselde muur moest komen, wilde hij bekleden met baksteen. Daarin was hij niet rationeel. Hij haalde dan een Duits gezegde aan: Es geht nicht um Wahrheit aber um Klarheit.’ ‘Een architect met het hart van een beeldend kunstenaar. Of een beeldend kunstenaar met het hart van een architect’, zo portretteerde Van der Linden hem in een interview uit 1985. Quist was ook een groot kunstliefhebber, die in de pauze vanaf zijn bureau aan de Westersingel regelmatig naar Museum Boijmans Van Beuningen liep, om daar een uur voor een schilderij te zitten en de kwaliteit van het werk te doorgronden. Zelf verzamelde hij ook kunst, en hij werkte regelmatig samen met kunstenaars, zoals beeldhouwer André Volten die de enorme sculptuur op het terrein van het waterleidingbedrijf in Rotterdam Kralingen maakte. Als rijksbouwmeester richtte hij een afdeling op voor de integratie van beeldende kunst in architectuur. Op latere leeftijd begon hij zelf met schilderen. Architect/kunstenaar Quist was een perfectionist, die tot het gaatje ging. Voor de ruimtelijke context was hij wat minder gevoelig; die creëerde hij het liefst zelf. Zoals bij het Waterleidingbedrijf dat hij bij Rotterdam Kralingen in de polder bouwde, of het betonnen dienstgebouw midden op de Oosterscheldedam. Bij de verbouwingen van en het onderhoud aan zijn creaties bleef hij zijn leven lang betrokken. Zo adviseerde hij vorig jaar nog het jonge architectenbureau EVA bij de transformatie van het Suikerunie-kantoor.||https://www.volkskrant.nl/nieuws-achtergrond/wim-quist-1930-2022-was-de-architect-met-het-hart-van-een-beeldend-kunstenaar~b6f4a2ac/
2022-07-12||Vakantie van oude woorden en gedachten||Op een haar na vakantie. Effe weg van je oude woorden en gedachten, in de hoop dat er in de stilte nieuwe voor in de plaats komen. Op de laatste werkdag moet er – uiteraard – nog van alles. Halverwege de dag is er van dat alles nog niets terecht gekomen. Eerst het geweldige verhaal van Maartje Bakker lezen over acht van de passagiers van de Zodiac, die op 1 augustus 2016 vanuit Libië richting Europa vertrok, een toekomst vol hordes tegemoet. Op de foto’s van fotograaf César Dezfuli staan jongens met zwemvesten, haringen in een ton. Een zin van een van de jongens, Neboth, over herinneringen, brengt me op een gedachte voor het reisverhaal waar ik al lang aan werk, een verhaal over een totaal andere reis als van de Zodiac, méér verschillen zijn nauwelijks mogelijk, maar toch: een verhaal waarvoor ik al meer dan een jaar aantekeningen bijhoud, in afwachting van de gelegenheid er meer mee te doen dan er steeds maar weer losse flarden van gedachten aan toe te voegen. Het is bepaald geen grootste gedachte, maar wel meteen noteren die handel natuurlijk, je mag nooit uitsluiten dat-ie later, in de juiste context, niet alsnog briljant zal blijken. Document opzoeken. Niet direct vinden. Nog eens grondig zoeken. Nee, niks. Leegte. Remco Campert over een gestolen fiets in Eetlezen: ‘Eerst geloof je niet dat hij weg is. Maar zowel met als zonder bril is het duidelijk dat hij niet meer staat waar je hem achterliet. (…) Je loopt het blok om en als je de hoek van je straat weer omslaat, hoop je dat hij, als door een wonder, plotseling weer is teruggekeerd naar de plek waar hij hoort.’ Zeven keer opnieuw zoek ik vergeefs naar het verloren documentje, maar het weigert op magische wijze op te duiken vanuit een vergeten uithoek van mijn computer. Hoeveel pagina’s waren het? Zeven? Acht? Vijftien? Of was het meer een verhaal-in-aanbouw? Mogelijk een half-af boek. Vermoedelijk eerder een zo goed als voltooid meesterwerk. Hoe langer het vruchteloos door mijn archief klikken aanhoudt, hoe omvangrijker het verlies wordt. Dit is je straf, zeg ik opgefokt tegen mijn in het met vingerafdrukken bezaaide schermpje gespiegelde hoofd. Dat komt er nou van. Waarvan, of straf waarvoor, dat weet niemand. De gedachten drijven richting de passagiers van de Zodiac, naar Oumar die wilde schrijven, en nu clementines plukt, naar het feit dat dat dan nog een succesverhaal is, naar alle rampspoed waardoor de hele dag door overal mensen getroffen worden, naar alle rampspoed waaraan ik aan de lopende band ontkom, maar het is met particuliere ellende als met het luciferdoosje en de Dom: als je de één maar dichtbij genoeg houdt, lijkt-ie even groot als de ander. En ik weet wel: ik kan ieder moment opnieuw beginnen, en het verhaal zou zomaar eens beter kunnen worden dan het in eerste aanleg ooit was, maar het kan in elk geval nooit meer precies hetzelfde verhaal worden dat het in eerste aanleg was. Die woorden, zinnen en gedachten zijn voorgoed kwijt, weggelekt in het putje waar de digitale stop even los gezeten moet hebben. Het liefst zou ik alles bewaren, al mijn gedachten ieder moment kunnen blijven terugroepen. Zomaar een verdwenen documentje vormt het ontastbare bewijs dat je niet alles bij je kunt houden. Dat je op vakantie kunt van je oude woorden en gedachten, maar je oude woorden en gedachten kennelijk ook van jou.||https://www.volkskrant.nl/columns-opinie/vakantie-van-oude-woorden-en-gedachten~b545a036/
2022-07-12||Kroes is gezakt voor de lobbytest en dat kan niet zonder consequenties blijven||Onder de radar blijven geldt doorgaans als onlosmakelijk deel van de beroepscode van lobbyisten. Het subtiele spel van de beïnvloeding van politici dient zich buiten het zicht van de camera’s af te spelen, al is het maar omdat jouw gesprekspartners zich liever niet laten voorstaan op hun gevoeligheid voor de eerste de beste lobbyist. Neelie Kroes kan vaststellen dat ze voor die lobbytest is gezakt, al is het dan met vertraging. Dankzij het gigalek bij Uber ligt nu op straat hoe de voormalige eurocommissaris in 2015 en 2016 heimelijk lobbyde voor het taxibedrijf, terwijl ze dat volgens Europese richtlijnen niet had mogen doen: ze zat nog in de ‘afkoelingsperiode’ na haar ambtstermijn, een regel die moet voorkomen dat belangen door elkaar gaan lopen. Maar ook voor de morele lobbytest is ze gezakt. Het kan niet vaak genoeg worden gezegd: met lobbyen is niets mis, mits het transparant gebeurt. En mits de kansen op een succesvolle lobby niet afhangen van de vraag wiens portemonnee dik genoeg is om er een paar invloedrijke oud-politici en hun netwerk voor in te huren. Dat is precies wat hier wél is gebeurd. Uber lobbyde in die jaren overal ter wereld zeer agressief voor ongehinderde toelating tot de taximarkten en zag in Kroes een zeer invloedrijke vrouw binnen de invloedrijkste partij van Nederland. Aan Kroes had Uber een goede. Liefst was ze er gaan werken, maar dat werd herhaaldelijk verboden door de Europese Commissie. Vervolgens ging ze ondergronds. De Europese Commissie wenst tekst en uitleg. Als zij niet overtuigend kan verklaren dat het in werkelijkheid heel anders is gegaan, zijn consequenties onvermijdelijk. Maar intussen is er ook werk aan de winkel voor de VVD, de partij die de afgelopen jaren werd geplaagd door een reeks integriteitsvraagstukken veroorzaakt door politici die de indruk van ongewenste beïnvloeding van buitenaf niet wisten te vermijden. Kroes was niet de enige die viel voor Uber. Kamerlid Bart de Liefde deed het openlijk door er te gaan werken nadat hij zich in de Kamer eerst voor dat bedrijf had ingespannen. Gelukkig heeft de VVD ‘vuistregels’ voor dit soort situaties. VVD-politici dienen onpartijdig te zijn en ‘iedere schijn van vermenging van oneigenlijke belangen’ te vermijden. ‘Uw handelen is transparant, zodat optimale verantwoording mogelijk is.’ Dit is een prima gelegenheid om te laten zien dat dat geen dode letter is.||https://www.volkskrant.nl/columns-opinie/kroes-is-gezakt-voor-de-lobbytest-en-dat-kan-niet-zonder-consequenties-blijven~b0a632de/
2022-07-12||Bestorming||Het moet de droom zijn van menig complotdenker en trekkerterrorist: net als het ontketende volk in Sri Lanka het hoofdkwartier van het regime-Rutte bestormen, daar alle zalen afstruinen en voor het oog van de camera’s een duik nemen in het zwembad van de dictator, het lijf te ruste leggen op diens hemelbed, een selfie nemen achter het kolossale bureau op zijn werkkamer en een paar workouts doen in de fitnessruimte van de man die zojuist is ondergedoken op een onbekend adres. Het probleem: wat moeten al die opstandelingen op die ene fiets van Mark Rutte? Hoe wordt de hele meute in dat piepkleine Torentje gepropt? En waarom staat er geen piano?||https://www.volkskrant.nl/columns-opinie/bestorming~b75ceb1d/
2022-07-12||Heathrow voert reizigersmaximum in en stopt verkoop zomertickets vanwege personeelstekorten||De problemen op Heathrow lijken sterk op die van Schiphol in Nederland, en op luchthavens door heel Europa: tijdens de coronacrisis zijn veel beveiligers, bagageafhandelaars en andere vliegveldmedewerkers weggegaan of ontslagen. Nu het aantal reizigers rap toeneemt, kunnen de luchthavens niet genoeg personeel vinden om de reizigers snel in het vliegtuig te krijgen. Heathrow wil daarom niet meer dan 100 duizend vertrekkende passagiers per dag verwelkomen. Luchtvaartmaatschappijen waren eerder al gevraagd om vluchten te schrappen, maar niet iedereen deed dat in voldoende mate. Naar verwachting zijn er deze zomer daarom gemiddeld 104 duizend vertrekkende passagiers per dag, dus vierduizend te veel. Omdat volgens Heathrow gemiddeld pas 1.500 van die vierduizend tickets zijn verkocht, zijn luchtvaartmaatschappijen gevraagd ‘om te stoppen met de verkoop van zomertickets om de invloed op de reizigersstroom te beperken’, zo schrijft directeur John Holland-Kaye in een brief aan reizigers. Op dagen waarop er meer dan 100 duizend passagiers vertrekken zakt de kwaliteit van de dienstverlening volgens Holland-Kaye namelijk regelmatig ‘tot een niveau dat niet acceptabel is: lange wachttijden, vertraging voor passagiers die hulp nodig hebben, tassen die niet met passagiers meereizen of te laat komen, lage stiptheid en annuleringen op het laatste moment’. Met de nieuwe maatregelen, die van kracht zijn tot 11 september, hoopt de directeur de zekerheid te geven dat alle reizigers met een ticket op tijd en met hun bagage op hun bestemming aankomen. Heathrow is naar eigen zeggen al sinds november bezig met het werven van nieuw personeel. De luchthaven verwacht eind juli net zoveel personeel in dienst te hebben als voor de pandemie, maar de nieuwe collega’s zijn nog niet allemaal volledig ingewerkt. Aan grondpersoneel, dat luchtvaartmaatschappijen inhuren om medewerkers in te checken, bagage af te handelen en vliegtuigen klaar te maken voor vertrek, is bovendien nog een nijpend tekort. Volgens Holland-Kaye vormt dat ‘een aanzienlijke beperking voor de algehele capaciteit van de luchthaven’. Meerdere andere Europese luchthavens, waaronder concurrent Gatwick, hebben vergelijkbare maatregelen genomen. Ook op Schiphol geldt sinds vorige week een maximum van 67.500 dagelijkse passagiers op topdagen in juli en 72.500 in augustus. De maatregel lijkt daar effect te sorteren: de maximale wachttijd bedroeg maandag ‘maar’ zo’n twee uur. Ook afgelopen weekeinde zag reisorganisatie ANVR een positief effect: ‘op piekmomenten zijn er rijen, maar het is wel beheersbaar’.||https://www.volkskrant.nl/nieuws-achtergrond/heathrow-voert-reizigersmaximum-in-en-stopt-verkoop-zomertickets-vanwege-personeelstekorten~bed3427a/
2022-07-12||Atletiekheld Mo Farah vertelt voor het eerst dat hij slachtoffer was van mensenhandel: ‘Dit is niet mijn echte naam’||Hussein Abdi Kahin, dan 8 of 9 jaar, is net aangekomen in het appartement van de onbekende vrouw die hem naar zijn familie in Londen zou brengen. Hij had de lange reis gemaakt vanuit Djibouti en was naar het Verenigd Koninkrijk gekomen om daar een beter leven te beginnen. Maar dan scheurt de vrouw voor zijn ogen het briefje met de contactgegevens van zijn familie in stukken en gooit het in de prullenbak. ‘Op dat moment wist ik dat ik in de problemen zat’, vertelt de jongen drie decennia later. De vrouw dwingt hem voor haar kinderen te zorgen en huishoudelijke taken uit te voeren. Anders krijgt hij geen eten. Ze zegt hem ook: ‘Als je ooit je familie terug wilt zien, houd dan je mond. Als je iets loslaat, komen ze je halen.’ Hij herinnert zich hoe hij zich in de badkamer opsluit om te huilen, maar leert uiteindelijk om zijn emoties te verbergen. Zo begint in het Verenigd Koninkrijk het verhaal van de man die nu bekendstaat als Sir Mo Farah, een nationale sportheld met dank aan zijn vier olympische titels op de atletiekbaan, op de 5.000 en 10.000 meter gewonnen in Londen (2012) en Rio de Janeiro (2016). In 2013 en 2015 werd Farah ook tot wereldkampioen bekroond op beide afstanden, waarmee hij als eerste atleet ooit zowel op de Olympische Spelen als op het WK zijn titels prolongeerde. Farah is de meest gelauwerde Britse atleet ooit. ‘De meeste mensen kennen me als Mo Farah, maar dat is niet mijn naam en het is niet de werkelijkheid’, vertelt hij nu in een documentaire over zijn leven, die woensdagavond wordt uitgezonden door de BBC. In werkelijkheid heette hij dus Hussein Abdi Kahin. De naam Farah stond slechts op het valse identiteitsbewijs waarmee hij Djibouti had verlaten. Inmiddels heeft hij besloten om die naam voor de rest van zijn leven aan te houden. En in werkelijkheid kwam hij dus alleen naar Londen, op valse papieren, en niet met zijn ouders. Die laatste versie van zijn verhaal stond in 2013 in zijn autobiografie, maar in de documentaire vertelt hij dat zijn ouders nooit in het VK hebben gewoond, en dat hij zelf is geboren in Somaliland, in het noorden van Somalië. Hij bezoekt er in de film zijn moeder en twee broers, die nog steeds op hun boerderij wonen. Zijn vader is allang overleden. Een verdwaalde kogel tijdens gevechten om de onafhankelijkheid van Somaliland wordt hem fataal als Farah zelf 4 jaar oud is. Vier of vijf jaar later moet hij bij zijn oom in Djibouti gaan wonen, waar hij ook de vrouw ontmoet die hem naar Europa zou brengen, hem zijn valse papieren geeft en hem voor zich laat werken in haar huis. Pas wanneer Farah 12 jaar oud is, staat ze hem toe om naar school te gaan, waar hij moet vertellen dat hij een vluchteling uit Somalië is. Zijn mentor herinnert zich een ‘onverzorgd’ kind dat weinig Engels sprak en ‘emotioneel en cultureel vervreemd’ was. De mensen die zich voordeden als zijn ouders, waren volgens haar nooit aanwezig op ouderavonden. Gymleraar Alan Watkinson zag dat de jongen opfleurde zodra hij op de atletiekbaan kwam: ‘De enige taal die hij leek te begrijpen was die van gym en sport.’ Farah zelf vertelt dat hardlopen voor hem de enige manier was om aan zijn thuissituatie te ontsnappen. Uiteindelijk neemt hij Watkinson in vertrouwen over zijn situatie en zijn werkelijke identiteit. Die informeert de kinderbescherming en weet Farah onder te brengen bij een andere Somalische familie. ‘Vanaf dat moment werd alles beter’, blikt Farah terug. ‘Toen kwam Mo naar buiten – de echte Mo.’ Met dank aan Watkinson verkreeg Farah in 2000 de Britse nationaliteit. Omdat hij met valse papieren naar het Verenigd Koninkrijk is gekomen, zou hij die nationaliteit kunnen verliezen. Dat was voor Farah lange tijd reden om zich stil te houden over zijn afkomst. Maar het Britse ministerie van Binnenlandse Zaken verzekerde maandag dat het geen actie zal ondernemen, omdat hij als minderjarige niet verantwoordelijk gehouden kan worden. Terwijl Farah zijn eigen verhaal tot maandag angstvallig geheim hield, nam hij nooit een blad voor de mond over de moeilijkheden die immigranten en mensen van kleur in het Westen ervaren. Op zijn reizen naar Amerika is hij naar eigen zeggen meerdere keren verhoord omdat hij vanwege zijn Somalische afkomst als verdacht werd aangemerkt. Eén keer haalde hij zelfs tevergeefs zijn olympische medailles tevoorschijn om aan te tonen wie hij was. Naast Watkinson was Farah’s vrouw Tania als een van de weinigen op de hoogte van zijn ware identiteit. In de documentaire vertelt ze dat ze zich in de aanloop naar hun bruiloft in 2010 realiseerde dat er ‘veel missende puzzelstukjes in zijn verhaal’ zaten. Uiteindelijk gaf hij toe aan haar vragen en vertelde hij haar de waarheid. De twee hebben twee dochters, Aisha en Amani, en een zoon, Hussein, vernoemd naar Farah zelf. Volgens Farah zijn zijn kinderen de reden dat hij zich nu uitspreekt over zijn verleden. ‘Als ouder leer je je kinderen om eerlijk te zijn, maar ik heb altijd het gevoel gehad dat ik niet mezelf kon zijn of kon vertellen wat er echt is gebeurd’, zegt hij. Daarnaast wil hij taboes over mensenhandel en slavernij doorbreken. Farah wijst erop dat er ook tegenwoordig nog veel mensen zijn die daaraan worden onderworpen, en dat hij ‘geluk’ heeft gehad. Farah: ‘Wat me gered heeft, wat mij anders maakte, was dat ik kon rennen.’||https://www.volkskrant.nl/nieuws-achtergrond/atletiekheld-mo-farah-vertelt-voor-het-eerst-dat-hij-slachtoffer-was-van-mensenhandel-dit-is-niet-mijn-echte-naam~b0506264/
2022-07-12||Meer dan duizend coronapatiënten opgenomen, maar piek van zomergolf lijkt in zicht||De piek van de huidige coronagolf in Nederland is in zicht, maar de daling is nog niet ingezet. Het aantal besmettingsmeldingen is 10 procent hoger dan vorige week. Eerder deze maand waren de stijgingspercentages nog ruim 70 procent. Per dag krijgen nu ruim zesduizend personen een positieve testuitslag. Doordat er weinig bij de GGD wordt getest, zeggen die besmettingscijfers minder dan voorheen, maar ook andere indicatoren wijzen op een afvlakking. In het rioolwater trof het RIVM weliswaar iets meer virusdeeltjes aan dan vorige week, maar wel minder dan begin deze maand. De ziekenhuisbezetting, die sterk toenam de afgelopen weken, stijgt minder snel. In de Nederlandse ziekenhuizen liggen nu 1.008 coronapatiënten, van wie 47 op de intensive care. Dat is een toename van 16 procent ten opzichte van vorige week, toen de ziekenhuiscijfers nog met bijna 20 procent stegen. De meeste besmette ziekenhuispatiënten zijn vanwege corona opgenomen, al dan niet in combinatie met een andere aandoening. Dit blijkt uit cijfers van het RIVM. Van de nieuwe patiënten op de verpleegafdelingen was in juli bij 52 procent covid-19 de enige opnamereden, en bij 28 procent covid-19 in combinatie met een andere aandoening. Zonder corona zou opname hoogstwaarschijnlijk niet nodig zijn geweest. Op de intensive care heeft een wat groter deel van de patiënten covid-19 én een andere aandoening. Ongeveer een op de vijf coronapatiënten is ‘toevallig’ besmet. In populaire vakantielanden als Italië, Griekenland, Portugal en Spanje is het aantal meldingen een stuk hoger dan in Nederland. Dit kan komen doordat er meer getest wordt. Ook liggen er relatief meer coronapatiënten in het ziekenhuis dan in Nederland. Portugal, waar de cijfers het eerst begonnen op te lopen, is wel ruim over de piek heen. Zowel in het ziekenhuis als in de teststraten is een dalende trend te zien. In het oosten van Europa is het aantal gemelde besmettingen lager dan in het westen, maar daar stijgen de cijfers een stuk sneller. De zomergolf lijkt van west naar oost te spoelen. Slowakije meldde ruim drie keer zo veel besmettingen als vorige week, het aantal positieve testen is nog wel ongeveer de helft van dat in Nederland. Ook in buurlanden Hongarije en Polen is een grote stijging te zien.||https://www.volkskrant.nl/nieuws-achtergrond/meer-dan-duizend-coronapatienten-opgenomen-maar-piek-van-zomergolf-lijkt-in-zicht~b51a1f22/
2022-07-12||De Volkskrant tv-selectie voor woensdag 13 juli||Arte, 20.15 uur (Drama, Catherine Corsini, 2015) In de documentaire Les invisibles (Sébastien Lifshitz, 2012) bespreken een aantal oudere mannen en vrouwen hoe het was om homoseksueel te zijn in het Frankrijk van hun jonge jaren. Die film inspireerde de Franse regisseur Catherine Corsini tot haar eigen fijne liefdesdrama La belle saison, dat zich in de jaren zeventig afspeelt en twee tegengestelde vrouwen volgt die voor elkaar vallen: de een (Izïa Higelin) een boerendochter, de ander (Cécile de France) een politiek activiste. Bekroond met verschillende prijzen, onder meer op het Filmfestival van Locarno. Veronica, 20.30 uur (Actie, Rob Cohen, 2001) ‘Wil de filmmaker een kunstwerk creëren, dan zal hij bewust de eigenaardigheden van zijn medium moeten benadrukken,’ schreef de befaamde auteur en kunsttheoreticus Rudolf Arnheim (1904-2007) in Film als Kunst (1932). Regisseur Cohen luisterde goed naar Arnheim toen hij xXx maakte: wanneer schurkenjager Xander Cage (Vin Diesel) vanaf een dak met zijn motor door de lucht vliegt, dan zie, hoor en voel je dat op een manier die alleen via film te verwezenlijken valt. De idiote stunt wordt maximaal uitgebuit, met een bijna kubistische montage en een gewiekst gebruik van slow motion, om te transformeren tot een eindeloos ballet voor man en motor. Hersenloos vermaak? Nee, film als kunst. [DOCUMENTAIRE] NPO 3, 21.09 uur Barry, Maurice en Robin Gibb schreven ruim duizend liedjes, scoorden twintig nummer 1-hits en verkochten als de Bee Gees meer dan 120 miljoen platen. Na de doorbraak met Spicks and Specks in 1967 volgde internationaal succes, maar het supersterdom kwam pas na de overstap naar disco en de soundtrack voor Saturday Night Fever. In How Can You Mend a Broken Heart belicht regisseur Frank Marshall de lange geschiedenis van de Bee Gees. Als het enige nog levende bandlid haalt Barry Gibb openhartig herinneringen op, die tot leven komen in archiefbeelden. BBC 1, 22.00 uur De in Somalië geboren Mo Farah is de succesvolste Britse langeafstandsloper aller tijden. Farah kwam op zijn 8ste naar Europa. Hij werd Groot-Brittannië binnengesmokkeld onder een valse naam. Dat zegt de meervoudig olympisch kampioen in een documentaire van de BBC. De echte naam van Farah is Hussein Abdi Kahin. Als kind werd hij gedwongen te werken als huishoudhulp. Een gymleraar herkende zijn hardlooptalent. Onder professionele begeleiding bleek Farah niet te stuiten. Hij werd zesvoudig wereldkampioen en won vier keer Olympisch goud. NPO 2, 22.09 uur De Franse bedrieger Frédéric Bourdin zegt meer dan vijfhonderd valse identiteiten te hebben gehad. De menselijke kameleon werd beroemd toen hij zich uitgaf voor een vermiste jongen en zich naar Amerika liet vliegen voor een ‘hereniging’ met de familie. Hij hield deze façade bijna vijf maanden vol, maar belandde in de gevangenis nadat hij door de mand was gevallen . In tegenstelling tot de andere oplichters die worden onderzocht in In het brein van de bedrieger is geld niet het motief van Bourdin. De experts zoeken het eerder in zijn uiterst ongelukkige jeugd. Veronica, 22.50 uur (Actie, Ridley Scott, 1997) Demi Moore was midden jaren negentig op de toppen van haar roem, nadat ze in 1990 haar werkgevers gelukkig had gemaakt met het kassucces Ghost. Onder meer Indecent Proposal (1993) en Disclosure (1994) volgden. Maar ze wilde meer en waagde zich aan een extreme vorm van methodacting. Voor G.I. Jane trainde ze veel: in The Late Show with Dave Letterman liet ze zien dat haar eenarmige push-ups niet fake waren. Helaas pakte Moore’s aanpak slecht uit: haar eerdere successen werden nooit geëvenaard. NPO 2, 23.10 uur Aan fijnzinnige acteursregie heeft Dick Maas geen boodschap. Aan boodschappen zelf trouwens ook niet: die doe je bij Albert Heijn, aldus de filmer. In zijn documentaire De Dick Maas methode schetst Jeffrey de Vore een mooi portret van de eigenzinnige regisseur, die in de jaren tachtig kaskrakers maakte als De lift, Flodder en Amsterdamned. Met filmscènes, kijkjes achter de schermen en lekker veel anekdoten richt de film zich op de gouden jaren van Maas, die scoorde met zijn typische mix van platte humor, schokkende horror, stunts en actie.||https://www.volkskrant.nl/cultuur-media/de-volkskrant-tv-selectie-voor-woensdag-13-juli~b34e776f/
2022-07-12||Het weerbericht voor woensdag 13 juli: Geleidelijk meer zon ||Een koufront horend bij een lagedrukgebied dat over Scandinavië trekt, bezorgt Nederland een overwegend bewolkte start van de woensdag. Vooral in het binnenland kan uit dikkere wolkenlagen nog wat motregen vallen, maar de meeste plaatsen houden het droog. Vanuit het noordwesten breekt de zon door. In het zuidoosten blijft de bewolking het langst hangen. De matige wind is gedraaid naar het westen en wordt later noordwestelijk van richting. Dit levert een vrij groot temperatuurverschil binnen het land op. Op Texel wordt het maximaal 23 graden terwijl het in Zuid-Limburg nog opwarmt naar een zomerse 29 graden. De komende dagen blijft de wind noordelijk van richting en het koelt verder af. De temperatuur is hierdoor normaal voor midden juli met 20 graden in het noorden en 25 graden in het zuiden. Met uitzondering van enkele lichte buien blijft het vaak droog: een afwisseling van wolkenvelden en zonnige perioden. Tijdens het weekeinde warmt het op en worden regionaal weer zomerse temperaturen bereikt. Zeer warme lucht boven het zuidwesten voor Europa komt daarna mogelijk weer bij Nederland in de buurt. Aan het begin van de week stijgt de kans op zeer warm weer met regionaal ruim 35 graden.||https://www.volkskrant.nl/nieuws-achtergrond/het-weerbericht-voor-woensdag-13-juli-geleidelijk-meer-zon~b83830e7/
2022-07-12||Niet goed en te oud: Democraten willen Joe Biden niet meer als presidentskandidaat in 2024 ||Biden heeft laten weten dat hij over twee jaar opnieuw aan de verkiezingen voor het Witte Huis wil meedoen, maar volgens een opiniepeiling van een New York Times/Siena College ziet 64 procent van de Democraten dan liever een andere kandidaat uit eigen gelederen. Als voornaamste reden noemt de meerderheid Bidens leeftijd, met 79 jaar is hij nu al de oudste Amerikaanse president ooit. Van de Democraten onder de dertig jaar vindt zelfs 94 procent dat de partij hem in 2024 niet de nominatie moet geven. Een slecht teken voor Biden is ook dat opvallend veel Democraten vinden dat hij het niet goed doet. Het komt in de Verenigde Staten maar zelden voor dat een zittende president van zijn eigen partijgenoten het dringende advies krijgt bij de komende verkiezingen het veld te ruimen. Als het gaat om de onafhankelijke kiezers, die vaak de doorslag geven bij de verkiezingen, scoort Biden ook gevaarlijk laag. Tweederde van hen vindt dat hij het slecht doet, de helft zelfs heel slecht. Vooral de stijgende prijzen lijken fataal voor de populariteit van Biden. Slechts 13 procent van alle Amerikanen vindt volgens de peiling dat het land in de goede richting gaat, het laagste sinds de kredietcrisis van 2008. Veel Democraten zijn bang dat Biden bij de Congresverkiezingen in november een molensteen om de nek van hun partij zal blijken. Opiniepeilingen duiden erop dat de Democraten bij de verkiezingen mogelijk zowel de meerderheid in Senaat als in het Huis van Afgevaardigden zullen kwijtraken. Enig lichtpuntje voor Biden zelf is dat uit de peiling blijkt dat hij nu nog een kleine voorsprong (44 tegen 41 procent) heeft op ex-president Trump, als de twee in 2024 tegenover elkaar zouden komen te staan. Ook Trump blijkt niet onverdeeld populair onder zijn partijgenoten. Van de Republikeinen onder de 35 jaar en de Republikeinen met een hogere opleiding is volgens de peiling ongeveer 65 procent van plan bij de voorverkiezingen tegen hem te stemmen. Een op de vijf Republikeinen vindt dat hij de democratie in gevaar heeft gebracht met zijn weigering Bidens verkiezingszege in 2020 te erkennen. Maar nog steeds zegt 49 procent van de Republikeinen van plan te zijn in de voorverkiezingen op Trump te gaan stemmen als hij zich opnieuw kandidaat stelt. Grootste concurrent van Trump bij de Republikeinen is Ron DeSantis, de gouverneur van Florida, die momenteel de favoriete kandidaat is van een kwart van de Republikeinen. Hij lijkt steeds meer steun te krijgen. Wat dit betreft staan de Republikeinen er beter voor dan de Democraten, die nog op zoek moeten naar een andere kandidaat voor het Witte Huis als ze Biden laten vallen. Voorlopig hebben ze geen duidelijk alternatief. Vicepresident Kamala Harris is niet erg populair bij de kiezers. Volgens haar medestanders heeft Harris onder Biden ook nauwelijks de kans gekregen zich te profileren. Biden heeft haar geen dienst bewezen door haar op te zadelen met een van de lastigste portefeuilles: de illegale immigratie uit Latijns-Amerika.||https://www.volkskrant.nl/nieuws-achtergrond/niet-goed-en-te-oud-democraten-willen-joe-biden-niet-meer-als-presidentskandidaat-in-2024~bb3a6503/
2022-07-12||Euro zakt door symbolische grens: voor het eerst in twintig jaar evenveel waard als een dollar||Dinsdag iets voor het middaguur bereikte de euro-dollarkoers zogenoemde pariteit. Dat betekent dat de euro en de dollar exact evenveel waard zijn. Dat is hoogst ongebruikelijk: de laatste keer dateert van 2002. Sindsdien is de euro altijd meer waard geweest dan de Amerikaanse munt. Het hoogterecord dateert van juni 2008, toen er bijna 1,6 dollars in één euro gingen. De Amerikaanse economie kreeg dat jaar als gevolg van de wereldwijde financiële crisis als eerste grote klappen. Dat de Europese munt nu is verzwakt, is grotendeels te wijten aan de oorlog in Oekraïne. Vanwege de opgelopen spanningen met Rusland zijn de energieprijzen hard gestegen. Daardoor probeert Europa in allerijl olie en gas te importeren, waardoor het handelstekort van Europa toeneemt. Dat betekent een groter aanbod van euro’s op de markt, wat de koers omlaag drukt. De Verenigde Staten hebben veel minder te lijden onder de oorlog omdat ze niet zo afhankelijk zijn van de invoer van Russische olie en gas. Ook het rentebeleid van de Europese Centrale Bank speelt de munt parten. Net als veel andere economieën heeft de eurozone last van inflatie. Het klassieke recept om geldontwaarding te bestrijden, zijn renteverhogingen. Omdat de Amerikaanse centrale bank de rente al meermaals heeft opgetrokken, en van plan is om dat nog een tijdje te blijven doen, is het aantrekkelijker voor beleggers om hun geld onder te brengen in de VS. Daarnaast fungeert de dollar nog altijd als veilige haven voor angstige beleggers. Op de achtergrond speelt de vrees dat de Europese economie afstevent op een recessie, twee opeenvolgende kwartalen van krimp. Valutastrateeg Kit Juckes van Société Générale: ‘De Europese energieafhankelijkheid van Rusland neemt weliswaar af, maar niet snel genoeg om een recessie te vermijden als Rusland de gasleveringen stopzet.’ Bij fysieke energietekorten verwacht Juckes dat de euro nog verder zakt en nog 10 procent in waarde zal dalen. De zwakke euro is normaal gezien goed nieuws voor bedrijven die veel exporteren naar het buitenland, omdat hun goederen en diensten daar nu goedkoper worden. Omgekeerd betekent een goedkopere euro dat het duurder is voor Europeanen om producten te kopen uit het buitenland. Het gevolg van de afkalvende euro is dat het handelsoverschot dat de eurozone normaal gezien boekt sinds vorig jaar is omgeslagen in een oplopend handelstekort. In april, de laatste maand waarover statistiekbureau Eurostat cijfers heeft, ging het om een tekort van 32 miljard euro. Het bereiken van pariteit heeft een belangrijke psychologische dimensie. Die nul voor de komma staat namelijk niet erg prestigieus. Toen dat voor het eerst gebeurde, begin 2000, werd dat gezien als een deuk in het imago van de niet lang daarvoor gelanceerde eenheidsmunt. De euro was in januari 1999 van start gegaan tegen een koers van 1,17 dollar, maar dat peil wist de munt die wou uitgroeien tot een wereldwijd alternatief voor de greenback dus niet vast te houden.||https://www.volkskrant.nl/economie/euro-zakt-door-symbolische-grens-voor-het-eerst-in-twintig-jaar-evenveel-waard-als-een-dollar~bf6d27d5/
2022-07-12||Violist Sylvia Huang gaat eigenwijs op zoek naar haar eigen klank||De auditie van violist Sylvia Huang (28) moet tot de meest gedenkwaardige uit de geschiedenis van het Concertgebouworkest behoren. 20 was ze pas. Naar het conservatorium was ze niet geweest. Twee jaar had ze bij de tweede violen gespeeld bij het Nationaal Orkest van België, en toen de vacature voor tutti-speler bij de eerste violen van het beroemde orkest uit Nederland voorbijkwam, dacht ze: waarom niet? Na de eerste ronde, tien minuten spelen achter een gordijn, was ze overtuigd dat ze het toch niet zou worden. Ze nam de trein terug naar Brussel. Daar kreeg ze het telefoontje: of ze alsjeblieft de volgende ronde wilde spelen. Natuurlijk kreeg ze de job. Na acht jaar geeft ze die droombaan op. Vanaf volgend seizoen is Huang concertmeester (de aanvoerder van de eerste violen en de belangrijkste vertegenwoordiger van het orkest) in De Munt, het operahuis van Brussel. In een vaas in haar Amsterdamse appartement staat een verwelkt boeket dat heel mooi moet zijn geweest, maar waarvan voor de leek al niet meer is vast te stellen uit welke bloemen het is opgebouwd. ‘Gekregen van mijn collega’s, dat was heel lief’, zegt Huang. Ze ontving ze bij de laatste repetitie, niet zoals vaak bij een afscheid op het podium van het Concertgebouw, een eer die gepensioneerd paukenist Nick Woud bij hun laatste optreden wel ten deel viel. ‘Ja…’ Weemoedige blik. ‘Het maakt niet uit.’ Er is nogal wat gebeurd in die acht jaar. De pandemie, natuurlijk. Ze maakte een bekroonde cd met werk van haar landgenoten Ysaÿe en Lekeu. Ze zag een chef-dirigent komen en worden weggestuurd na beschuldigingen van seksueel grensoverschrijdend gedrag. Haar favoriete dirigent leek de opvolger te worden, maar kwam toch niet. Ondertussen rees haar ster zodanig dat je je afvroeg waarom ze nog in relatieve anonimiteit als tutti-speler in een orkest plaats zou nemen, ook al was het dan in dat prestigieuze Concertgebouworkest. In 2019 deed ze mee aan de Koningin Elisabethwedstrijd, het omvangrijkste concours ter wereld op het gebied van de klassieke muziek, in haar thuisland België. Geen gebruikelijke stap voor iemand die al een baan heeft en met een afbreukrisico bovendien. Maar weer was er die gedachte: waarom niet? Tijdens het concours bleek wel dat ze ook als solist genoeg te vertellen had. Ze bereikte de finale, waarin ze op innemende wijze, met zilverachtige klank het Vioolconcert van Dvorák speelde. Ze veroverde er vele harten van televisiekijkers mee. En de publieksprijs. Nog zo’n bijzonderheid: ze werd gevraagd om te soleren bij het Concertgebouworkest, iets wat in de hiërarchische organisatie nooit voorkomt; als een ‘eigen’ violist al soleert, is het de concertmeester. Fluitend, stijlgetrouw en zeldzaam elegant ging ze door het Vierde vioolconcert van Mozart. ‘Ik had nooit gedacht dat dit zou gebeuren. Normaal gesproken staan daar mensen als Janine Jansen, het leek onmogelijk voor mij. Het was heel bijzonder omdat ik iedereen om me heen kende, dat maakte het extra spannend. Het was een enorme eer. Ik vond het alleen jammer dat er door covid geen publiek bij mocht zijn.’ ‘Het is natuurlijk een fantastisch orkest, alles is luxe, we spelen in de prachtigste zalen. Maar ik ben op een punt in mijn leven aangekomen dat ik meer tijd nodig heb voor mijn eigen dingen. Ik heb hier niet genoeg vrijheid. Als tutti-speler heb je het super druk, als je er nog iets naast wil doen, is dat bijna niet te combineren. Ik had een 80-procentbaan, minder uren maken mocht niet. Ik wil me ontwikkelen, meer kamermuziek spelen, meer soleren. Dat kan niet hier. ‘Wat er eigenlijk is gebeurd: na de Elisabethwedstrijd had ik een sabbatical aangevraagd. Ik kreeg veel verzoeken voor optredens. Maar die aanvraag werd niet gehonoreerd: pas als je zeven jaar in het orkest zit, mag je een sabbatical voor een halfjaar. De directie heeft een soort arrangement gemaakt en de deal was: ik neem ontslag en een jaar later, als ik dat wil, moet ik voor april bevestigen dat ik terug wil, en dan mag ik terug in het orkest. Dat was dus in het seizoen 2019-2020. Dat was dus super. Maar toen covid kwam, werd het écht een sabbatical. Toen was ik heel blij dat ik terug kon in het orkest. ‘Het was een raar jaar. Want toen er wel weer concerten waren toegestaan, moest ik mijn werk bij het orkest met al die uitgestelde optredens combineren. In mijn ‘vrije week’ speelde ik dan drie programma’s en meldde ik me maandag weer bij het orkest. Het was zoveel dat ik dacht: oké, dit wordt moeilijk. ‘Mijn zevende seizoen kwam eraan, dus ik zei: dan wil ik nu graag die zes maanden verlof aanvragen. Maar het management telde die jaren niet bij elkaar op; voor hen was ik dus net in dienst. Dus ik dacht: oké, ik ga weg. Misschien is het een teken: als ik iets anders wil doen, dan is het nu. Ik heb zoveel geleerd, met fantastische dirigenten en solisten gewerkt, die zaal: alles is wow. Maar ik voel dat ik iets nieuws nodig heb.’ ‘Waarom niet? Het is een totaal andere rol, het is ander repertoire. De laatste jaren bij het orkest, dacht ik steeds als ik de planning voor het volgende seizoen zag: o, dit heb ik al gespeeld, en dit ook, en dat ook. Opera is nieuw voor mij, ik wil dat ook proberen. En als concertmeester heb je een halve baan, dus meer tijd voor eigen projecten. ‘Als tutti-speler is het je rol om te volgen. Ik wil actiever zijn. Ik heb kamermuziek en solo-optredens nodig om mijn eigen klank te onderhouden.’ Schaterlachend: ‘Eh… Nee. De realiteit is dat als je in een orkest speelt, je een heel andere violist bent. Ik moet niet denken: ik ben Sylvia en heb mijn klank. Maar: we zijn een groep en ik moet met de anderen mengen. Als ik mezelf hoor, is dat geen goed teken; het is beter om anderen te horen dan jezelf. Je hebt geen ruimte om je ideeën of emotie uit te drukken. Als concertmeester wel. Je hebt invloed op je vioolgroep, maar ook contact met blazers, met de solisten, de dirigent.’ ‘Ze begrijpen me. Het is jammer dat er zo weinig flexibiliteit is. Al die regels… Ik heb gemengde gevoelens. Ik ben blij, klaar om een nieuw hoofdstuk te beginnen, maar ook heel dankbaar voor alles wat ik heb geleerd.’ ‘Het was toeval. Ik had wel gehoord dat ze een concertmeester zochten en dat ze audities hadden georganiseerd, maar dat niemand de baan gewonnen had. Ik was geabonneerd op Muvac, een mailing met vacatures voor musici. Ik zag die baan en dacht: waarom niet? Ik had niets te verliezen. Ik was een keer ingevallen als concertmeester daar, bij een symfonisch concert. Dat was mijn eerste ervaring in die rol, het ging goed. ‘Ik vind opera fascinerend omdat alle kunstvormen erin samenkomen. En De Munt is heel speciaal voor België. Het is de plek waar de opstand tegen Nederland begon (een uitvoering van Aubers opera La muette de Portici, die gaat over het verzet van Napels tegen de Spanjaarden, was het startschot voor rellen door Belgische opstandelingen, red.). Toen ik 10 was, gaf ik er mijn eerste concert met een orkest. Het is een heel mooi operahuis met mooie producties, een leuk orkest met warme mensen.’ ‘Haha, hoe weet jij dat? Ja, hij is solotrompettist. We hebben elkaar leren kennen in Brussel, gewoon in een bar – ja, dat kan. We hadden veel gezamenlijke vrienden in de orkesten. We zijn nu een jaar samen.’ ‘Haha! Nee, hij is the one! Ik ga bij hem wonen. Komt dit allemaal in het artikel? Ik probeer nu een beetje trompet te leren. Ik had geen idee hoe een trompet werkte, ik dacht altijd: hoe kunnen ze zoveel fouten maken als ze maar drie noten moeten spelen? Maar nu heb ik meer empathie. Hij probeerde laatst op zijn beurt de viool uit. Hij zei: o, het is moeilijk! Já, já! Het is héél moeilijk wat wij doen!’ ‘Natuurlijk zie je dan programma’s en denk je: jammer dat ik daar niet bij ben. Maar het is niet zo dat ik dan vraag of ik mag remplaçeren (invallen, red.), haha.’ ‘Ja, ik was heel triest. Het was een beetje chaotisch gebeurd. We kregen een e-mail van de directie dat alle onderhandelingen waren gestopt en daarna verlengde hij zijn contracten bij zijn orkesten in Leipzig en Boston en zo. Dus dat was een soort shock. Ik heb nooit begrepen wat er is gebeurd. Toen hij die zomer in 2020 bij ons kwam, zei hij: ik kan niks zeggen, maar ik ben heel blij. Dus gingen we ervan uit dat hij chef zou worden. Maar soms lukken dingen in het leven, soms niet. Iedereen is ook heel blij met Mäkelä.’ ‘Het orkest heeft zonder ook overleefd. Ik weet niet of het echt belangrijk is. Het is goed als je langetermijnprojecten kunt doen met een persoon die goed bij een orkest past, en samen aan de klank kan werken. Maar dan moet het wel de goede zijn.’ ‘Haha! Ik was geen fan, nee. Ik vond hem nogal dwingend.’ ‘Het is zo lang geleden alweer. We hadden geen details. Ik kan me voorstellen dat er rare dingen zijn gebeurd, maar de precieze verhalen zijn nooit met ons gedeeld. In de zomer van 2018 kregen we opeens die mail dat hij weg zou gaan en ik dacht: o, o. Oké. Zijn relatie met het orkest was al niet heel goed, dat heeft zeker niet geholpen, denk ik.’ ‘Ja, heel zielig. Ik stel het afscheid zo lang mogelijk uit. Het is zo’n luxe dat het orkest zo’n stichting heeft met zulke goede instrumenten, dat is echt niet overal zo. Gelukkig heb ik een stichting gevonden in België die me aan een ander instrument kan helpen. Ook dat is een nieuw hoofdstuk.’ Weer een schaterlach: ‘Ik doe niet aan carrièreplanning. Ik leef per dag. Alles is bij mij een beetje geïmproviseerd.’||https://www.volkskrant.nl/cultuur-media/violist-sylvia-huang-gaat-eigenwijs-op-zoek-naar-haar-eigen-klank~b4752423/
2022-07-12||In een ‘gruune landmachttent’ in Drenthe slaat de bliksem in: Annelie ||Ik wol allennig mar allennig wezen met Annelie Annelie, Daniël Lohues (2006) Het is augustus 1986 als volbloed Drent Daniël Lohues, de zoon van een kerkorganist en dirigent, met zijn bandje Sticky Fingers zijn debuut maakt op een podium. Hij is pas 15. In een ‘gruune landmachttent’ in Erica, een dorp nabij Emmen, is de belangstelling niet overweldigend. Op tv wordt een voetbalwedstrijd uitgezonden. Niet dat het hem wat uitmaakt. Lohues heeft nauwelijks oog voor het publiek. Hij is in de war geraakt door de aanblik van een meisje met een appel in haar hand, ‘zo’n gruune zoere appel’. De blikseminslag: ‘Want ik weud op dat moment, op slag verliefd op Annelie.’ Het prachtige, honderd procent autobiografische nummer Annelie gaat over een universeel, vaak bezongen thema, een verloren jeugdliefde, een ijkpunt in ieders leven als puber. De melancholie slaat onbarmhartig toe. Annelie vertrekt naar de stad om te studeren en kwam terecht in een ‘andere wereld waor ik volgens heur nie tussen paste’ - het onverbiddelijke einde. Aan hem had het niet gelegen, als geestdriftige muzikant. Na een aanloop op het Maarschalkerweerd-orgel in de katholieke kerk O.L. Vrouw Onbevlekt Ontvangen in Erica ontdekt Lohues de gitaar. Het was een ‘verboden vrucht’, schrijft hij op zijn site, totdat hij er een in handen krijgt, op 5 december 1984. Het sinterklaascadeau voert hem rechtstreeks naar een nieuwe wereld, die van de popmuziek. Lohues is een Drent, een overtuigde. Van 1995 tot 2002 is hij de voorman van Skik, de succesvolle band uit Erica die zich in de meeste nummers bedient van het Drentse dialect. De streektaal, een variant van het Nedersaksisch, wordt zijn handelsmerk. Hij kan er zijn ‘verst weggestopte gevoelens’ in kwijt, zegt hij in Trouw. De bonus: ‘Het is een heel kneedbare taal, het rijmt fantastisch.’ Aan Annelie ligt, behalve die prille liefde, een portie gebakken vis ten grondslag. De anekdote is door Daan Bartels opgeschreven in zijn boek Annie M.G. Schmidtprijs 1991-2011. Als Lohues met zijn tweede band, The Louisiana Blues Club, op tournee is, wordt op verzoek van de drummer gestopt bij de visboer in Erica. De Amerikaan is dol op lekkerbekjes. Met ketchup. Lohues treft een oude bekende bij de visboer, de moeder van Annelie. ‘Hierdoor ging ik weer nadenken over de tijd van toen en het lied kwam er vervolgens in één keer uit. Ik vond het alleen veel te persoonlijk om er ooit iets mee te doen, tot ik het aan mijn kameraad Maarten (van der Helm) liet horen, de bassist van Skik. Hij vond het prachtig en zei dat ik het absoluut moest opnemen. Dat heb ik toen maar gedaan.’ Welke voetbalwedstrijd destijds tijdens zijn podiumdebuut werd uitgezonden, weet hij niet meer, zegt Lohues desgevraagd. ‘Ik geloof meer dat we toen, als het ergens niet druk was, tegen elkaar zeiden dat er vast voetbal op tv was.’ Met zijn jeugdliefde heeft hij nog wel eens contact gehad. ‘We hebben gemaild toen Prince overleed. All good.’ De tijd heeft alle wonden geheeld en meer dan dat. Het slot van Annelie: ‘Want inmiddels moet ik glimlachen, a’k denk an Annelie.’ John & Paul||https://www.volkskrant.nl/cultuur-media/in-een-gruune-landmachttent-in-drenthe-slaat-de-bliksem-in-annelie~bc39c4d5/
2022-07-12||Parijse rechtbank bepaalt: Maurizio Cattelan is de eigenaar van zijn werk, niet de uitvoerder die de beelden maakte||Het is een klassiek dilemma: wie is de echte kunstenaar, de maker of de bedenker? Heeft de uitvoerder het meeste recht om een kunstwerk als het zijne op te eisen, of degene die het idee heeft gelanceerd, ook al is het door iemand anders gefabriceerd? De discussie speelde al bij de waardering voor het auteurschap van Rubens (die een atelier aan schilders ‘zijn’ schetsen liet uitvoeren) en bij Rodin die zelf de beitel niet in het marmer zette. Het vraagstuk is weer actueel. Afgelopen week deed de rechtbank in Parijs uitspraak in een zaak waarin de Franse beeldhouwer Daniel Druet beweerde dat hij de kunstenaar is van acht hyperrealistische wassculpturen die doorgaans aan de Italiaanse kunstenaar Maurizio Cattelan worden toegeschreven, zoals de door een meteoriet getroffen Paus Johannes Paulus II en de knielende mini-Hitler. De Franse beeldhouwer had 5 miljoen euro vergoeding geëist en het recht ‘exclusieve auteur’ van de acht wassculpturen te worden genoemd. Druet, die beeltenissen maakte voor het Parijse wassenbeeldenmuseum Grévin, claimde dat hij in de jaren ’90 door Cattelan en diens galerie was benaderd voor het maken van een reeks beelden. En dat het contract onder ‘vage’ bewoordingen en afspraken was opgesteld. Iets wat Emmanuel Perrotin, eigenaar van galerie Perrotin, heeft toegegeven: ‘We waren naïef.’ In de uitspraak werd Druet in het ongelijk gesteld. De drie rechters beschouwen Druet als een onderaannemer, iemand die tussen 1999 en 2006 in opdracht van Cattelan de beelden maakte en daarvoor meer dan 140 duizend euro ontving. De rechtbank ziet de Italiaan als de enige bedenker van het werk, en daardoor als de rechtmatige eigenaar. ‘De werken werden altijd onder de naam van Cattelan gepresenteerd’, luidde het oordeel. ‘Alleen hij droeg zorg voor de enscenering.’ Niet Druet. De onenigheid tussen Druet en Cattelan en zijn galeriehouder ontstond toen enkele beelden van Cattelan moesten worden gerestaureerd; een klus waarvoor Druet werd benaderd. Maar hij vroeg daarvoor volgens Perrotin zulke ‘exorbitant’ hoge bedragen, dat besloten werd de samenwerking met Druet te beëindigen en andere Italiaanse beeldhouwers te vragen. Galerie Perrotin liet tegenover Artnews weten ook blij te zijn met de uitspraak omdat de zaak ‘potentieel bepaalt hoe het rechtssysteem conceptuele kunst in de toekomst zal toetsen’. Volgens de galerie was de eerdere, honderd jaar oude wet over het auteurschap ongeschikt voor kunst die meer de nadruk op de artistieke ideevorming legt dan op de ambachtelijke uitvoering. Overigens is met de uitspraak van de Parijse rechtbank de commotie rond Cattelan niet afgelopen. Deze week beschuldigde de Amerikaanse kunstenaar Joe Morford de Italiaan van plagiaat. Het werk Comedian van Cattelan – een met grijs ducktape aan de muur vastgeplakte banaan – zou zijn nagemaakt van een eerder werk van Morford: Banana & Orange, twee stuks fruit die ook tegen de muur waren getapet. Beide partijen staan binnenkort voor de rechter in Florida. Cattelans versie werd in 2019 op Art Basel Miami Beach getoond en veroorzaakte veel ophef. Een performancekunstenaar at ter plekke de banaan zelfs op. Galerie Perrotin verkocht uiteindelijk drie kopieën van het bananenwerk voor een totaal van 390.000 euro.||https://www.volkskrant.nl/cultuur-media/parijse-rechtbank-bepaalt-maurizio-cattelan-is-de-eigenaar-van-zijn-werk-niet-de-uitvoerder-die-de-beelden-maakte~b5fba245/
2022-07-12||Wie is Mark MacGann, de klokkenluider van de Uber Files?||Eigenlijk had de nu 52-jarige Ier al op zijn eerste werkdag bij Uber zijn conclusies kunnen trekken. Als Mark MacGann in 2014 in dienst komt van het Amerikaanse taxibedrijf als hoofd-lobbyist voor Europa en omstreken neemt hij een taxi vanaf het Londense vliegveld naar kantoor. Een Uber uiteraard. Hij mailt een van zijn bazen dat het iets langer duurt omdat hij vast zit in het verkeer. Prompt krijgt hij een bericht terug dat ze allang weten wat zijn nieuwe aankomsttijd is: ‘Ik bekijk je momenteel in Heaven!’ Heaven, ook bekend als God View, is de inmiddels beruchte applicatie waarmee Uber-medewerkers stiekem iedere Uber-passagier real time kunnen volgen. Uber stopte daar uiteindelijk in 2017 mee, maar blijkbaar was God View in 2014 nog iets om over op te scheppen. ‘Het begon me toen al te dagen wat voor schurkachtig bedrijf Uber was’, zegt MacGann hierover in een exclusief interview in The Guardian, waarin hij zichzelf blootgeeft als de klokkenluider van de Uber-misstanden. In 124.000 gelekte documenten, mails en appjes komt een ontluisterend beeld naar voren van een bedrijf dat over lijken gaat om zijn groeidoelen te bereiken. MacGann speelde daarbij gedurende een aantal jaren een belangrijke rol; in plaats van de taxi rechtsomkeert te laten maken, begon hij in Europa aan zijn taak alle politieke en maatschappelijke hobbels weg te nemen om deze kant van de wereld klaar te maken voor het hippe taxibedrijf. En al snel met de nodige overtuiging: ‘Ik geloofde in de droom die we naar buiten brachten.’ De overenthousiaste MacGann beweert dat hij tot wel twintig uur per dag werkte. ‘Ik ben gedeeltelijk verantwoordelijk’, zegt hij nu over zijn rol tegen The Guardian. ‘Ik was degene die met regeringen sprak, ik was degene die dit bij de media pushte, ik was degene die mensen vertelde dat ze de regels moesten veranderen omdat chauffeurs er baat bij zouden hebben.’ MacGann is een raslobbyist en gold in 2014 als een Brusselse insider. In de jaren ervoor maakte hij carrière bij gerenommeerde pr-firma’s, zoals Weber Shandwick, en was hij verantwoordelijk voor DigitalEurope, een belangenclub voor techbedrijven. Zijn laatste baan voordat hij naar Uber overstapte, was bij de New York Stock Exchange. Voor Uber was hij een voor de hand liggende keuze om de regeringsrelaties in Europa te masseren. ‘Hij spreekt meerdere talen en beschikte over een indrukwekkend netwerk dat gedurende twee decennia werd opgebouwd’, zo schrijft The Guardian. MacGanns aanvankelijke enthousiasme liep overigens al snel een deuk op. In 2015 werd hij in Brussel herkend door woedende taxichauffeurs, die zich in hun bestaan bedreigd zagen door Uber. Hij ontkwam aan zijn belagers, maar kreeg later een bodyguard. Het leverde hem naar eigen zeggen een posttraumatische stressstoornis op. En nu heeft hij dus spijt. Spijt dat hij deel heeft uitgemaakt van een groep mensen die de feiten hebben gemaskeerd ‘om het vertrouwen van chauffeurs, consumenten en politieke elites te winnen’. MacGann: ‘Ik had meer gezond verstand moeten tonen en harder moeten pushen om de gekte te stoppen.’ Hij ziet het als zijn plicht zijn stem alsnog te laten horen om regeringen en parlementariërs te helpen ‘een aantal fundamentele fouten recht te zetten’. Moreel gezien heeft hij geen andere keuze, zegt hij. MacGann heeft onlangs een schikking getroffen met Uber na een juridisch geschil over zijn bonussen; hij voelde zich ernstig ondergewaardeerd. Uiteindelijk kreeg hij een bedrag van 585 duizend euro overgemaakt. Uber wijst er fijntjes op dat MacGann pas hierna naar de pers durfde te stappen en dat hij bij zijn vertrek in 2016 nog vol lof was over het bedrijf.||https://www.volkskrant.nl/nieuws-achtergrond/wie-is-mark-macgann-de-klokkenluider-van-de-uber-files~bcee5e7f/
2022-07-12||Handelsverdrag Ceta zeilt door Eerste Kamer met hulp van PvdA ||Nederland is het zestiende EU-land dat het handelsverdrag ratificeert. Elf andere lidstaten moeten dat nog doen. PvdA-senator Ruud Koole, die een cruciale rol speelde in het ratificatieproces, gaf een korte stemverklaring af in de senaat: ‘We hebben gekeken naar feiten en omstandigheden en die beoordeeld met een sociaaldemocratische bril gericht op een vreedzame, eerlijke en duurzame wereld. Dan constateren we dat Ceta niet ideaal is, maar bijdraagt aan een krachtig Europa in een instabiele wereld; dat het verdrag zelf grote stappen vooruit zet in de bescherming van het milieu, fatsoenlijk werk en onafhankelijke rechtspraak.’ Koole noemde ook het nieuwe klachtenmechanisme bij EU-handelsverdragen, dat ‘de positie van vakbonden en ngo’s versterkt’. GroenLinks-senator Farah Karami stelde maandag nog dat Ceta de democratie aantast, maar daar was Koole het niet mee eens. ‘We constateren dat de democratie niet wordt aangetast door Ceta, en dat Ceta door vast te houden aan strenge regels de strijdt aanbindt met het neoliberalisme.’ Overigens stemmen de Eerste Kamerfracties van PvdA en GroenLinks in 99 procent van de gevallen voor dezelfde wetsvoorstellen, blijkens informatie van het parlementair documentatiecentrum PDC. Ceta is het eerste wetsvoorstel in ruim een jaar waarover de fracties verschillend oordelen. Eerder stemden de fracties volgens het PDC anders over bijvoorbeeld de tijdelijke wet coronatoegangsbewijzen, het Belastingplan 2020 en onderdelen van de Omgevingswet. Een van de eerstvolgende landen die Ceta zal ratificeren, is waarschijnlijk Duitsland. Daarover bereikte de coalitieregering van sociaaldemocraten, Groenen en liberalen onlangs een compromis. Als onderdeel van hun instemming met het verdrag, staan de Groenen erop dat binnen de EU en tussen de EU en Canada nog een nadere afspraak wordt gemaakt om er zeker van te zijn dat bedrijven het geschillenmechanisme ICS niet misbruiken.||https://www.volkskrant.nl/nieuws-achtergrond/handelsverdrag-ceta-zeilt-door-eerste-kamer-met-hulp-van-pvda~b81a34d0/
2022-07-12||Kroatië voert euro in, vanaf 1 januari 2023 geen gewissel meer voor de toerist ||De Europese ministers van Financiën gaven dinsdagmiddag hun zegen aan de uitbreiding van de eurozone. Het laatste land dat de euro invoerde was Litouwen in 2015. Met Kroatië (circa 4 miljoen inwoners) gebruiken straks bijna 350 miljoen EU-burgers de euro. Afgelopen maanden onderzochten de Europese Commissie en de ECB of Kroatië aan alle vereisten voldeed om de euro te kunnen invoeren. Dat is het geval, concludeerden beide instituties. De ministers namen dat oordeel over. De inflatie in Kroatië wijkt niet af van die in de andere eurolanden en het financieringstekort duikt onder de maximaal toegestane grens van 3 procent van het bruto binnenlands product. De staatsschuld van 75 procent is weliswaar hoger dan het Stabiliteitspact toelaat (maximaal 60 procent), maar is dalende en aanzienlijk lager dan de schuldquote van veel andere eurolanden. De laatste stap die dinsdag werd gezet was het vastleggen van de definitieve omwisselkoers: 7,5345 kuna’s zijn goed voor 1 euro. Dat komt overeen met de wisselkoers die al langer werd gebruikt. Kroatië werd in 2013 lid van de EU. Invoering van de euro is belangrijk voor het voormalige deel van Joegoslavië vanwege het grote aantal toeristen dat jaarlijks de steden, stranden en eilanden bezoekt. De euromunten kwamen in 2002 in omloop. Bij de start maakten 12 EU-landen deel uit van de eurozone, dat aantal is geleidelijk gegroeid naar 20 vanaf 1 januari. In principe zijn alle EU-landen verplicht de euro in te voeren, alleen Denemarken heeft bij de toetredingsonderhandelingen een uitzondering hierop bedongen. De EU zet echter geen druk op de landen die nog niet in de eurozone zitten. Sommige zijn er economisch nog niet klaar voor (Roemenië, Bulgarije, Hongarije, Polen, Tsjechië), of hebben politieke bezwaren (Zweden).||https://www.volkskrant.nl/nieuws-achtergrond/kroatie-voert-euro-in-vanaf-1-januari-2023-geen-gewissel-meer-voor-de-toerist~b2a6f89d/
2022-07-12||De zwoele maandag bleek een prachtige avond voor de liefde||Als het zou kunnen, zou ik hier elke dag over First Dates schrijven. De echte First Dates. De Nederlandse versie is ook leuk en vertederend en alles, maar de Britse is van een ander niveau. In de aflevering van maandag struikelde je weer eens over de fantastische koppels die door de redactie van het datingprogramma bij elkaar waren gezet. Zo was er de hevig zwetende, 61-jarige restauranteigenaar Giovanni. ‘Ik bezorg mensen graag een mooie ervaring’, vertelde hij. ‘Als je aan iedereen twee minuten besteedt, en ze zijn opgemonterd, dan heb je je werk goed gedaan. Dat is wat ik doe. Twee minuten. Behalve bij het vrijen.’ Hij pauzeerde. ‘Dan zijn het er drie.’ Gio werd gekoppeld aan de 54-jarige assistent-loodgieter June, die het al na een paar zinnen had over of ze zijn kraantje ging inspecteren. Ze lachten aan een stuk door, maar spraken ook open over hun vorige liefdes. Toen Giovanni vertelde dat zijn ex-vrouw met de kinderen naar Italië was verhuisd en hij ze nog maar eens in de vijf weken zag, welden de tranen in zijn ogen op. Even later had de buitengewoon charmante Siona (29) een date met Liam (30). Toen ze hem vroeg wat hij deed in het dagelijks leven, aarzelde hij even. ‘Het komt erop neer dat we stierenzaad verkopen’, zei hij schuchter. Siona wilde weten bij welk gedeelte van het verkoopproces hij betrokken was. Liam boog naar haar toe. ‘Vraag je me nu of ik persoonlijk bij een stier sperma sta op te vangen?’ Ja, dat vroeg ze. Het bleek niet zo te zijn, helaas. De zwoele maandag bleek een prachtige avond voor de liefde. Op RTL4 begon het nieuwe seizoen van B&B Vol Liefde, het programma waarin Nederlanders met een bed & breakfast in het buitenland worden gekoppeld aan een reeks vrijgezellen. De eerste aflevering van het nieuwe seizoen beloofde overvloedig goeds. Met name de 54-jarige Hans sprong in het oog. Hij had een b&b in het Italiaanse Pistoia en werd door zijn niet aflatende stroom seksuele toespelingen – en het feit dat hij zich al gelijk op zijn eerste bezoeker Hayriye wilde werpen– al snel door de voice-over omgedoopt tot ‘Hunkerende Hans’. Zijn tegenpool was Aarzelende Astrid, die in Oostenrijk woonde en als eerste date Alex op bezoek kreeg. Hun ontmoeting was sensationeel ongemakkelijk en even had ik de indruk dat Alex met zijn donkere ogen, niet aflatende grijns en zachte stem misschien wel een seriemoordenaar was. Dus toen hij naar zijn auto liep om ‘een paar cadeautjes’ te halen, verwachtte ik dat hij terug zou komen met chloroform en een kettingzaag. Het bleek om een fles riesling en een blok kaas te gaan, wat in zekere zin hetzelfde is. Alex: ‘Is lekker hè?’Astrid: ‘Zeer zeker.’Alex: ‘Gaan we samen lekker een keer opknabbelen.’Astrid: ‘Ja top.’Ja hoor, weer een voltreffer van Cupido.||https://www.volkskrant.nl/columns-opinie/de-zwoele-maandag-bleek-een-prachtige-avond-voor-de-liefde~bd62895e/
2022-07-12||Mannen zijn zo negatief over voetbal. Laten ze aan vrouwen een voorbeeld nemen||Vrouwenvoetbal kan in 2022 nog altijd rekenen op denigrerende opmerkingen. Maar het ongemak (van hoofdzakelijk mannen) over de stormachtige ontwikkeling van vrouwenvoetbal is niet het enige probleem in onze kijk op voetbal. Mannen kijken vooral nog naar wat slecht gaat, omdat we zijn ingehaald door het perfectioneren van het voetbalspel. Zondag gaf Frankrijk tegen Italië een voetbalshow weg: Bij rust stond het 5-0 voor de Fransen, eindstand: 5-1. Toch bekroop de liefhebber in die eerste helft een onbehaaglijk gevoel. Met zo’n uitslag worden de conclusies al snel negatief: ‘Die Italiaanse vrouwen hebben nog nooit van catenaccio gehoord’, ‘wat een niveau van die verdedigers’ en ‘typisch vrouwenvoetbal, zo’n uitslag’. Toen de Nederlandse mannen in 2014 wereldkampioen Spanje met exact dezelfde uitslag van het veld veegden, ging het niet over wat een gatenkaas de defensie van Spanje was. Dat lijkt het grootste verschil te zijn. Mannenvoetbal heeft zich bewezen en wordt bewaakt door de gevestigde orde. Tijdens de grote toernooien voor de mannen (in 2018 en 2021) schoven bij de NOS vooral mannelijke analisten aan. De tendens van hun commentaren? Het voetbal viel tegen, er werd matig verdedigd, veel balverlies, weinig dominant spel. Conclusie: mannen kijken negatief naar voetbal. Voetbal is meer dan ooit een verhaal over de aaneenschakeling van fouten, maar fouten dwing je af. Bij Frankrijk-Italië kun je wijzen op de slechte Italiaanse verdedigers, maar kijk eens naar hoe de Franse aanvallers hun verdedigers meelokken! De vrouwelijke analisten die we nu op tv zien, leggen de nadruk op het goede. Leonne Stentler, Loes Geurts en Mandy van den Berg weten waar het voetbal vandaan komt. Dan kan een focus op de positieve kanten van het spel nu echt geen kwaad. En wat meer vrouwelijke analisten bij de wedstrijden van de mannen? Ook niet verkeerd. Wietse Jelles, (33, man) is trainer bij de vrouwenselecties van VV Ter Leede (Sassenheim) en LSVV ‘70 (Leiden)||https://www.volkskrant.nl/columns-opinie/mannen-zijn-zo-negatief-over-voetbal-laten-ze-aan-vrouwen-een-voorbeeld-nemen~b53913cc/
2022-07-12||Jan Rothuizen fietst door Amsterdam-Noord, een stad in een stad||Amsterdam-Noord is het snelst groeiende stadsdeel van de hoofdstad. Het passeerde vorig jaar de 100.000 inwoners. Noord heeft daarmee een inwonertal vergelijkbaar met dat van steden als Venlo en Deventer. Door de bouwopgave zet deze groei door. Over 20 jaar moeten hier 150. 000 mensen wonen; een bevolkingstoename van 50 procent.||https://www.volkskrant.nl/mensen/jan-rothuizen-fietst-door-amsterdam-noord-een-stad-in-een-stad~be91e4964/
2022-07-12||Poetin zet Oekraïners in bezet gebied onder druk om Russisch paspoort aan te nemen||Rusland begon in 2019 al met de verstrekking van paspoorten aan mensen in bezette delen van de Donbas. Door Poetins decreet komen nu alle Oekraïners in aanmerking voor een paspoort. Zij hoeven niet te voldoen aan de gewoonlijke voorwaarden, zoals het afleggen van een inburgeringsexamen en een verblijf van vijf jaar in Rusland. Poetin probeert de bezette gebieden zo snel mogelijk te ‘russificeren’. Het Kremlin voert het Russische lesprogramma in op scholen, geeft de eigen staatsmedia een monopolie en vervangt Oekraïense bestuurders door Russische bestuurders – waar de Oekraïense bestuurders zijn gebleven, is in veel gevallen onbekend. Poetins paspoortwet zet inwoners van bezette gebieden onder druk om Russische papieren aan te nemen. Rusland belooft onder meer voedselhulp en uitkeringen aan mensen die een Russisch paspoort aannemen, zo stellen Oekraïense media. Bezet gebied ontvluchten is voor Oekraïners vaak levensgevaarlijk. Rusland ‘trekt de strop aan om de nek van de inwoners van de tijdelijk bezette gebieden’ en ‘dwingt ze deel te nemen aan criminele activiteiten’, stelt het Oekraïense ministerie van Buitenlandse Zaken in een reactie op de paspoortwet. Kyiv zegt dat slechts ‘een marginale groep collaborateurs’ vrijwillig de Russische nationaliteit zal aannemen. Jonge Oekraïners worden in sommige gevallen gedwongen om Russische papieren aan te nemen. Baby’s in de provincie Cherson krijgen sinds de bezetting automatisch een Russisch paspoort, zo stelt Moskou. Rusland gaf ook al Russische paspoorten aan Oekraïense weeskinderen, zonder dat zij of hun voogden daar toestemming voor gaven. President Zelensky zegt dat Moskou 200 duizend kinderen naar Rusland heeft ontvoerd. ‘Het doel van dit criminele beleid is niet alleen om mensen te stelen, maar om ervoor te zorgen dat gedeporteerden Oekraïne vergeten en niet meer terug kunnen’, aldus Zelensky. Het Oekraïense leger voert tegenaanvallen uit om bezet gebied in het zuiden te heroveren. Het naderde de afgelopen weken Cherson, de eerste stad die Rusland innam en de enige bezette stad op de westoever van de Dnipro, de rivier die Oekraïne in twee delen splijt. Maar het tegenoffensief verloopt stroef: sommige heroverde gebieden heeft Oekraïne alweer moeten inleveren aan Russische militairen.||https://www.volkskrant.nl/nieuws-achtergrond/poetin-zet-oekrainers-in-bezet-gebied-onder-druk-om-russisch-paspoort-aan-te-nemen~b7da88e5/
2022-07-12||Gerechtshof: Nederland handelde onrechtmatig bij adoptie uit Sri Lanka in 1992||Volgens het Haagse gerechtshof hebben de staat en de Nederlandse stichting Kind en Toekomst bij de adoptie van Butink ‘gehandeld in strijd met de op hen rustende verplichtingen’. Ze hebben te veel vertrouwd op de controle door de Sri Lankaanse autoriteiten, terwijl er destijds ook al genoeg signalen waren over misstanden bij adopties uit bijvoorbeeld Sri Lanka. In september 2020 besliste de rechtbank dat de staat en de stichting Kind en Toekomst niet aansprakelijk zijn voor de problemen van Butink, omdat haar zaak is verjaard. Het gerechtshof denkt daar nu anders over en noemt het beroep op verjaring door de stichting ‘naar maatstaven van redelijkheid en billijkheid onaanvaardbaar’. De staat verschuilde zich in het hoger beroep al niet meer achter verjaring. Het hof bepaalt dat de staat en Kind en Toekomst, naast de proceskosten, alle schade moeten vergoeden die Dilani Butink heeft geleden vanwege het onrechtmatige handelen bij haar adoptie. Over de hoogte van dat bedrag voeren de partijen later overleg, zegt haar advocaat Lisa-Marie Komp. De adoptieouders van Butink reisden eind 1991 eigenlijk naar Sri Lanka om een ander kind op te halen. Toen dat niet beschikbaar bleek, kwam een tussenpersoon met baby Dilani aanzetten. Doordat de gegevens in haar adoptiepapieren niet lijken te kloppen, heeft Butink op latere leeftijd nooit kunnen achterhalen waar ze precies vandaan komt en wie haar biologische ouders zijn. Een rondreis door Sri Lanka met haar adoptievader en broer bracht haar tot die zoektocht. Mede door een tv-uitzending van Zembla over misstanden bij adopties uit Sri Lanka, stelde ze in 2018 de staat en de stichting Kind en Toekomst aansprakelijk voor psychische schade als gevolg van haar adoptie. Volgens haar advocaat heeft de overheid destijds bevorderd dat misstanden in de adoptieketen bleven voortduren. Na een vernietigend rapport schortte toenmalig minister Sander Dekker (Rechtsbescherming) begin 2021 de zogeheten interlandelijke adopties op. Nieuwe aanvragen voor een adoptie uit het buitenland werden daardoor niet meer in behandeling genomen. In april van dit jaar besliste zijn opvolger Franc Weerwind dat deze procedures weer konden worden hervat, zij het onder strenge voorwaarden. Daarbij is het uitgangspunt dat adoptie in de toekomst alleen mogelijk is bij kinderen voor wie ‘geen passende opvang voorhanden is in landen van herkomst’.||https://www.volkskrant.nl/nieuws-achtergrond/gerechtshof-nederland-handelde-onrechtmatig-bij-adoptie-uit-sri-lanka-in-1992~b592572f/
2022-07-12||Opinie: Ons onderwijs wordt verkeerd gefinancierd en daar zijn leerlingen de dupe van  ||In Venlo hebben drie middelbare scholen één bestuur. Volgens de regionale pers zijn de onderlinge relaties niet goed. Het bestuur mikt, met hulp van een leger externe adviseurs, op een bedrijfsmatige reorganisatie. Al in 2020 zei een rector tegen het bestuur dat daardoor het onderwijs slechter zou worden; hij kon vertrekken. De huidige directeuren zeggen vanuit eenzelfde zorg het vertrouwen in het bestuur op, en zitten inmiddels ziek thuis. Dit soort bestuurlijke tijdbommen gaan vaker af in het land. Een analyse van zulke bestuurlijke botsingen helpt te begrijpen hoe het tekort aan onderwijspersoneel groeit, de kwaliteit van het onderwijs keldert en de ongelijkheid toeneemt, al pompt de overheid er nog zoveel geld in. Een schoolbestuur dat zijn maatschappelijke opdracht serieus neemt, streeft steevast naar vernieuwing vanuit het idee: een andere samenleving vereist ander onderwijs. Maar de werkvloer hecht aan routines en wil zoveel mogelijk kinderen aan een diploma helpen dat past bij hun kwaliteiten. Concreet: het ambitieuze bestuursbeleid in Venlo kost geld, en dat wordt betaald door minder lessen voor leerlingen, meer lessen voor leraren en grotere klassen. Voor directeuren komt vanzelf het moment dat ze dit niet meer kunnen uitleggen. Dit is een onwenselijke dynamiek, want in strijd met het nationale belang. Nederland heeft een kwalitatief en kwantitatief lerarentekort, waardoor kinderen minder leren op school. Hoog tijd dus om deze bestuurlijke tijdbommen op te ruimen. Maar hoe zijn we eigenlijk in dit mijnenveld beland? En vooral, hoe verder? De grondwettelijke vrijheid van onderwijs uit 1917 geeft scholen ruimte voor eigen inrichting. Wát kinderen leren, komt voor rekening van de overheid. Hoe, de uitvoering en het pedagogisch klimaat, bepaalt de school. Tot halverwege de jaren zeventig van de vorige eeuw declareren de scholen de kosten in Den Haag. Als een school in jaren zeventig merkt dat er voor een leraar bijvoorbeeld geen werk is, construeert de schoolleider een klasje, waarna het salaris volledig wordt doorbetaald: de toen geldende ‘garantieregeling’. Het enige wat de schooldirecteur hoeft te doen, is de rekening opsturen naar Den Haag. Maar dan, door dalende leerlingaantallen en dure leraren, die worden beschermd door centrale afspraken, verliest de minister de controle over de overheidsfinanciën. In 1996 maakt de politiek een einde aan deze geldverspilling door voor het voortgezet onderwijs de zogenaamde ‘lumpsum’ in te voeren; het primair onderwijs volgt tien jaar later. Met die lumpsum krijgen scholen een vast budget uitgekeerd én bestuurlijke autonomie, waarmee ze het onderwijs zelf kunnen organiseren, sturen en betalen. Bij de Haagse berekening van de lumpsum of het vaste budget voor scholen, draait het om gemiddelde bedragen: de gemiddelde personeelskosten, de gemiddelde boekenprijs – op basis daarvan krijgt de instelling geld. Maar ja, de ene school heeft hoger opgeleide, oudere en duurdere leraren met veel vakken en schoolboeken en de andere school telt lager opgeleide en goedkopere leraren met weinig boeken. Hoe dit te op te lossen, dat de ene school met zo’n vaste som geld totaal niet uitkomt en de andere makkelijk? De oplossing luidt: bestuurlijke schaalvergroting en machtsvorming. Want hoe groter de bestuurlijke schaal, dus hoe meer scholen en leraren onder een bestuur vallen, des te dichter de instelling komt bij die gemiddelde waarden. Let wel: bij een grote organisatie hoort ook een groot bestuur, met duurbetaalde bestuurders en experts. En wie betalen die? Dat zijn de leraren, die vollere klassen krijgen, een lager salaris, die flexibel moeten zijn en zelfs verschillende beloningen krijgen voor hetzelfde werk. Deze ‘armoede in de klas en rijkdom op kantoor’ is de ronkende motor onder de trek uit de klas. Goed personeel kan weg en gaat weg, minder blijft, waarna de zogenoemde averechtse selectie het karwei afmaakt: nieuwkomers willen niet bij slecht horen, en ook zij gaan. Vanaf het begin van deze eeuw is het lerarentekort een feit. Viel de geldverspilling in het oude Haagse declaratiestelsel in de schoot van de leraar, met het nieuwe budgetsysteem winnen de organisatie en de bestuurders de hoofdprijs. Dat ziet de politiek ook, en komt daarop met corrigerend beleid. Maar het werkt niet. In 2007 constateert een commissie onder leiding van Alexander Rinnooy Kan dat het opleidingsniveau van leraren daalt. Daarop maakt in 2008 de toenmalige minister Plasterk 1 miljard euro per jaar vrij om dat opleidingsniveau te verhogen. Toch is het niveau vanaf dan verder gedaald. In 2000 blijkt dat schoolbesturen met hun geld massaal beleggen in aandelen. Geld dat is bedoeld voor onderwijs, risicovol beleggen? De toenmalige minister Hermans verbiedt het. Niettemin stijgen de reserves van schoolbesturen daarna onverminderd door. Want risicomijdend beleggen staat voor een lager rendement, maar een groter gereserveerd bedrag hengelt het oude rendement binnen. De lumpsum is de moeder van alle kwaad. Want de afloop in Venlo laat zich raden: het zittende bestuur vertrekt, het nieuwe ruimt puin en stemt de uitgaven en inkomsten maar weer eens op elkaar af. En zo kachelt de kwaliteit van het onderwijs verder achteruit. En wie betalen de prijs voor deze verschraling van het onderwijs? Inderdaad, vooral de kinderen die van huis uit niet zoveel meenemen naar school. Zie hier de echte oorzaak van kansenongelijkheid. Een samenleving die dit spelletje onderwijsverloedering mogelijk maakt, krijgt er maatschappelijke verdomming en desintegratie voor terug. Want als we minder leren op school, begrijpen we slechter wat ons bindt, met ruzie en rumoer als resultaat. Onteigen daarom de schoolbesturen, schaf de lumpsum af en construeer een nieuw, intelligent bekostigingsstelsel dat recht doet aan leraren en hun kwaliteiten. Kinderen leren van vaklieden, een verstandig bekostigingsstelsel stuurt daarop.||https://www.volkskrant.nl/columns-opinie/opinie-ons-onderwijs-wordt-verkeerd-gefinancierd-en-daar-zijn-leerlingen-de-dupe-van~b4a4dac5/
2022-07-12||Als Kaag realist is, pleit ze voor kwijtschelding van Italiaanse en Griekse schulden||Een maand geleden hield het hoogste bestuur van de Europese Centrale Bank (ECB), de governing council, een crisisberaad om de oplopende rente op Italiaanse staatsobligaties te bespreken. De aanleiding voor de ad-hocbijeenkomst was dat de rente op Italiaanse staatsobligaties omhoog was geschoten. Dit was gebeurd nadat ECB-president Christine Lagarde een week daarvoor in Amsterdam had aangekondigd dat de ECB het opkoopprogramma voor obligaties zou beëindigen en de beleidsrente in juli waarschijnlijk met een kwart procent zou verhogen. Het renteverschil tussen Italiaanse staatsobligaties met een looptijd van tien jaar en de rente op Duitse staatsobligaties met dezelfde looptijd, de zogenoemde spread, bereikte half juni het hoogste niveau sinds 2013. Alleen de aankondiging van de ECB na het crisisberaad, dat het een instrument zou ontwikkelen om fragmentatie tegen te gaan, kon de financiële markten weer tot rust brengen. Het renteverschil tussen Italiaanse en Duitse staatsobligaties is inmiddels weer gedaald tot 2 procent. De mededeling dat de ECB een nieuw instrument zou ontwikkelen om de renteverschillen te beteugelen, is niet alleen bekritiseerd door minister Kaag van Financiën, maar ook door de president van de Bundesbank, Joachim Nagel. Nagel zei vorige week dat de ECB alleen mag ingrijpen als zij zeker weet dat het renteverschil tussen Italië en Duitsland ongerechtvaardigd hoog is. Nagel voegde daar echter meteen aan toe dat het vrijwel onmogelijk is te bepalen of de economische en financiële data het renteverschil rechtvaardigen. De kritiek van Nagel is pikant, in de eerste plaats omdat Nagel zelf lid is van de governing council van de ECB. In de tweede plaats omdat Nagel als president van de Bundesbank doorgaans de grootste havik is als het gaat om inflatie. Fragmentatie in de eurozone betekent niet alleen dat de rente in Italië en andere landen in de periferie van de eurozone oploopt, maar ook dat de rente in landen als Duitsland en Nederland daalt of in ieder geval minder hard stijgt dan zonder fragmentatie het geval zou zijn geweest. Fragmentatie leidt er daardoor niet alleen toe dat de Italiaanse staatsschuld onbetaalbaar dreigt te worden, maar ook dat het moeilijker wordt de inflatie in Duitsland en Nederland te beteugelen. Gelukkig doorziet de president van De Nederlandsche Bank (DNB), Klaas Knot, deze wisselwerking wel. Knot heeft zich dan ook vierkant achter het plan van de ECB gesteld om een nieuw instrument te ontwikkelen dat kan worden ingezet als het renteverschil tussen Italië en Duitsland te ver oploopt. Knot gaf twee jaar geleden de HJ Schoo-lezing. Hij pleitte er bij die gelegenheid voor de staatsschuld van Italië en Griekenland gedeeltelijk kwijt te schelden. Anders bestond, aldus Knot, het risico dat de eurozone in een vicieuze cirkel belandt, waarbij de zuidelijke landen permanent moeten bezuinigen en die bezuinigingen de economieën verder verzwakken. Knot waarschuwde er toen ook voor dat de eurozone liefdeloos verloren zou gaan als de media een vals beeld bleven schetsen van de zuidelijke landen als potverteerders. Sigrid Kaag gaf vorig jaar de HJ Schoo-lezing. Ze zei toen dat sommige politici dankbaar gebruikmaken van de onzekerheid bij burgers door onvrede en angsten aan te wakkeren en uit te vergroten. Kaag wilde duidelijk niet zo’n politicus zijn. Het is daarom extra teleurstellend dat Kaag als minister van Financiën nu zelf een vals beeld schetst van Italië als potverteerder. Volgens Kaag moet Italië de renteverhogingen te lijf gaan door de begrotingstekorten terug te dringen en economische hervormingen door te voeren en mag Italië niet de hand ophouden bij de ECB. Tot aan de coronapandemie was Italië wereldkampioen in het terugdringen van primaire begrotingstekorten, dat wil zeggen exclusief rentebetalingen. Italië had vijfentwintig jaar lang een overschot op de primaire begroting, met uitzondering van 2009. Nederland noch Duitsland kon daaraan tippen. De snelle stijging van de rente op Italiaanse staatsobligaties vorige maand was dus niet te wijten aan een gebrek aan begrotingsdiscipline in Italië, maar aan speculatie. Als Kaag werkelijk een realist was geweest zoals ze in de HJ Schoo-lezing betoogde, dan had ze binnen de Eurogroep gepleit voor gedeeltelijke kwijtschelding van de staatsschuld Italië en Griekenland. Tot ze zover is, zou Kaag het beleid van de ECB om renteverschillen te beteugelen, juist moeten omhelzen. Heleen Mees is econoom. Ze schrijft om de week een wisselcolumn met Marcia Luyten.||https://www.volkskrant.nl/columns-opinie/als-kaag-realist-is-pleit-ze-voor-kwijtschelding-van-italiaanse-en-griekse-schulden~b0d79075/
2022-07-12||De Speld – Neelie Kroes: ‘Nieuwe foto universum laat zien hoe nietig mijn problemen met Uber zijn’||Oud-Eurocommissaris Neelie Kroes is enorm onder de indruk van de nieuwe foto van het universum die de James Webb-ruimtetelescoop maakte. ‘Zo’n beeld van het diepe universum laat maar weer eens zien hoe betrekkelijk en nietig bijvoorbeeld mijn problemen met Uber zijn,’ zegt ze. De VVD-prominent uitte haar bewondering voor de foto als reactie op een vraag van de Europese Commissie om opheldering te geven over haar lobbyactiviteiten voor de Amerikaanse techreus Uber. ‘De sterrenstelsels op de foto van de James Webb-telescoop staan zó ver weg! Ik las ergens dat we op deze manier 13 miljard jaar terug in de tijd kunnen kijken. 13 miljard jaar! Dat kun je je als gewoon mens toch helemaal niet meer voorstellen? In dat perspectief valt een lek van 124 duizend vertrouwelijke documenten volledig in het niet.’ Op de vraag van journalisten over de 2 ton die zij jaarlijks van Uber ontving, begint Kroes over de techniek van de James Webb-telescoop. ‘Wisten jullie wel dat de spiegels van de telescoop bedekt zijn met een laagje goud van 100 nanometer? Dat is duizend keer dunner dan een haar!’ Op de vervolgvraag over het gegeven dat ze volgens de wet geen lobby-activiteiten mocht ontplooien antwoordde ze: ‘Alle achttien spiegels kunnen los van elkaar bewegen, fantastisch toch? Omdat de temperaturen in de ruimte bijna het absolute nulpunt bereiken, zijn ze gemaakt van beryllium. Dit element kan hartstikke goed tegen kou.’ De constatering dat Kroes de zoveelste VVD-er is die corrupt blijkt te zijn, doet ze af met een filosofische observatie. ‘Er zijn wel 2 biljoen sterrenstelsels in het universum. Dat is 2.000 miljard! En elk sterrenstelsel bestaat weer uit honderden miljarden sterren.’||https://www.volkskrant.nl/cultuur-media/de-speld-neelie-kroes-nieuwe-foto-universum-laat-zien-hoe-nietig-mijn-problemen-met-uber-zijn~b23e3ee2/
2022-07-12||Oekraïne kreeg honderd geweren voor sluipschutters van Nederland. Is te achterhalen hoe die zijn ingezet?||‘De Oekraïners hebben hele goede scherpschutters en ze schakelen de Russen links en rechts uit’, zei de Amerikaanse oud-generaal en voormalig CIA-directeur David Petraeus in maart over de liquidatie van een handvol Russische generaals. De invasie was toen amper een maand oud. Petraeus, ooit de hoogste Amerikaanse commandant in Irak en Afghanistan, was stomverbaasd. Nog nooit eerder sinds de Tweede Wereldoorlog had een modern leger in een oorlog zoveel generaals verloren. Hoe de meer dan driehonderd officieren om het leven kwamen, is niet precies duidelijk. Rake schoten van sluipschutters, artilleriebeschietingen en drone-en luchtaanvallen worden het vaakst genoemd als oorzaak. Tot de Russische inval verkeerden de Oekraïense sluipschutterseenheden in een belabberde toestand. Er waren onvoldoende goed getrainde sluipschutters. Gebrek aan geld zorgde er onder andere voor dat de militairen, onder wie veel vrijwilligers, het moesten doen met oude Russische Dragunov-geweren. Tijdens missies surften ze voortdurend op Amerikaanse wapensites, op zoek naar Westerse hightechgeweren, munitie en kijkers die ze graag wilden hebben. Sommigen bestelden zelfs voor zo’n zesduizend dollar een geweer in de VS en hoopten dat het nog voor de Russische inval per post zou worden bezorgd. De opvallende Oekraïense sluipschuttersuccessen waarover het Oekraïense leger, Petraeus en sommige militaire deskundigen reppen, roepen de vraag op hoe de Nederlandse geweren tot nu toe zijn ingezet. De 90 Accuracy-geweren die Den Haag leverde, staan al lang bekend als behorend tot de beste van de wereld. Met deze Britse precisiegeweren kregen de Oekraïense sluipschutters de mogelijkheid de Russen te doden op ruim een kilometer afstand. In 2009 vestigde een Britse scherpschutter een record door op een afstand van 2.475 meter twee Talibanstrijders te doden met dit geweer. Dat was opmerkelijk omdat het officiële bereik maximaal 1,1 kilometer is. Prijs van de duurste versie van de Accuracy: zo’n 18 duizend euro. De tien Barretts die Kyiv ook kreeg, zijn eveneens zeer geliefd bij de Oekraïners omdat een licht gepantserd voertuig ermee kan worden doorboord. Dit Amerikaanse geweer stelt de Oekraïners in staat om met een kogel met een zwaar kaliber toe te slaan tot zo’n twee kilometer. Beide wapens worden al jaren met succes gebruikt door Nederlandse sluipschutters, die behalve voor het uitschakelen op grote afstand van de vijand ook worden ingezet voor verkenningen en het vergaren van inlichtingen. Zij moeten dan in of vlakbij vijandelijk gebied opereren om bijvoorbeeld de artillerie te helpen bepaalde doelwitten aan te vallen. ‘Wat ik doe, mag van mij onbekend blijven voor de rest van de wereld’, zei een Nederlandse commando in 2015 in de Defensiekrant. Hij was toen in Mali, waar hij met zowel de Accuracy als de Barrett schoot. De commando, die ook was ingezet in Irak en Afghanistan, stond toen te boek als de beste scherpschutter van de krijgsmacht. Kort voor de invasie gaf de Oekraïense schietinstructeur Ruslan Shpakovych al aan dat de leverantie van betere geweren en ander materieel flink zou schelen. Shpakovych verzorgt al jaren trainingen voor sluipschutters van het Oekraïense leger. ‘Het kan nog tien jaar duren voordat Oekraïne een hoger niveau in sluipschuttersoorlogvoering bereikt’, aldus de instructeur tegen de nieuwssite Euromaiden, twee weken voor de inval. ‘Met meer adequate middelen en ondersteuning, zullen Oekraïense sluipschutters beter in staat zijn de opmars van Russische troepen te voorkomen en Moskou een hoge prijs te laten betalen voor zijn agressie’, aldus Shpakovych, die namens de Oekraïense organisatie Come Back Alive ook helpt geld in te zamelen om spullen te kopen voor het leger. De broodnodige hulp komt sneller dan Shpakovych ooit had gedacht, in de vorm van de honderd moderne Nederlandse geweren. Een week voor de inval maakt het kabinet bekend dat de geweren naar Oekraïne worden gestuurd, samen met onder andere luchtdoel- en antitankwapens, zodat het land zich kan verdedigen. Ook krijgen de Oekraïense scherpschutters 30 duizend kogels tot hun beschikking. De geweren zijn een nadrukkelijk verzoek van Kyiv. Nederland is dan, samen met Tsjechië, een van de weinige landen die scherpschuttersgeweren leveren aan Oekraïne. De Oekraïners komen niet uit bij Nederland omdat ons land uitblinkt op dit terrein. Kyiv wil de effectiviteit van de sluipschutters verbeteren en Nederland had, net als zoveel andere West-Europese landen, moderne geweren in het arsenaal. Een voordeel voor Nederland is dat de levering niet ten koste gaat van het eigen leger. De 90 Accuracy-geweren worden niet meer gebruikt en liggen in de opslag. Op 25 februari, een dag na de invasie, is al een deel van de wapens onderweg naar Oekraïne. ‘Vrijwel alle spullen zijn inmiddels verstuurd’, maakt Nederlands hoogste militair Onno Eichelsheim op 1 maart bekend. Die dag wordt bekend dat de eerste Russische generaal, Andrej Soechovetski, is gesneuveld. In Rusland en Oekraïne wordt gemeld dat hij bij Hostomel, bij Kyiv, door een sluipschutter is gedood. Onduidelijk is echter of de Nederlandse geweren dan al in Oekraïense handen zijn. In de weken daarna wordt het Kremlin opnieuw in verlegenheid gebracht door de dood van nog meer generaals en lagere officieren. Eind april blijkt uit een onderzoek van de Russische nieuwssite Mediazona dat tot dan toe zeker 317 officieren zijn gedood bij de strijd. Van kolonels tot majoors. Omdat de invasie in die weken niet goed verloopt, vertonen de generaals zich dichter bij het front om de boel vlot te trekken. Omdat ze ook gebruik maken van onbeveiligde communicatie, zoals mobiele telefoons, zijn ze nog kwetsbaarder en makkelijk op te sporen door de Oekraïners. Het Oekraïense leger en de regering steken niet onder stoelen of banken dat op dat moment een gerichte campagne gaande is om de leiding van het Russische invasieleger te onthoofden. Van de VS krijgen ze cruciale informatie over de locatie van Russische eenheden, zoals van het mobiele hoofdkwartier dat steeds wordt verplaatst. Oekraïne zwijgt hoe de Nederlandse wapens tot nu toe zijn ingezet. Het is oorlog en over gevoelige operaties, zoals van de sluipschutterseenheden, praat je niet. Nederland zegt niet door Oekraïne op de hoogte te zijn gesteld over hoe en waarvoor de honderd geweren zijn gebruikt. ‘Wij houden niet bij wat ze ermee doen’, aldus een Defensie-woordvoerder. ‘Want het is niet meer van ons. Ik kan niet uitsluiten dat de wapens die door Oekraïne voor bepaalde doeleinden zijn gebruikt, afkomstig zijn uit Nederland. Maar ze doen dat met Oekraïense wapens. Want na de levering zijn ze van Oekraïne. En Oekraïne gebruikt de wapens waarvoor ze bedoeld zijn.’ Kortom: Nederland is niet in oorlog met Rusland en niet Den Haag maar Kyiv gaat over de inzet van de geweren. Militaire deskundigen verschillen met elkaar van mening of de geweren een belangrijke rol hebben gespeeld. Generaal b.d. Dick Berlijn had tussen 2004 en 2008 als Commandant der Strijdkrachten weet van alle Nederlandse missies. Ook die van het Korps Commandotroepen, de elite-eenheid met de beste sluipschutters van de krijgsmacht. ‘Met het uitschakelen van leidinggevende hoge officieren verzwak je een eenheid’, zegt hij. ‘Die kan daardoor stuurloos worden. Door goede intelligence − bijvoorbeeld door het afluisteren van het radioverkeer − probeer je die hoge officieren te vinden. Je moet dan nog wel over de middelen beschikken om die persoon uit te schakelen. Het blijft speculeren, maar de link met de Nederlandse geweren kan ik me wel voorstellen.’ ‘Wij weten natuurlijk niet hoe al die generaals en officieren om het leven zijn gekomen’, benadrukt Berlijn. ‘Ze zijn niet allemaal door sluipschutters gedood. Maar de Nederlandse geweren zijn goede en moderne wapens. Als je zeker weet dat je doelwit ter plekke is en je kan hem identificeren tussen al die andere militairen, dan scheelt het enorm als je in oorlog zo’n langeafstandswapen tot je beschikking hebt. Het is heel goed mogelijk dat ze een rol hebben gespeeld.’ De Amerikaanse militaire website ‘1945’, die onder andere veel bericht over het materieel van sluipschutterseenheden, denkt ook dat de Nederlandse leverantie van invloed is geweest. ‘Een deel van hun succes is het gebruik van sluipschuttersgeweren die zijn geschonken door landen als Tsjechië en Nederland’, concludeert de Amerikaanse oud-militair Brent Eastwood over de activiteiten van de Oekraïense sluipschutters. ‘Met deze geweren en een gemotiveerde sluipschutter zullen de Russen in problemen blijven komen.’ Oud-directeur Pieter Cobelens van de militaire inlichtingendienst MIVD is echter niet overtuigd. ‘Die link vind ik eerlijk gezegd vergezocht’, aldus de generaal-majoor b.d.. Als directeur Operaties van Defensie was hij ooit verantwoordelijk voor de Nederlandse inzet in Irak en Afghanistan. Cobelens betwijfelt of Oekraïne, dat pas in 2017 serieus begon met het trainen van militaire scherpschutters, wel genoeg goede schutters in huis heeft voor zo’n gerichte onthoofdingscampagne tegen de Russen. Zonder goede scherpschutters, betoogt hij, heb je niets aan een hightechgeweer. Cobelens: ‘Het gaat om de man achter dat geweer. Die moet enorm veel training hebben gehad. Je moet ook in staat zijn om dichtbij het doelwit te komen. Je moet achter de linies kunnen opereren. Nee, ik vind die link far fetched.’ Welke operaties de Oekraïners hebben uitgevoerd met de Nederlandse geweren, zal wellicht nooit naar buiten komen. Tenminste, zolang de oorlog duurt. Alle eenheden zijn op slot, niemand mag praten. In het openbaar zeggen wat je hebt uitgespookt, is in het wereldje van de sluipschutters not done. Zo probeerde The Washington Post, die vlak voor de invasie op bezoek was bij zo’n eenheid, direct na de invasie weer contact te leggen met de geïnterviewde sluipschutters. Niemand liet iets van zich horen.||https://www.volkskrant.nl/nieuws-achtergrond/oekraine-kreeg-honderd-geweren-voor-sluipschutters-van-nederland-is-te-achterhalen-hoe-die-zijn-ingezet~b1cce3bbd/
2022-07-12||Personeelstekort? Haal voortaan zelf die pizza af||Zorg, onderwijs, defensie, openbaar vervoer, horeca, bouw, techniek; er is bijna geen sector waar een tekort aan handen niet wordt gevoeld. We staan erbij en kijken toe hoe onze samenleving tot stilstand komt. Zoekend naar oorzaken is het verleidelijk te wijzen naar de vergrijzing. Maar daarmee zijn we er niet. Want wat te denken van alle onzinbanen die de voorbije jaren zijn gecreëerd? Zogenaamd ‘ondersteunende’ functies in onderwijs en zorg leiden niet tot meer handen aan het bed of meer meesters of juffen in de klas. Wel snoepen zij een deel van de formatie op. Een branche die explosief groeit is de flitsbezorging. Behalve dat die het gemak dient, voegt zij weinig toe aan de kwaliteit van onze samenleving. Zij zet een forse hap in het al zo onder druk staande arbeidspotentieel. Schaarste dwingt tot maken van keuzen. Zelf die pizza afhalen, daar kan weinig op tegen zijn. En met eigen handen is je boodschappenmandje ook zo gevuld. Kortom, wat je zelf kunt, zelf doen. Omdat in echt essentiële beroepsgroepen iedere hand telt. Geert Tomassen, Doetinchem Sander Schimmelpenninck steltdat een ‘pro-boerensentiment’ zou worden gevoed door internationaal fascisme en social media (Ten eerste, 10/7). Ik heb al zolang ik mij herinner, sympathie voor boeren en respect voor hun bestaanswijze. Dat heeft te maken met persoonlijke kennismakingen met boeren, en met het volgen van het nieuws over de sector, waar advies en richtlijnen van bovenaf over elkaar heen tuimelen, al decennialang, vaak elkaar tegen sprekend. Ik heb geen social media en fascistische inspiratie nodig om begrip te hebben voor de opgave waarvoor boeren in Nederland staan en naar ik aanneem geldt dat voor meer mensen. Ik maak bezwaar tegen de gemakzuchtige non-analyse van de boeren- versus-burgerkwestie en distantieer mij van de diskwalificerende retoriek als het gaat om de boeren in dit land. Ted van Gaalen, Nijmegen Lobbyen is ondemocratisch. Lobbyen leidt tot belangenverstrengeling en verleidt tot corruptie. Lobbyen levert niet de maatschappelijk gezien beste keuzen op. Lobbyen schaadt de ziel, die van de lobbyist net zozeer als die van diens doelwit. Lobbyen kost veel tijd, geld en energie. Door lobbyen regeert het geld, niet de moraal. Lobbyen moet over de hele breedte worden verboden en dat verbod dient streng te worden gehandhaafd. Parlementariërs, ambtenaren en bestuurders kunnen voor geobjectiveerde kennis en kunde terecht bij onafhankelijke universiteiten en hogescholen. Lobbyen is een kwaadaardig gezwel in onze kwetsbare democratie.Ludo Grégoire, Leiden Voor de zoveelste keer lees ik Sigrid Kaags mantra, ter ondersteuning van een beleid om burgers niet tegemoet te komen bij hogere brandstofrekeningen en gierende inflatie. Volgens haar moeten we beseffen dat we ‘collectief een stukje armer worden’. Dat woord collectief impliceert een soort gedeelde smart die politiek gunstig bekt maar totaal geen recht doet aan de werkelijkheid waarin de armsten onder ons zich bevinden. De rijken zullen ietsje minder rijk worden maar er weinig om hoeven te laten, de minderbedeelden kunnen straks de eindjes niet meer aan elkaar knopen en komen in de schulden met alle ellende van dien. Een heel andere en zeker geen gedeelde werkelijkheid.Boukje Loopstra, Almere PvdA en GroenLinks zetten de stap naar linkse samenwerking. Het eerste bewijs zou samenwerking in de Eerste Kamer zijn. Met Ceta heeft de PvdA ervoor gezorgd dat ik dat net gewekte sprankje hoop (zou de PvdA nu eindelijk terugkeren naar haar roots?) weer zie uitdoven.Jolanda van der Lee, Groningen ‘Het is een erecode voor machinisten en conducteurs om geen gebruik te maken van het reizigerstoilet’. Dat is te merken aan de deplorabele staat van de NS-treintoiletten, die hooguit één keer per dag worden schoongemaakt. In Noorwegen en Zweden controleren de conducteurs niet alleen de reizigers op geldig plaatsbewijs, maar controleren ze de toiletten elk uur en vullen de wc-rollen aan, zorgen voor verse koffie in de premiumklasse, verkopen kaartjes en reserveringen én bemensen nog de cafetaria aan boord. Dát is pas service verlenen.Jacob van Kokswijk, Vught||https://www.volkskrant.nl/columns-opinie/personeelstekort-haal-voortaan-zelf-die-pizza-af~bd3ec7ff/
2022-07-12||Opinie:  Wie laag woont, kan beter geen parket maar tegels nemen en stopcontacten hoog boven de plint monteren||Vanaf Zuid-Limburg tot de Ardennen en de Eiffel snoerde vanaf 11 juli 2021 een ‘koudeput’ (een lokale depressie) zich van een atmosferische straalstroom af. Terwijl hij langzaam zuidwaarts bewoog, werd hij gevoed met vochtige warme lucht uit het noordoosten. De depressie moest zich wel leegregenen. In twee etmalen valt een 16 centimeter dik pakket water naar beneden, in sommige plaatsen in België en Duitsland zelfs 25 centimeter. De Geul en zijn zijbeken vangen veel van dat regenwater op, en al dat water moet ergens heen. Waterschap Limburg zet alle vierhonderd tijdelijke regenbuffers open, maar het is niet genoeg. In België en Duitsland, waar bodems minder water doorlaten, de rivieren sneller aflopen en veel minder buffers beschikbaar zijn, komen honderden mensen om en is de materiële schade nog veel groter. Hele dorpen worden verwoest. Bijna 40 procent van de verzekeringsdossiers zijn nog steeds niet afgesloten. Kennisinstituut Deltares berekende wat zou kunnen gebeuren als eenzelfde ‘waterbom’ op de stad Utrecht of op Schiphol zou vallen. Meer dan 1 miljard euro schade en mogelijk veel dodelijke slachtoffers, concludeerden ze. Doorgebroken regionale dijken en waterkeringen zouden grote logistieke problemen geven, er kwamen mislukte oogsten op tienduizenden hectaren, uitvallende elektriciteit en grootschalige evacuaties op plaatsen waar waterwegen samenvloeien. Het rapport las als het script van een rampenfilm. In de risicoprognoses scoren Roermond, Eindhoven, Den Bosch en Tilburg hoog. Ook het zakkende Groningen, de droogmakerijen in Noord-Holland, de Betuwe, het Sallandse weteringsysteem en Enschede lopen risico’s. De vraag dringt zich op: doet Nederland wel genoeg om zich voor te bereiden? Waterschappen en Rijkswaterstaat onderzoeken momenteel hun eigen stroomgebieden op zwakke, gevaarlijke plekken. Ze denken na over noodbergingssystemen, zoals het uitgraven van natuurlijke laagten en de aanleg van bekkens die 100 duizend kubieke meter water kunnen opvangen. Maar er moet meer gebeuren. Waterbeheerders zouden boeren kunnen betalen om meer weilanden aan te wijzen als tijdelijke waterbergingen of ze om te zetten in overstroombare boomgaarden of bossen. Het zijn maar voorbeelden van hoe Nederland in zijn ruimtelijke ordening veel meer rekening moet gaan houden met perioden van extreme wateroverlast en droogte. Op lage plaatsen moeten we geen aardappels of mais telen, op veel plekken moeten we geen woonwijken meer bouwen. Waar we dat toch doen, moeten we werken met terpen of drijvende, met het waterpeil meebewegende oplossingen. Wie op lage grond bouwt, moet geen parket maar tegels nemen en stopcontacten hoog boven de plint monteren. Voorlichting daarover schiet schromelijk tekort: in Valkenburg leggen veel getroffen bewoners met verzekeringsgeld gewoon weer parket, alsof de ramp pas over vijfhonderd jaar weer optreedt. Dat is echter een misvatting – droogte en plotselinge wateroverlast gaan veel vaker voorkomen. Van de watersnoodramp in 2021 kunnen we ook leren dat water zo hoog mogelijk in het stroomgebied moet worden gebufferd. Dat verlaagt de waterpiek stroomafwaarts aanzienlijk. Onderzoek van bureau Stroming liet twintig jaar geleden al zien dat in veel Belgische en Duitse zijdalen water tijdelijk kan worden opgevangen en de sponswerking van de bodem kan worden hersteld. Er is daar ruimte die in Nederland ontbreekt, dus we kunnen meebetalen aan de inrichting. Tijdelijke wateropslag kan bovendien helpen zomerdroogte te bestrijden. Dat maakt de drinkwaterwinning uit de Maas en Rijn minder kwetsbaar. Zeven weken na de watersnoodramp in Valkenburg wierpen tractoren op het nabijgelegen plateau van Margraten alweer droge stofwolken op. Met betere waterberging kunnen we dat in de toekomst deels voorkomen.||https://www.volkskrant.nl/columns-opinie/opinie-wie-laag-woont-kan-beter-geen-parket-maar-tegels-nemen-en-stopcontacten-hoog-boven-de-plint-monteren~b8735646/
2022-07-12||Wij zijn er best makkelijk in: in afstand, ver weg wonen, elkaar tijdenlang niet zien ||Om alle bekende redenen heb ik mijn zus nu al drie jaar niet gezien. Ze woont in Amerika. Er was corona. Dat waren de redenen. Nu zijn wij er in ons gezin best makkelijk in: in afstand, ver weg wonen, elkaar tijdenlang niet zien. Wil er iemand emigreren, dan roepen we altijd: ‘Doe!’ Ik zal nooit dat familielid zijn dat in elke Ik vertrek-aflevering zit, en dat bij de afscheidsparty zuinigjes tegen de camera zegt: ‘Johan en Elles willen per se naar de Dominicaanse Republiek verhuizen om een chambre d’hôte voor surfers en honden te beginnen, nou, ík moet het allemaal nog maar zien. ZIJ LIEVER DAN IK!’ En dan met dat chagrijnige gezicht de hele sfeer in de partytent drukken, waar Johan en Elles net van alle familieleden en vrienden een enorm plastic banier hebben gekregen met daarop in een niet al te mooi lettertype ‘Casa JohanElles Bienvenido!’ Nee, dat zure familielid zal ik nooit zijn. Wij, mijn broer, zus en ik, want dat is er over van ons gezin, zijn niet van uit het oog, uit het hart. Wel van uit het oog, niet moeilijk over doen. Dus toen mijn zus jaren geleden met haar vrouw, een akoestische gitaar en een rugzak naar Amerika vertrok met de mededeling dat ze daar montessori-juf ging worden, vond ik dat een prima idee. Haar vrouw was Amerikaans, montessori-juffen heb je overal nodig, Amerika was nog een redelijk modern land. Maar het was wel ongezellig om elkaar drie jaar alleen op FaceTime te zien. Daar kwam nog bij dat mijn zus tot de groepering behoorde voor wie de coronajaren pittig waren. Haar relatie ging uit. De hond over wie ze het co-ouderschap kreeg, stierf. Jarenlang moest ze lesgeven via Zoom. En, eenmaal weer echt in de klas aan het werk, moest ze fulltime een mondkap op, want van die mondkap nemen ze in Amerika maar moeilijk afscheid. Bovendien woont ze dus in een land dat er in de afgelopen drie jaar niet florissanter op is geworden. Heb je er net jaren Trump op zitten, schaffen ze de vrouwenrechten af. Nu ga ik haar zien. In het echt. In Boston. Ik weet zeker dat het na de begroeting precies zal zijn alsof we elkaar gisteren nog zagen. Dat betekent ook dat we kleine irritaties zullen hebben, elkaar zullen verbeteren, hard door de ander heen zullen praten, ons zullen afvragen waarom de ander altijd zo vroeg naar bed moet/zoveel praat over gluten/zo’n luide stem heeft/zoveel koffie nodig heeft/die rare zonnebril de hele tijd draagt/zo lang doucht/zoveel praat over haar kinderen/alles altijd beter denkt te weten. En daar verheug ik me op. Heel, heel erg.||https://www.volkskrant.nl/mensen/wij-zijn-er-best-makkelijk-in-in-afstand-ver-weg-wonen-elkaar-tijdenlang-niet-zien~b17f6fcf/
2022-07-12||Altijd je ‘authentieke zelf’ zijn is zowel onmogelijk als onwenselijk||Wijlen Frank Zappa pochte dat hij een wereldtournee met drie zinnen kon overleven: ‘Waar is de wc?’, ‘Mag ik de menukaart?’ en ‘Niet ophouden schat’. Noem hem een analoge voorloper van digitale diensten die ons drie kant-en-klare zinnen serveren waarmee we ons van al onze taken kunnen kwijten. Vorige week ging het in deze rubriek over de opties die je kunt aanklikken op Outlook: ‘Bedankt voor het laten weten’, ‘Het spijt me dat te horen’ en ‘Zorg goed voor jezelf’. In een reactie stelde iemand: wat is daar nou zo erg aan? Immers, we kunnen niet verwachten dat mensen die honderd mails per dag moeten beantwoorden voor iedereen iets persoonlijks gaan bedenken. Vóór de digitale revolutie deden ze dat ook niet. Secretarissen op middeleeuwse hoven penden met ganzenveren op perkament voortdurend standaardzinnen neer. Standaardantwoorden zijn overal. Hoe vaker bekende mensen worden geïnterviewd, hoe vaker ze precies dezelfde antwoorden gaan oplepelen. Je merkt het altijd als je twee verschillende interviews met dezelfde beroemdheid leest. Het vermogen van journalisten originele vragen te stellen blijkt steeds weer even beperkt als het vermogen van celebrities originele antwoorden te geven. Wie wil, kan onze behoefte aan ‘echte’, ‘persoonlijke’, of ‘originele’ communicatie terugleiden tot de Romantiek. De gangmakers daarvan hekelden alles wat ‘mechanisch’ en ‘zonder hart’ werd gedaan. Dat mensen tegenwoordig streven naar ‘authentieke’ relaties, is een rechtstreekse erfenis van dit tijdperk. Maar altijd je ‘authentieke zelf’ zijn is zowel onmogelijk als onwenselijk. Zo is het. Maar dat we niet altijd origineel kunnen zijn, betekent niet dat we dan maar helemaal moeten ophouden menselijk contact na te streven. De digitale revolutie heeft de mogelijkheden voor puur mechanische communicatie enorm vergroot. Mensen sturen standaardmails en krijgen standaardantwoorden terug. Steeds vaker gebeurt het dat automatische berichten automatisch worden beantwoord. Zo kan het dat mensen ook na hun overlijden nog ‘Zorg goed voor jezelf’-mailtjes ontvangen.||https://www.volkskrant.nl/columns-opinie/altijd-je-authentieke-zelf-zijn-is-zowel-onmogelijk-als-onwenselijk~b3d287b7/
2022-07-12||Dit zijn de grootste kanshebbers op de erfenis van Boris Johnson||Terwijl Londen zucht onder een hittegolf werd er afgelopen dagen volop gelobbyd, gehandeld en gesmeekt in de theekamers, vergaderzalen en op het buitenterras van het Britse parlement. Vóór dinsdagavond moesten de kandidaten voor het leiderschap van de regeringspartij twintig Conservatieve afgevaardigden vinden die hun wilden steunen. Daarna begonnen meteen de stemmingen die uiteindelijk moeten leiden tot twee kandidaten waarop de bijna 200 duizend partijleden mogen stemmen. Dat vergaren van steun bleek een makkie te zijn voor Rishi Sunak, de man die een week geleden door af te treden als minister van Financiën de val van Johnson inluidde. De 42-jarige, die miljoenen verdiende als zakenbankier en hedgefondsbeheerder, had binnen de korte keren meer dan veertig fractiegenoten achter zich. Als Sunak wint, wordt hij de eerste niet-blanke premier van het Verenigd Koninkrijk. Dat zou een bijdrage leveren aan het veelkleurige imago van zowel de Conservatieve Partij als het land. Sunaks voornaamste concurrenten zijn vier vrouwen, die allemaal de derde vrouwelijke premier van het land hopen te worden, na Margaret Thatcher en Theresa May. Van hen is Penny Mordaunt de favoriet. De staatssecretaris van Handel staat bekend als een pragmatische politicus die goede banden koestert met de strijdkrachten. Dat laatste is een groot voordeel in het ogen van de Conservatieve achterban. Als zij gekozen wordt, zullen koppensnellers bij de Britse kranten Downing Street waarschijnlijk omdopen tot Penny Lane. Hoge ogen gooit ook Liz Truss, de minister van Buitenlandse Zaken die bij het EU-referendum Remain stemde, maar inmiddels is uitgegroeid tot een enthousiaste Brexiteer. Zij kreeg voor het sluiten van de nominaties steun van Jacob-Rees Mogg en Nadine Dorries, de grootste aanhangers van Boris Johnson binnen het kabinet. Vermoedelijk is zij dan ook de uitverkorene van de premier, die niet wilde bekend maken naar wiens zijn voorkeur uitgaat. Hij zei geen van de kandidaten met zijn steun te willen belasten. Veel aandacht gaat uit naar de rijzende ster binnen de partij, Kemi Badenoch. Bij een peiling onder achthonderd leden stond deze ‘anti-woke strijder’ van Nigeriaanse komaf op de tweede plaats, achter Mordaunt. Op het nippertje slaagde ze erin twintig collega’s over te halen om haar te steunen. Dat geldt ook voor Suella Braverman, de fanatieke Brexiteer die vierde stond in de genoemde peiling. Een outsider is Tom Tugendhat, de gematigde voorzitter van de parlementaire buitenlandcommissie. Jeremy Hunt en Nadhim Zahawi complementeren het hoopvolle achttal. Ondertussen heeft de vertrekkende premier aan vrienden laten weten, zo meldde The Times, dat hij een terugkeer niet uitsluit mocht de regering van zijn opvolger vallen. De Labour Partij wilde woensdag een motie van wantrouwen indienen om het onmiddellijke vertrek van Johnson te eisen, maar de regering weigerde parlementaire tijd in te ruimen om deze motie van de oppositie in behandeling te nemen.||https://www.volkskrant.nl/nieuws-achtergrond/dit-zijn-de-grootste-kanshebbers-op-de-erfenis-van-boris-johnson~baac69e8/
2022-07-12||Vanuit de loopgraven bij Mikolajiv: ‘Ik heb hier niemand gesproken die een overwinningsgevoel had’||‘Dat lijkt tegen te vallen. De Russen zijn er de afgelopen maanden iets teruggedrongen, en de Oekraïners hopen dat ze uiteindelijk het bezette Cherson kunnen heroveren. Maar ze zijn nog verder van Cherson verwijderd dan veel kaarten van de frontlinie willen doen geloven. Ik ben in het veroverde gebied geweest. Het was niet zo groot als ik had gedacht. ‘Met fotograaf Joris van Gennip zouden we met Oekraïense militairen naar een heroverd dorp gaan, maar de Russen waren weer zo dicht genaderd dat dat in de vuurlinie was komen te liggen. Vanuit de loopgraven die we wel konden bereiken, kon je de artilleriebeschietingen horen. In de verte zag je de rookwolken. Het Oekraïense leger heeft pas op de plaats moeten maken. ‘Ik sprak een Oekraïense legerofficier en die zei: het ontbreekt ons hier aan zware wapens. Ze hebben in dit gebied wel een aantal Amerikaanse M777-houwitsers gekregen, maar niet veel. Deze kunnen ook niet continu worden ingezet. Ze moeten steeds verplaatst worden om niet geraakt te worden door Russische tegenvuur. ‘Als ze genoeg houwitsers hadden, konden ze elkaar gewoon afwisselen. De enige houwitser die ik heb gezien, was aan het schuilen. Ik heb hier niemand gesproken die een overwinningsgevoel had. Waar ze bang voor zijn, is dat de Russen, als ze de Donbas hebben ingenomen, bij Mikolajiv een nieuw front gaan openen.’ ‘Toen, een paar weken na de invasie, was het rustiger in de stad. De dreiging was weliswaar groter, gevreesd werd onder andere voor een amfibische landing van de Russen, maar de beschietingen waren minder. Er is nu een toenemend aantal raketaanvallen. Maandag heb ik er zeker vier gehoord. Ook andere dorpen worden willekeurig getroffen. Doelwitten ver van het front, vaak appartementengebouwen, worden aangevallen door de Russische luchtmacht met raketten die vanaf de Zwarte Zee of vanuit Rusland worden afgevuurd. ‘Ik ben in Serhiivka geweest waar begin deze maand een raket een appartementencomplex trof en 19 doden vielen. De bewoners van dit vroegere Sovjet-sanatoriumstadje, dat slechts 900 inwoners telt, waren totaal overdonderd. De mensen probeerden hier op adem te komen en rust te vinden. En dan worden juist zij getroffen, zo uit het niets. Heel tragisch. Nu zit iedereen wel regelmatig in de schuilkelder, bang dat ieder moment weer een raket inslaat. ‘De Russen ontkennen dat ze met opzet burgerdoelen aanvallen. Het zou ook een afzwaaier kunnen zijn die door het Oekraïense luchtafweergeschut werd geraakt. Maar het is statistisch niet vol te houden dat steeds weer dit soort burgerdoelen, waaronder ook winkelcentra, worden geraakt. In de buurt van het appartementencomplex was er ook geen legitiem militair doelwit, zoals een kazerne, te vinden.’ ‘De stad is inderdaad minder zwaar gebarricadeerd dan toen ik er in maart was. Het hele centrum was toen afgezet. Nu kun je gewoon naar de opera. Er wordt meer geflaneerd op straat. Het ziet er allemaal gemoedelijker uit, al hoor je wel regelmatig het gedreun van inslaande raketten. Het leven is wel zwaar voor de bewoners. Winkels en fabrieken zijn dicht, er is grote werkloosheid en veel bewoners zijn in geldnood. Odesa draaide voor een belangrijk deel op het toerisme en de graanexport, en die zijn allebei zwaar getroffen. ‘De bewoners proberen, zo goed als het kan, het leven weer op te pakken. Geld uitgeven wordt ook als iets patriottisch gezien. Want het zorgt ervoor dat de economie blijft draaien en de staat belastinginkomsten blijft krijgen om onder andere de oorlog te betalen. Maar als je geen geld hebt, houdt het op. Je ziet ook opvallend veel bewoners bij voedseluitgiftes.’ ‘Ja, inderdaad. Je ziet dat bewoners nu, vanwege de toenemende raketaanvallen, toch besluiten om Odesa te verlaten. Maar tegelijkertijd zie je ook dat bewoners terugkeren uit het buitenland. Ze willen weer thuis zijn en hun vrienden weer zien. Ze zien ook dat de Russische dreiging over zee er nagenoeg niet meer is. Rusland zou niet meer in staat zijn, zo is hier het gevoel, om zo’n landing uit te voeren.’||https://www.volkskrant.nl/nieuws-achtergrond/vanuit-de-loopgraven-bij-mikolajiv-ik-heb-hier-niemand-gesproken-die-een-overwinningsgevoel-had~b90e4a3b/
2022-07-12||Chroom 6 aangetroffen in grondwater bij Tata Steel||De toezichthouder heeft Tata Steel opdracht gegeven om zo snel mogelijk te onderzoeken waar deze stof vandaan komt en hoe groot de verontreiniging is. Volgens de GGD is er op dit moment geen gezondheidsrisico omdat het de stof onder de grond zit en er geen drinkwater gewonnen wordt. Daardoor is er nu van blootstelling aan Chroom 6 geen sprake. De toezichthouder wil dat Tata Steel nu onderzoekt wat de effecten en risico’s er op ‘ecologisch gebied’ zijn en kan uitsluiten dat de giftige, kankerverwekkende stof zich toch via het grondwater heeft verspreid naar andere gebieden. Staalfabrikant Tata Steel ligt al jaren onder vuur vanwege de vervuiling en de gezondheidsproblemen die het bedrijf voor de omgeving oplevert. De omwonenden houden elke vervuiling en elk incident daarom nauwlettend in de gaten. Zo heeft de stichting Frisse Wind, opgericht door bezorgde omwonenden uit de regio Kennemerland, enkele maanden geleden een webcam geplaatst die het terrein van de staalfabrikant permanent filmt. Op die beelden was afgelopen weekend een enorme rookontwikkeling te zien bij de zogeheten Kooksfabriek 2. Kort daarna liet Tata Steel via een tweet weten dat er inderdaad ‘een kleine brand’ had plaatsgevonden en er ‘korte tijd’ sprake was van rookontwikkeling. De wolken trokken over de omgeving. Volgens Sanne Walvisch van de stichting Frisse Wind was de rookontwikkeling enorm. ‘We hebben sinds 15 maart dit jaar met onze webcam 425 incidenten vastgesteld en dit was wel een van de grootste. En het was ook de eerste keer dat Tata zelf melding maakt, achteraf, van de brand.’ Een woordvoerder van de Omgevingsdienst zegt dat ze de brand onderzoeken, nadat Tata een ‘summiere melding’ had gedaan. ‘We gaan ze in ieder geval ook een waarschuwingsbrief sturen dat het meldgedrag moet verbeteren, het is nu te summier.’ Tata Steel zegt dat de kleine brand en bijbehorende rookwolk uit roet bestond en dat de fabriek niet beschadigd is. De fabriek waar de brand uitbrak is een van de meeste vervuilende en verouderde fabrieken van het Tata Steel. De Kooksfabriek 2 is omstreden omdat hij niet kan voldoen aan de strengste Europese normen. Daarom mag de fabriek meer stikstofoxide en stof uitstoten dan de nieuwste Europese normen, onthulde deze krant onlangs. De toezichthouder Omgevingsdienst gaf die ruimere normen in een geactualiseerde vergunning. Die vernieuwde vergunning was juist bedoeld om de voorschriften die nog stamden uit 2007 te actualiseren en zo de uitstoot te verminderen. Maar omdat de fabrieken zo verouderd zijn, kan het bedrijf niet aan de nieuwste Europese normen voldoen. In dat geval staat Europa toe dat er ruimere normen gelden. De toezichthouder liet daarbij ook weten dat er ‘geen verplichting’ is voor Tata Steel om nieuwe installaties te plaatsen. ‘Evenmin is er een rechtsgrond om Tata Steel te verplichten haar installaties te moderniseren’, zo liet de toezichthouder daarbij weten. Hierdoor kan Tata Steel nog jarenlang doordraaien met sterk verouderde en vervuilende installaties.||https://www.volkskrant.nl/nieuws-achtergrond/chroom-6-aangetroffen-in-grondwater-bij-tata-steel~bb2e3a66/
2022-07-12||Russische gevangenen moeten nijpend soldatentekort gaan opvangen||Voornaamste oorzaak van het gebrek aan manschappen, ruim vier maanden na het begin van de invasie in het buurland, is de weigering van president Poetin een mobilisatie af te kondigen uit vrees dat zo’n drastische stap veel onvrede zal uitlokken onder de bevolking. Poetin heeft verzekerd dat dienstplichtige militairen niet bang hoeven te zijn dat zij naar Oekraïne worden gestuurd, ook al blijkt dat soms wel te gebeuren. Tot nog toe probeerde het Kremlin de tekorten op te lossen met extra contractsoldaten, voornamelijk uit arme regio's in Rusland. In de Donbas profiteert Rusland van de verplichte mobilisatie die de pro-Russische autoriteiten daar in hun gebied hebben afgekondigd, vaak tegen de zin van de plaatselijke bevolking in. Kennelijk heeft het Kremlin nu voor een onorthodoxe aanpak gekozen, omdat de tekorten aanhouden. Volgens de site Gulagu-net, die zich inzet voor Russische gevangenen, blijkt uit berichten uit gevangenissen en strafkampen dat het leger sinds enkele weken gedetineerden probeert te verleiden voor dienst bij de troepen in Oekraïne. Ook huurlingenlegers, zoals Wagner en Patriot, kloppen bij de detentiecentra aan om hun personeel aan te vullen. Vooral in Mordovië, een regio die al sinds de Stalin-periode tal van strafkampen herbergt, wordt druk gerekruteerd onder de zeks, de gevangenen. Maar ook in andere regio's lopen officieren van het leger de kampen af om gedetineerden te werven. Vaak worden zij vergezeld van Wagner-mensen, hoewel Poetin hardnekkig ontkent dat de autoriteiten ook maar iets van doen hebben met het beruchte huurlingenleger. Ook in de Tweede Wereldoorlog maakte het Rode Leger gebruik van gevangenen uit de Goelag, het netwerk van strafkampen waarin onder Stalin miljoenen mensen vast zaten. Aanvankelijk vochten vooral militairen die wegens desertie of wangedrag waren veroordeeld in de strafbataljons, maar later bestond het merendeel uit ex-gevangenen uit de Goelag. Vechten in een sjtrafbat was een manier om van je straf af te komen, maar voor de meerderheid betekende het de dood. De eenheden, die vaak onder commando stonden van officieren van de geheime dienst NKVD, werden ingezet voor de meest riskante operaties, zoals het opruimen van landmijnen. Daarbij werden de sjtrafniki vooruit het veld ingestuurd om op die manier de weg te banen voor reguliere eenheden. Wie het overleefde werd vaak meteen weer voor de volgende riskante operatie ingezet. Geschat wordt dat er tijdens de oorlog een half miljoen mensen bij de strafbataljons heeft gediend. Slechts een klein aantal van hen heeft het einde van de oorlog gehaald. Het is de vraag of het Russische leger nu ook zo wreed zal durven omgaan met ex-gevangenen die zich hebben aangemeld voor de strijd in Oekraïne. Maar uit de mails die Gulagu-oprichter Vladimir Osetsjkin ontvangt, blijkt dat familieleden van gevangenen zich ernstig zorgen maken. Sommigen klagen dat de telefoon van hun verwanten onmiddellijk werd afgesloten, zodra zij zich hadden aangemeld als vrijwilliger. Een groep vrijwilligers uit het IK-4 strafkamp in Fornosovo bij St.-Petersburg kreeg te horen dat ze meteen naar de grens met Oekraïne zouden worden gestuurd. Daar krijgen ze dan twee weken training, waarna ze de oorlog in worden gestuurd. 'Mag dit wel?’ vroeg de vrouw van een gevangene zich in een mail aan Gulagu.net af. ‘Nee’, concludeerde de moeder van een andere gedetineerde. Zij wees erop dat het leger volgens een presidentieel decreet uit 1999 geen mensen die tot celstraf zijn veroordeeld in dienst mag nemen. Ook al krijgen de gevangenen kwijtschelding van hun straf (na een half jaar dienen) en een flinke soldij (rond de 3.000 euro per maand) beloofd, lijkt er onder de gevangenen betrekkelijk weinig animo te zijn om te gaan vechten in Oekraïne. De oogst is van de rekruteringscampagne het grootst onder de bevolking van de kampen met een streng regime, waar de ergste en langst gestrafte misdadigers zitten. Kennelijk vragen de meeste anderen zich af of ze die zes maanden meedoen aan Poetins ‘speciale militaire operatie’ wel zullen overleven.||https://www.volkskrant.nl/nieuws-achtergrond/russische-gevangenen-moeten-nijpend-soldatentekort-gaan-opvangen~b46304d1/
2022-07-12||Europees ruimteagentschap Esa stopt samenwerking met Rusland • Lego trekt zich volledig terug uit Rusland||Dit liveblog is gesloten. Lees hier het liveblog van woensdag 13 juli. Lees hier het liveblog van maandag 11 juli terug.||https://www.volkskrant.nl/nieuws-achtergrond/europees-ruimteagentschap-esa-stopt-samenwerking-met-rusland-lego-trekt-zich-volledig-terug-uit-rusland~b578f551/
2022-07-12||Een van de grootste zonden die een buschauffeur kan begaan||Beusichem, 12 juli 2003 Hoe Eck en Wiel te bereiken? De bus naar deze bestemming is opgeheven. De snelste manier is om de trein naar Tiel te pakken en daar de regiotaxi te nemen. De ­regiotaxi is een zich snel verbreidend fenomeen in gebieden waar onderbezette buslijnen rijden. Toch kies ik vandaag voor de ouderwetse methode. Ik heb uitgerekend dat ik per bus nog wel in het nabijgelegen Maurik kan komen. Van daaruit is het een half uur ­lopen naar mijn bestemming. In Culemborg staat bus 46 al klaar. In de bus constateer ik een van de grootste zonden die een buschauffeur kan begaan: hij vertrekt te vroeg, drie minuten maar liefst! Na een klein kwartier stap ik de goed bezette bus uit op het rustieke marktplein van het rivierdorp Beusichem. Buurtbus 163 staat al klaar, niet ver van de lokale viskraam (‘Doe het beter, eet vis van Peter’). Ik ben de enige passagier. We vertrekken veel te laat, omdat we moeten wachten op aansluiting uit Tiel. Als die eindelijk arriveert, blijkt die geen passagiers voor ons busje te hebben. Ondertussen vertelt de buschauffeur over de snode plannen die ze met het marktplein van Beusichem hebben: ze gaan het herinrichten! Wat herinrichten? Dit prachtige plein? Wat is er mis mee dan? Nou ja, met nieuwe parkeervakken en zo, en minder bomen, want die bezorgen de bewoners overlast.||https://www.volkskrant.nl/cultuur-media/een-van-de-grootste-zonden-die-een-buschauffeur-kan-begaan~baa4b668/
2022-07-12||Webb-telescoop toont diepste blik op het heelal: ‘Fantastisch, en ook emotioneel’||Biden sprak van een ‘historisch moment voor wetenschap en technologie, voor Amerika en voor de gehele mensheid’. Wetenschappers, ook uit Nederland, werkten decennia aan de ontwikkeling van de ruimtetelescoop. De nieuwe opname toont – naast enkele voorgrondsterren in ons eigen Melkwegstelsel – een zwerm van verre sterrenstelsels, SMACS 0723 geheten. Maar door de lange belichtingstijd en de grote gevoeligheid van de Webb-telescoop zijn op de foto ook talloze stelseltjes op nog veel grotere afstanden zichtbaar. De beelden van die extreem verre objecten zijn versterkt en vervormd door de zwaartekracht van de sterrenstelsels op de voorgrond. Omdat het licht van de verste sterrenstelsels er miljarden jaren over doet om op aarde aan te komen, toont de foto een beeld van het heelal zoals het er miljarden jaren geleden uitzag, kort na de oerknal. Het is de ‘diepste’ opname die ooit is gemaakt. ‘Wij bieden de mensheid een nieuwe blik op de kosmos,’ aldus Nasa-topman Bill Nelson. De James Webb Space Telescope (genoemd naar een voorganger van Nelson uit het Apollo-tijdperk) is op Eerste Kerstdag 2021 gelanceerd. Hij wordt wel de opvolger genoemd van ruimtetelescoop Hubble, die de afgelopen dertig jaar een keur aan spectaculaire beelden en opzienbarende wetenschappelijke resultaten opleverde. Het belangrijkste verschil is dat de Webb-telescoop infraroodstraling (warmtestraling) uit het heelal opvangt, die niet zichtbaar is voor het menselijk oog. Daarnaast heeft de nieuwe ruimtetelescoop een veel grotere spiegel, met een diameter van 6,5 meter, waardoor hij een stuk gevoeliger is. Webb kan de allerverste sterrenstelsels beter zien, omdat hun energierijke straling door de uitdijing van het heelal is opgerekt tot infrarode golflengten. Daarnaast kijkt de nieuwe ruimtetelescoop dwars door de meeste stofwolken heen, zodat sterrenkundigen de geboorte van sterren in veel meer detail kunnen bestuderen. Ook leggen de gevoelige instrumenten van Webb de eigen – geringe – warmtestraling vast van koude, donkere stofdeeltjes. Dinsdagmiddag, om 16:30 uur Nederlandse tijd, worden meer Webb-foto’s vrijgegeven. Die andere ‘early release observations’ tonen een grote gas- en stofnevel waarin nieuwe sterren ontstaan (een uitdijende ring van gas rond een stervende ster) en een groep van verre sterrenstelsels die gevangen zijn in een onderlinge zwaartekrachtdans. Daarnaast worden precisiemetingen gepresenteerd van een verre exoplaneet – een planeet in een baan rond een andere ster dan de zon. Sterrenkundigen zijn opgetogen over de eerste beelden. ‘Het is fantastisch spannend allemaal, en ook heel emotioneel,’ aldus Ewine van Dishoeck van de Leidse Sterrewacht. Van Dishoeck is de Europese hoofdonderzoeker van Miri, een van de waarnemingsinstrumenten van Webb waar Nederland een belangrijke bijdrage aan leverde. ‘Webb is tot dusver verbazingwekkend succesvol,’ zegt de Leidse astronoom Bernhard Brandl. ‘De telescoop werkt niet zoals verwacht; hij werkt béter dan we hadden durven hopen.’ Dat bleek de afgelopen maanden tijdens het zorgvuldig uitlijnen en inregelen van de achttien zeshoekige spiegelsegmenten en de vier grote wetenschappelijke meetinstrumenten. Brandl memoreert nog even hoe de sterrenkundige wereld in 1990 geschokt reageerde toen bleek dat de net gelanceerde Hubble Space Telescope onscherpe plaatjes maakte, als gevolg van een constructiefout in de hoofdspiegel. Die kon pas een paar jaar later gecorrigeerd worden. ‘Een herhaling van zo’n rampscenario wilden we nu natuurlijk te allen tijde voorkomen,’ zegt hij. Vanaf woensdag kunnen sterrenkundigen wereldwijd ook over ruwe meetgegevens beschikken die de afgelopen weken door Webb zijn verzameld. Van Dishoeck: ‘Dit is een echte ontdekkingsreis.’||https://www.volkskrant.nl/nieuws-achtergrond/webb-telescoop-toont-diepste-blik-op-het-heelal-fantastisch-en-ook-emotioneel~bb863e6a/
2022-07-12||Huizenprijs stijgt bijna nergens in Europa zo snel als in Nederland ||Dat blijkt uit cijfers van het Centraal Bureau voor de Statistiek, het Kadaster en Eurostat. In de huizenprijsindex worden de prijzen van zowel nieuwbouw als bestaande koopwoningen meegenomen. Over heel Europa steeg de prijs voor een huis in de eerste drie maanden van 2022 met 10,5 procent. Naast Nederland zitten ook Tsjechië, Estland en Hongarije daar flink boven. Landen als Duitsland en Zweden verkeren in de middenmoot. In België en Finland stijgt de huizenprijs juist veel minder snel. Voor een Nederlands nieuwbouwhuis werd in het eerste kwartaal 14,8 procent meer neergeteld dan een jaar eerder het geval was. Bij bestaande koopwoningen gaat het om 20,3 procent. Sinds het begin van de metingen in 1995 was dat percentage nimmer zo hoog. Het aantal verkochte woningen in ons land liep met 30,8 procent terug. Het voorbije jaar werden ieder kwartaal al minder huizen verkocht. Die daling zit evenwel in bestaande koopwoningen, het aantal nieuwbouwhuizen met een nieuwe eigenaar steeg juist. De Nederlandse Vereniging van Makelaars, die recentelijk met kwartaalcijfers kwam waarin regionale verschillen duidelijk worden, ziet nog geen kantelpunt, maar wel ‘iets meer lucht in een nog steeds krappe woningmarkt’.||https://www.volkskrant.nl/economie/huizenprijs-stijgt-bijna-nergens-in-europa-zo-snel-als-in-nederland~b9180650f/
