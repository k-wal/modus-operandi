2022-07-04||De Volkskrant tv-selectie voor dinsdag 5 juli||NPO 2, 20.25 uur Nederland staat aan de vooravond van de invoering van een nieuw pensioenstelsel. Met de nieuwe pensioenwet willen de regering en pensioensector het vertrouwen in het Nederlandse pensioensysteem herstellen, maar in een nieuwe aflevering van Zwarte zwanen betwijfelt journalist Cees Grimbergen of dat gaat lukken. De stelselwijziging zou de boel alleen maar complexer maken en weinig veranderen aan de troebele handel en wandel van pensioenuitvoerders en vermogensbeleggers. Aan het woord komen onder anderen oud-minister Koolmees en integriteitsspecialist Tobias Bastian. Veronica, 20.30 uur Colin Farrell lijkt in Phone Booth als onsympathieke, zelfingenomen yup in hartje New York zo uit een verhaal van Bret Easton Ellis gewandeld. Wanneer hij anoniem vanuit een telefooncel op Times Square zijn minnares wil bellen, hoort hij de monotone stem van Kiefer Sutherland die hem tot de orde roept. Vanaf daar begint een fascinerend kat- en muisspel: Sutherland, onzichtbaar voor de kijker, houdt vanuit een flatgebouw een geweer op de telefooncel gericht. In realtime brengt regisseur Schumacher de spanning tot een kookpunt. Canvas, 20.35 uur Is QAnon een complottheorie, een politieke beweging of een godsdienst in wording? Benjamin Zands documentaire QAnon: The Cult of Conspiracy is een stoomcursus die de kijker langs alle gezichten van dit ongrijpbare fenomeen voert. De aanhangers van QAnon bevinden zich vaak in extreem-rechtse kringen en behoren tot de fanatiekste aanhangers van voormalig president Donald Trump. De documentaire onderzoekt waar de stroming voor staat en wie erachter zit, en stelt de vraag in hoeverre QAnon een bedreiging is voor de democratie en de toekomst van de politiek. Veronica, 22.05 uur De zwanenzang van Sydney Pollack (overleden in 2008) bevat wat clichés, maar valt toch het meest op vanwege het getoonde vakmanschap. In ieder geval drie ijzersterke thrillerscènes vormen de bakens van een verhaal over een VN-tolk (Nicole Kidman) die per ongeluk de voorbereiding van een aanslag op een bezoekend staatshoofd heeft afgeluisterd. In een van die scènes bevindt zich een bont gezelschap van bedreigden, aanslagplegers en politiemannen in een bus. De politiebaas, machteloos op afstand, heeft eerder dan zij in de gaten wat er gaat gebeuren. Hitchcockiaanse toestanden. Canvas, 22.15 uur Zestien dagen nadat Duitse troepen vanuit het westen Polen hadden aangevallen, trokken Sovjet-troepen het oosten van het land binnen. Honderdduizenden Polen, veelal militairen en hoogopgeleiden, werden krijgsgevangen gemaakt. De documentaire Stalin’s Executioners vertelt hoe tienduizenden Poolse officieren, agenten en andere gevangenen werden geëxecuteerd door de NKVD, de veiligheidsdienst van de Sovjet-Unie. Toen in 1943 de massagraven van het bloedbad van Katyn werden ontdekt, probeerde de Sovjet-Unie om de nazi’s de schuld in de schoenen te schuiven. NPO 2, 22.17 uur Of je het nu een kleur noemt of niet, feit is dat zwart een belangrijke rol speelt in de kunst. De grottekeningen van de vroegste mensen werden gemaakt met zwarte houtskool, en in de kunst van de Grieken en Romeinen was zwart de kleur van de onderwereld. In de Middeleeuwen kreeg zwart de betekenis van gezag en plechtigheid, en kwam de kleur vaak terug in portretten. In De kleuren van Caspers vertelt Charlotte Caspers ook over het zwartste zwart dat ooit werd gemaakt: ‘vantablack’ bestaat uit koolstofnanobuisjes en absorbeert 99,97 procent van het licht. SBS 9, 23.15 uur Een tweederangs James Bond, zo werd Enter the Dragon, het eerste en laatste Amerikaanse vechtspektakel van de jong gestorven Bruce Lee, na de première door critici omschreven. De Bond-invloeden spatten inderdaad van het verhaal, over geheim agent Lee (Lee) die infiltreert in de door vrouwen- en opiumhandel gestutte enclave van engerd Han, een ontaarde Shaolin-meester die net als Bonds Blofeld graag witte katten aait. Maar wat doet het ertoe. Enter the Dragon gebruikt de plot vooral om je van de ene fantastische martialartsscène naar de volgende te voeren. Het mooiste blijft bewaard tot de finale, waarin Lee en Han elkaar belagen in een desoriënterend spiegeldoolhof.||https://www.volkskrant.nl/cultuur-media/de-volkskrant-tv-selectie-voor-dinsdag-5-juli~b01ab825/
2022-07-04||De man komt uit een andere sociale klasse, dat weet ik omdat hij onder zijn oog traantjes heeft getatoeëerd||Terwijl ik pakken macaroni stond te bestuderen, werd ik op mijn schouder getikt. Ik keek om en zag een man van ergens halverwege de vijftig die ik inmiddels min of meer tot mijn kennissenkring kan rekenen. We hebben hetzelfde boodschappenritme en om mij volstrekt onduidelijke redenen raken we altijd met elkaar aan de praat. Ik raak nooit met iemand aan de praat – terwijl ik dat misschien best eens zou willen. Maar meestal versta ik mensen verkeerd of ik versta ze te laat, waardoor het praatjesmomentum al is vervlogen. Deze man versta ik meestal wel, ondanks zijn nogal Bossche tongval en het ontbreken van een aanzienlijk deel van zijn gebit. Waarschijnlijk komt dat doordat hij altijd schreeuwt. De eerste keer dat ik hem hoorde, ik stond bij de zuivelafdeling achter in de supermarkt, dacht ik dat er een vechtpartij was in de rij voor de kassa. Bleek hij gewoon een vriendelijk praatje met de kassière te maken. Hij heeft me ook al eens foto’s laten zien van zijn hond, omdat mijn zoon van anderhalf hem zo aan zijn pekineesje deed denken. Het beestje was op een heel zielige manier bij hem terechtgekomen, maar hij had hem opgelapt en nu was het zijn kameraad. ‘DIEREN, KAN JE TENMINSTE VAN OP AAN. VAN MENSEN NIET. MENSEN KAN JE NIET VERTROUWEN.’ Met die conclusie eindigt vrijwel elk gesprek tussen ons, ook als we het helemaal niet over mensen hebben gehad maar bijvoorbeeld het weer. ‘WEET JIJ WELKE IK MOET HEBBEN?’ schreeuwde hij nu, en hij keek ongerust naar de reusachtige hoeveelheid variëteiten aan pakken Knorr en Honig in het schap voor hem. ‘DIE TRUT WIL SAUS OVER D’R BLOEMKOOL, MAAR IK WEET NIET WELK PAKJE ZE BEDOELT.’ ‘O, dat moet toch met maïzena?’ antwoordde ik vanuit een soort automatische zendingsdrang om mensen uit lagere sociale klassen kant-en-klaarpakjes te laten verruilen voor verse ingrediënten zoals maïzena. Dat de man uit een andere sociale klasse komt, weet ik omdat hij onder zijn oog traantjes heeft getatoeëerd. Dat hebben mensen in mijn directe omgeving niet. ‘HET MOEST MET EEN PAKJE, ZEI ZE.’ Samen stonden we wat bedremmeld naar de rijen kartonnen doosjes te kijken. ‘Hier staat een foto van boontjes op’, wees ik, ‘dus misschien kan het ook over de bloemkool.’ ‘DAN NEEM IK DIE’, riep hij. ‘MOET DIE TRUT MAAR ZELF NAAR DE WINKEL GAAN.’ Ik beaamde het. ‘DIEREN, DAAR KAN JE TENMINSTE VAN OP AAN’, riep hij en hij stiefelde richting de kassa’s.||https://www.volkskrant.nl/mensen/de-man-komt-uit-een-andere-sociale-klasse-dat-weet-ik-omdat-hij-onder-zijn-oog-traantjes-heeft-getatoeeerd~bdd82506/
2022-07-04||Dichters van nu voelen zich schatplichtig aan Remco Campert. ‘Als ik vastloop in mijn werk, denk ik geregeld: wat zou Campert doen?’||‘Het einde van een tijdperk’ – waar of niet, wanneer er een grootheid sterft vallen die woorden geheid. Maar met de dood van Remco Campert komt nu wel degelijk een tijdperk ten einde: dat van de vijftigers. Campert was de benjamin van het rebelse clubje kunstenaars, schrijvers en dichters dat na de Tweede Wereldoorlog brak met de tradities en de vormelijkheid van daarvoor. Spontaniteit en directheid, daar ging het om. Het leverde soms ondoorgrondelijke kunst op – maar niet bij Campert. Hij omarmde de vrijheid om in gedichten vorm en regels los te laten, maar zijn werk bleef altijd toegankelijk, was eerder ‘gewoon’ dan verheven. Juist daarom sprak – en spréékt – hij ook volgende generaties dichters aan. Campert liet hun zien dat poëzie niet moeilijk hoeft te zijn. ‘Camperts gedichten zijn zo naturel dat je ze instinctief begrijpt’, zegt dichter Ester Naomi Perquin (1980). ‘Dus ook als je jong bent en nog weinig ervaring hebt met poëzie, zoals ik, toen ik hem voor het eerst las op de middelbare school. Het gedicht Credo kwam als 15-jarige direct bij me binnen. Daarin verzet Campert zich tegen de wereld zoals die is. Ik geloof in een rivier die stroomt van zee naar de bergen. Want waarom moet water altijd van de bergen naar de zee stromen? Dat recalcitrante, dat was precies waar ik als puber naar snakte. Het liet me zien dat niet alle volwassenen netjes in de pas lopen, dat stelde me gerust. ‘Uit veel van Camperts gedichten spreekt dat verzet. Maar nooit wordt het zuur of kleinzielig. Het is charmant verzet. Dat komt, denk ik, omdat hij altijd iets ondeugends heeft gehad. Dat merkte ik toen ik hem ontmoette, tijdens een Nacht van de Poëzie. Laat ik die oude man maar snel naar zijn hotel brengen, dacht ik. Eenmaal daar liep hij doodgemoedereerd door naar de bar. Niks vroeg naar bed. Hij is een jongetje, besefte ik, een verfrommeld jongetje met een twinkelende geest. Ik vertelde hem dat ik zijn gedichten vroeger op school had moeten analyseren. ‘Sorry’, zei hij.’ Ook dichter Mustafa Stitou (1974) las Campert voor het eerst als tiener. ‘Campert was mijn eerste liefde, qua dichters dan. Hij was de eerste dichter die ik kon volgen, met zijn heldere taal ontsloot hij de poëzie voor mij. Ik dacht dat poëzie hoogdravend was, maar hij schreef in spreektaal – dat was nieuw voor mij. ‘Een groot geheim op een alledaagse manier vertellen’, zo beschrijft dichter Ingmar Heytze (1970) dat. ‘Campert schreef poëzie waar je bíj kunt. Zelfs mensen die geen liefde voor of verstand van gedichten hebben, kunnen er iets mee. Maar onderschat hem niet. Camperts werk is niet zo eenvoudig als het lijkt. Neem het gedicht Foto. Nu moet je een foto nemen als je wilt lachen later met vrienden vriendinnen of alleen, zo begint het. Vervolgens beschrijft Campert wat je op die foto zou zien: een dichter die ’s nachts maar een beetje in z’n eentje zit te rommelen. Ik stipuleer bepaalde zaken van belang. Ik bouw een roosje van papier. Hij drijft de spot met zichzelf, het is een tikkie melancholisch maar vooral ontzettend slim gedaan: door de foto die je zou moeten maken te beschrijven máákt hij die foto, met zijn woorden. Je ziet het helemaal voor je. En zo toont hij de kracht van poëzie – precies datgene waar de dichter in het gedicht naar op zoek is. Klinkt misschien ingewikkeld, maar toch is het gedicht zo simpel dat je er makkelijk overheen zou lezen. Typisch Campert, die was zelf ook iemand die bescheiden aan de zijlijn stond en niet pronkte met zijn talent.’ Heytze meent dat zo’n beetje elke Nederlandstalige dichter in meer of mindere mate schatplichtig is aan Campert. ‘Dat moet haast wel, hij is zo lang door blijven schrijven en zo oud geworden dat hij een heel langdurige invloed op ons allemaal heeft gehad. Op mij in elk geval wel. Campert kon relativeren zonder zijn gedichten plat te slaan, dat probeer ik ook, vaak tevergeefs, in mijn eigen werk.’ Ook voor Stitou en Perquin is de vijftiger nog altijd essentieel. Perquin: ‘Als ik vastloop in mijn werk, denk ik geregeld: wat zou Campert doen? En dan pak ik er een bundel bij. Van hem heb ik geleerd: zeg het maar zoals het is. En ook: wees niet bang voor een beetje sentimentaliteit. Soms is Campert enorm sentimenteel namelijk. Maar dankzij dat jongensachtige van hem wordt het nooit te veel.’ Stitou reflecteerde de laatste jaren veel over zijn dichterschap. ‘Ik dacht na over de zin ervan. In Poëzie is een daad, vond ik de krachtigste uitdrukking van poëzie en in mijn laatste bundel verwijs ik dan ook rechtstreeks naar deze dichtregels: Poëzie is een daad van bevestiging. Ik bevestig dat ik leef, dat ik niet alleen leef.’ Poëzie is een daad . . . Poëzie is een daadvan bevestiging. Ik bevestigdat ik leef, dat ik niet alleen leef.Poëzie is een toekomst, denkenaan volgende week, aan een ander land,aan jou als je oud bent.Poëzie is mijn adem, beweegtmijn voeten, aarzelend soms,over de aarde die daarom vraagt.Voltaire had pokken, maargenas zichzelf door o.a. te drinken120 liter limonade: dat is poëzie.Of neem de branding. Stukgeslagenop de rotsen is zij niet werkelijk verslagen,maar herneemt zich en is daarin poëzie.Elk woord dat wordt geschrevenis een aanslag op de ouderdom.Tenslotte wint de dood, jazeker,maar de dood is slechts de stilte in de zaalnadat het laatste woord geklonken heeft.De dood is een ontroering. Credo ik geloof in een rivierdie stroomt van zee naar de bergenik vraag van poëzie niet meerdan die rivier in kaart te brengenik wil geen water uit de rotsen slaanmaar ik wil water naar de rotsen dragendroge zwarte rotswordt blauwe waterrotsmaar de kranten willen het anderswillen droog en zwart van koppen staanwerpen dammen op en dwingenrechtsomkeert FotoNu moet je een foto nemenals je wilt lachen latermet vrienden vriendinnen of alleen.Ik ben neergezet in de nachtvannacht door eigen benenmet eigen handen (wij doenimmers alles altijd zelf).Ik zit in mijn stoel geknaktvannacht, een pen in mijn handen regel vanuit die positiede loop van mijn bestaan.Ik luister naar een klokdie slaat de nachtdie slaat de liefdedie slaat lokale atmosfeer. Ik schrijf een weg eruiteen weg erin. Ik stipuleerbepaalde zaken van belang.Ik bouw een roosje van papier.Ik vouw geen hoed, neevannacht geen hoed. Morgenmisschien als het danbeslist van iedereen moet.Ik ben neergezet in de nachtvannacht en hoor de stadmaar nauwelijks en ademmet mijn eigen adem mee.Nu moet je een foto nemenals je wilt lachen latermet vrienden vriendinnen of alleen.||https://www.volkskrant.nl/nieuws-achtergrond/dichters-van-nu-voelen-zich-schatplichtig-aan-remco-campert-als-ik-vastloop-in-mijn-werk-denk-ik-geregeld-wat-zou-campert-doen~b89e34f1/
2022-07-04||De hitsige fantasieën over burgerverzet gaan aan de meeste mensen volledig voorbij||Maandag werd de dag waarop de gegriefde boer zou laten zien over hoeveel divisies hij beschikt, en dat viel een beetje tegen. Een slag om Schiphol was in het vooruitzicht gesteld – slagen (meervoud) om luchthavens (meervoud) zelfs – en één lange file die door alle gewesten zou slingeren, waarbij de neus van de avondfile verstrikt zou raken in de staart van de ochtendfile. Het werden distributiecentra van supermarkten, en hier en daar een file. Daardoor raakte het just-in-time-delivery-concept enigszins in het ongerede, maar bij Albert Heijn, Lidl en Jumbo zitten geen pussy’s in de boardroom, dus dat wordt uitkijken naar de schadeclaims voor de geleden schade. Er zal nog heel wat stikstof door de lucht dwarrelen aleer het hier een Frankrijk wordt, waar om minder hele gebieden worden belegerd en fabrieken langdurig worden stilgelegd. Protesterend personeel is daar niet alleen sneuvelbereid (tot een enkele hongerstaking uit protest tegen de coronavaccinatieplicht in ziekenhuizen aan toe, kom daar maar eens om hier), maar ook grenzeloos. Gedenk de arme manager bij Air France die met de resten van zijn gescheurde overhemd om zich heen fladderend over een hek moest springen om aan de grijphanden van zijn gewelddadige medewerkers te ontsnappen. Aan de zijde van de politie wordt daar overigens aanzienlijk harder geslagen dan hier. Hier zeggen ze bij de marechaussee dingen als ‘we moeten dit niet groter maken dan het is’, zo noteerde verslaggever Noël van Bemmel in een fijn verslag vanaf Schiphol. De meest Nederlandse zin uit de reportage betreft de verwachting ‘dat een boer niet zijn kostbare trekker, onverzekerd op de snelweg, gaat riskeren in een confrontatie. Hij heeft dat ding de volgende dag gewoon weer nodig.’ Vooral dat ‘onverzekerd’ klonk overtuigend. Nederlanders die iets gewaagds doen zonder dat ze tegen de risico’s zijn verzekerd, zijn zeldzamer dan het donker pimpernelblauwtje. Hoe graag de aanvoerders van het bruine smaldeel in het parlement dit ook willen opkloppen tot hun langverwachte burgeroorlog: het is hem niet. En hoe graag beroepsquerulanten en staatsverlaters hun zaak willen verbinden aan die van de boeren: voor structurele ondermijning is een grote, gemotiveerde massa nodig die langdurig bereid is consequenties te dragen. Ook onverzekerd. Ook zonder subsidiepotjes. Ook zonder dat de risico’s bij de samenleving over de heg kunnen worden gekieperd. Zou die massa er zijn? Omdat de grote bek hier opvallend vaak beloond wordt door de autoriteiten – een paar doodsbedreigingen, hier en daar een trekker parkeren, en je mag in bemiddelingsoverleg met Johan Remkes – zou je snel denken dat de luidste schreeuwers gelijk hebben wanneer ze krijsen dat ‘niemand’ die lui in Den Haag meer vertrouwt en dat het ongenoegen door het land raast als een Australische bosbrand. Maar dat valt een beetje tegen. Peter Hein van Mulligen, onderzoeker bij het CBS, vroeg voor de zoveelste keer maar weer eens aandacht voor de data: in het overgrote deel van het land heerst over het algemeen een stabiel en – in vergelijking met de rest van de wereld – tamelijk hoog vertrouwen in elkaar, en in allerhande instituties, van de Europese Unie tot de pers. Aan het gros van de mensen gaan de hitsige fantasieën over burgerverzet volledig voorbij. Zelfs nadat we op de proef zijn gesteld door corona, door ernstige bestuurlijke schandalen en door disfunctionerende overheidsinstituten. Nederland is een wonderbaarlijk land, en dat is het.||https://www.volkskrant.nl/columns-opinie/de-hitsige-fantasieen-over-burgerverzet-gaan-aan-de-meeste-mensen-volledig-voorbij~b1412eee/
2022-07-04||Meten is weten, maar blind vertrouwen op het weerbericht is niet altijd verstandig||Wielrennen is een sport van nostalgie en innovatie. Sommige oud-renners, die nu als ploegleider of anderszins bij de sport betrokken zijn gebleven, beginnen hun zinnen met ‘vroeger’. Daarna volgt dan vaak een relaas over een innovatie die nu niet meer is weg te denken uit het wielrennen, maar de sport ‘minder puur’ zou hebben gemaakt. Die tijd zonder oortjes, hoogtetenten en vermogensmeters komt echter nooit meer terug. Verschillende wetenschappelijke disciplines zijn de sport binnengeslopen. Niet alleen om renners harder te laten fietsen, maar ook om ze dat op een gezondere manier te laten doen en op almaar beter, sneller materiaal. Cruciaal voor die verbeteringen zijn data, want meten is weten. De bijvangst is dat al die direct opvraagbare gegevens bruikbaar zijn om het wielrennen als kijksport een impuls te geven. Slim gebruik van data is nodig om succes te hebben in de belangrijkste wielerwedstrijd van allemaal, de Ronde van Frankrijk. ‘Althans’, benadrukt wielertrainer Louis Delahaije ‘als hulpmiddel.’ De Limburger zit al decennia in het wielervak, gebruikt data waar mogelijk, maar leert zijn pupillen vooral op gevoel te koersen. ‘Renners staren zich blind op de wattages die ze in training kunnen trappen, maar als Tadej Pogacar wegrijdt, zou ik gewoon meegaan als het gevoel zegt dat het kan.’ Ook al wijzen de metertjes uit dat ze er niet aan moeten beginnen. Data in de wielersport, dat is meer dan watts per kilo lichaamsgewicht, millimol lactaat per liter bloed en VO2Max voor maximale zuurstofopname. Data, dat kan ook een doodnormale weersvoorspelling zijn. Denk aan Parijs-Roubaix dit jaar. Een parcoursverkenning van Ineos en weerdata wezen uit dat op 200 kilometer van de finish, dus ruim voor de eerste kasseienstrook, de wind over het open veld schuin van voren blaast. Daar, waar niemand het zo vroeg verwacht, besloot de ploegleiding, gaan jullie allemaal zo hard fietsen als je kunt. Het werkte. Het peloton brak in twee gelijke stukken, waardoor de compleet verraste favorieten twee minuten achterstand opliepen. Het noopte hen tot een onverwachte, extra inspanning voor een topklassering. Achter winnaar Dylan van Baarle, die net wat minder energie hoefde te verbruiken. Want hij was van Ineos. Dat blind vertrouwen in het weerbericht ook mis kan gaan, bleek uit de eerste etappe van deze Tour, de openingstijdrit afgelopen vrijdag. Wat hadden de grote ploegen intensief weersvoorspellingen geanalyseerd: gaat het tijdens de tijdrit regenen? En zo ja, wanneer precies, hoelang en hoe hard? Over een glad, natgeregend tijdritparcours doet een renner aanzienlijk langer dan wanneer het droog is. In een gewone etappe zijn de weersomstandigheden voor alle renners gelijk, zoniet in een tijdrit waarin ploegen een dag eerder mogen kiezen hoe laat ze welke renner van start laten gaan. Dat het de dag erop tussen vier uur ’s middags en zeven uur ’s avonds in Kopenhagen zou gaan regenen, dat was zeker. De ploegen waren er zeker van dat dat om half zes zou beginnen en plaatsten hun belangrijkste renners vóór dat tijdstip op het startschema. Dat bleek precies de periode dat het met bakken uit de hemel kwam. Voor de onderlinge verschillen tussen de toppers maakte dat niet veel uit. Ze fietsten onder min of meer gelijke omstandigheden. Maar wel voor de winst in de tijdrit en daarmee de eerste gele trui van de 109de Tour. En zie: de volslagen outsider Yves – ‘ik ben maar een boerenzoon uit België’ – Lampaert won rit en geel. Hij startte om kwart voor zes toen de paraplu’s uit het publiek langs de kant ruimschoots waren verdwenen en dankte de mooiste zege van zijn loopbaan aan een te groot vertrouwen in het weerbericht.||https://www.volkskrant.nl/sport/meten-is-weten-maar-blind-vertrouwen-op-het-weerbericht-is-niet-altijd-verstandig~bfe41ced/
2022-07-04||Bergwijn voor recordbedrag naar Ajax, de club van zijn jeugd  ||Van Steven Charles Bergwijn (24) in het shirt van Ajax bestaan schattige foto’s. Hij is een jochie van een jaar of elf als hij poseert met de superspits van toen, Luis Suarez, voor de aftrap van een wedstrijd van het eerste elftal in een volle Arena. Suarez, zakkend door de knieën. Arm om de schouder van de glimlachende Bergwijn. Die staat trots te zijn, bal aan de voeten. Of anders zijn daar foto’s van Bergwijn met Abdelhak Nouri, als jeugdspelers met ruimvallende korte broeken. De snelle aanvaller Bergwijn komt nu naar huis, al is met de reis vanuit Londen een recordbedrag gemoeid; 30 miljoen euro, volgens bepaalde media in Nederland en Engeland. De ondertekening van het contract moet nog geschieden. Bergwijn van Tottenham Hotspur naar Ajax is de in alle opzichten verwachte transfer, met een uiteindelijk fors opgedreven prijs, omdat Engelse clubs blijkbaar nog meer wilden betalen. Alleen: Bergwijn, geboren en getogen in Amsterdam, wilde naar Nederland. Hij ging als jochie van Waterwijk naar Ajax en vertrok daar op zijn dertiende met ruzie, onder meer omdat - volgens de overlevering - zijn vader tijdens een toernooi in Zweden met een witte zakdoek zwaaide naar de trainers. Zoonlief zat op de bank. Ajax stuurde hem weg. Hij en Nouri waren jarenlang een gouden combinatie op de Toekomst. Nouri gaf de passes, Bergwijn sprintte in de diepte en rondde af. Hij vertrok naar PSV, brak door in Eindhoven en verdiende twee jaar geleden een transfer naar Tottenham, ook voor ongeveer 30 miljoen euro. Bij Spurs was hij soms goed, maar hij kreeg weinig speeltijd. Spurs kocht bovendien deze zomer de Braziliaan Richarlison van Everton, voor het dubbele bedrag dat Bergwijn kost. Bij Ajax is trainer Erik ten Hag vertrokken naar Manchester United, dat nog lonkt naar basisspelers als Antony en Lisandro Martinez, terwijl de nieuwe trainer Alfred Schreuder al drie belangrijke krachten is kwijtgeraakt aan andere clubs: Noussair Mazraoui en Ryan Gravenberch gingen naar Bayern, Sébastien Haller naar Borussia Dortmund. Haller was anderhalf jaar geleden de duurste transfer voor Ajax, dat ongeveer 22,5 miljoen betaalde aan West Ham United. Ajax, dat ook linksachter Owen Wijndal (AZ) aantrekt, gaat vermoedelijk nog meer uitgeven aan oud-spelers. Ajax wil spits Brian Brobbey, die een jaar geleden transfervrij naar Leipzig vertrok, waar het hem matig beviel en waar hij vrijwel geen speeltijd kreeg. Ajax huurde hem reeds in de winterstop en wil hem nu kopen, voor een forse afkoopsom. Brobbey wil naar Ajax. Bergwijn wil ook naar Ajax, mede omdat hij zeker wenst te zijn van speeltijd, in verband met het WK eind dit jaar in Qatar. Hij sprak al uitgebreid met trainer Schreuder. Bondscoach Louis van Gaal omarmde de aanvaller, die ondanks weinig ritme een cruciale rol speelde in de kwalificatie voor het toernooi in Qatar. Bergwijn is snel en op veel aanvallende posities inzetbaar. Hij kan overal in de voorhoede uit de voeten, of in een offensieve rol achter de aanvallers spelen. Bij Spurs kwam hij te weinig aan bod voor een speler van zijn kaliber, mede door de aanwezigheid van twee van de beste aanvallers in de Premier League: Son en Kane.||https://www.volkskrant.nl/sport/bergwijn-voor-recordbedrag-naar-ajax-de-club-van-zijn-jeugd~b47742b3/
2022-07-04||België sloot in stilte deal die Iraanse terrorist op vrije voeten kan brengen||Als Brussel Assadolah Assadi terug naar Iran stuurt, zou Teheran mogelijk bereid zijn om Ahmedreza Djalali vrij te laten, een Zweeds-Iraanse wetenschapper die gastcolleges geeft op de Vrije Universiteit Brussel. Hij ging in 2016 voor een wetenschappelijk congres naar zijn geboorteland, werd opgepakt en beschuldigd van spionage, en werd veroordeeld tot de doodstraf. De executie is al enkele keren uitgesteld. Assadolah Assadi wordt beschouwd als het meesterbrein achter een aanslag die op het laatste nippertje is voorkomen. De man werkte als diplomaat op de Iraanse ambassade in Wenen, en had in de zomer van 2018 vanuit Teheran een explosief meegenomen op een gewone lijnvlucht. Omdat hij diplomatieke onschendbaarheid genoot, werd zijn bagage niet gecontroleerd. Assadi gaf de bom vervolgens aan een Iraans koppel dat al langer in België woonde. Zij moesten hem laten afgaan op een massabijeenkomst van de Iraanse oppositie in ballingschap (MEK) in een voorstad in Parijs, maar de Belgische veiligheidsdiensten konden op tijd ingrijpen: onderweg naar de bijeenkomst werden zij opgepakt. Assadi werd in 2021 door de rechtbank in Antwerpen tot 20 jaar cel veroordeeld, de man en de vrouw kregen allebei 18 jaar cel en een vierde terreurlid 17 jaar. De zaak was pijnlijk voor Teheran, omdat de betrokkenheid van de Iraanse autoriteiten er zo duidelijk in naar voren kwam. Iran heeft het proces altijd een ernstige schending van de regels voor diplomatieke immuniteit genoemd. De laatste tijd deed het gerucht de ronde dat Iran bereid was om Djalali te ruilen voor Assadi, maar de Belgische regering stelde dat dit onmogelijk was, ‘omdat er geen juridische basis voor is’. Deze deal zou een oplossing zijn. Djalali is geen Belg, maar als Assadi aan Iran wordt overgedragen, kan dat in Teheran de politieke wil creëren om de wetenschapper gratie te verlenen. Het akkoord werd in maart al getekend, en de Belgische Kamer is ermee akkoord gegaan de zaak met urgentie te behandelen: de ratificatie moet nog voor het zomerreces plaatsvinden. Maar niet iedereen staat te juichen: de Belgische oppositie vreest dat ‘de rechtsstaat op deze manier wordt uitgehold’ en voor de Iraanse oppositie is het idee dat Assadi naar Iran wordt overgebracht een nachtmerrie. Zeker omdat het verdrag beide landen toestaat om gevangenen na overbrenging gratie, amnestie of strafvermindering te verlenen. Assadi zou in Iran dus als een held kunnen worden ontvangen, en daarna zijn werk voor de overheid weer kunnen voortzetten. Volgens advocaat Rik Van Reusel, die Iraanse oppositieleden verdedigde tijdens het proces tegen Assadi, is ‘overduidelijk’ dat het akkoord draait om de ruil tussen Assadi en Djalili. ‘Maar de ene veroordeelde is helemaal geen crimineel, en de ander is dat wel’, zegt hij tegen de Vlaamse krant De Morgen. ‘Assadi zal zo uiteindelijk maar vier jaar hebben gezeten.’||https://www.volkskrant.nl/nieuws-achtergrond/belgie-sloot-in-stilte-deal-die-iraanse-terrorist-op-vrije-voeten-kan-brengen~b5f31ede2/
2022-07-04||De Hollandse Nieuwe is er weer, maar wat weten we daar eigenlijk van?||Nou, nee. Er is weinig ‘Hollands’ aan het visje. Hollandse Nieuwe wordt weliswaar in de Noordzee gevangen, maar door Scandinavische vissers, en verwerkt in Noorse of Deense visfabrieken. Sorry: allemaal marketing-nep. Of aardiger: ‘traditie’. ‘Nieuwe’ omdat het jonge haring is die nog geen kuit heeft geschoten maar zich wel al lekker vet heeft gegeten. Dat hoge vetgehalte – dit jaar wel 22 procent – zorgt voor de malsheid en romigheid. Na 1 september mag de vis geen Nieuwe meer heten, maar ‘maatjesharing’. In Scandinavië en Schotland eten ze de haring ingemaakt of gebakken. Wij Nederlanders (en een handjevol Duitsers en Belgen) zijn de enigen die haring op deze manier eten: ’gekaakt’, licht gepekeld en kort ingevroren. Dat laatste is nodig om de eventuele ‘haringworm’, een ziekmakende parasiet, te doden. Het kaken is ook een Nederlandse uitvinding. De kieuwen en ingewanden van de rauwe haring worden verwijderd, maar de alvleesklier blijft zitten. Die produceert namelijk bepaalde enzymen die ervoor zorgen dat de haring ‘rijpt’. In Nederland hebben we de faciliteiten niet meer om zo grootscheeps haring te verwerken: het gaat om zo’n 180 miljoen vissen. In juni nemen Nederlandse vishandelaren voor een week of zes de Noorse en Deense haringfabrieken over voor de productie van Hollandse Nieuwe. De rest van het jaar verwerken die fabrieken haring voor de Scandinavische markt. Overigens hebben wij de Hollandse Nieuwe vooral te danken aan alle vrouwen uit bijvoorbeeld Polen, Thailand, de Filipijnen of Vietnam die nu in de Scandinavische fabrieken werken. Er zwemt meer dan genoeg: alle haring heeft het MSC-keurmerk voor duurzame visserij. Maar door de hoge brandstofkosten wordt dit jaar een deel van de Nieuwe ‘doorgedraaid’ tot vismeel voor bijvoorbeeld veevoer – niet zo duurzaam dus. Dan mogen de boten namelijk grotere hoeveelheden vis tegelijk vervoeren, wat goedkoper is. Heel gezond. De vis is eiwitrijk en zit vol gezonde omega-3-vetzuren!||https://www.volkskrant.nl/beter-leven/de-hollandse-nieuwe-is-er-weer-maar-wat-weten-we-daar-eigenlijk-van~bbd0569c/
2022-07-04||Hoe een goede jump het verschil kan maken: ‘Je gooit je fiets naar voren en je lijf naar achteren’||Op de finishfoto van de derde etappe van de Ronde van Frankrijk van zondag is te zien hoe Dylan Groenewegen zijn fiets zover mogelijk naar voren duwt . Zijn hoofd weggestoken tussen zijn schouders, zijn billen ver achter zijn zadel, de armen volledig uitgestrekt. Naast hem doet Wout van Aert op de finish in Sönderborg hetzelfde. Net als Jasper Philipsen op de derde plaats. Ze doen dat niet zomaar. Wie zijn voorwiel naar voren drukt, boekt terreinwinst. Zo simpel is het. ‘Je gooit je fiets naar voren en je lijf naar achteren en dat zo hard mogelijk’, zegt Jean-Paul van Poppel. Als sprinter won hij negen touretappes en zijn zoon Danny werd zaterdag vierde in de rit naar Nyborg. Van Poppel senior weet waarover hij het heeft. ‘Er wordt niet vaak over gesproken, maar een goede jump doet ertoe.’ Het verschil tussen Groenewegen en Van Aert was minimaal. De uitslag had zomaar andersom kunnen zijn. Van Poppel wijst erop dat er nog ruimte zit tussen het zadel van Van Aert en zijn romp. Had de Belg zijn borst op het zadel gelegd, dan had hij de twee centimeter die hem scheidde van de zege misschien kunnen overbruggen. ‘Want daar gaat het om: je borstbeen op je zadel en je kont zowat op je achterwiel.’ Van Poppel oefende in zijn koersperiode eind jaren tachtigen begin jaren negentig het trucje in trainingen. Niet gestructureerd, maar spelenderwijs. Als hij met een collega voor de gein een sprintje deed hoorde het er standaard bij. Het betaalde zich uit. ‘Ik herinner me een rit in de Ronde van Spanje waar ik dacht derde te worden, maar die ik toch won.’ Een echte specialist was hij desondanks niet, anders dan zijn concurrent Eric Vanderaerden. De Belg beheerste het tot in de puntjes. ‘Dan dacht ik ruim te winnen, met een meter voorsprong en dan kwam hij nog heel dichtbij. Hij was wat dat betreft een goed voorbeeld voor me.’ In werkelijkheid zal een renner geen meter goedmaken, al voelt het volgens Van Poppel wel zo. ‘En dertig tot veertig centimeter pak je sowieso.’ Zeker Van Aert, die met 1,90 meter een van de langsten is die zich in de massasprint mengt, kan veel centimeters sprokkelen. Hij kan zijn ledematen beter benutten dan Groenewegen die met 1,77 meter een stuk kleiner van stuk is. Helemaal op achterstand staat Caleb Ewan, met 1,65 een van de kleinsten van het peloton. Dat brak hem in de zesde etappe van de Ronde van Italië van dit voorjaar nog op. Tegen Arnaud Démare (1,82 meter) kwam hij lengte tekort. In deze Tour heeft de Australiër zich vooralsnog niet laten gelden in de sprint en is niet eens aan een jump voor de zege toegekomen. De timing is cruciaal. ‘Momentum zoeken’, noemt Van Poppel het. Dat geldt niet alleen in de massasprint. Michal Kwiatkowski dankte dit voorjaar in de Amstel Gold Race zijn zege aan zijn uitgestrekte armen in de sprint-à-deux met Benoit Cosnefroy. De Fransman drukte pas na de finishlijn zijn fiets naar voren. Veel te laat. Volgens Van Poppel zijn veel renners in hun razende vaart naar de eindstreep sowieso geneigd om te laat hun jump in te zetten. Dat is zonde. Het is een beetje als het aantikken in het zwemmen. Het komt heel precies. ‘Je moet het zo doen dat je precies de finishlijn raakt als je helemaal uitgestrekt bent.’ Niet elke massasprint gaat even hard en dus is het moeilijk te zeggen op hoeveel meter voor de eindstreep de fiets exact voorwaarts gegooid dient te worden. Van Poppel: ‘Het zal zo’n zes tot tien meter voor de finish zijn, maar dat doe je op gevoel.’ Te ver voor de finish de armen strekken en over het zadel naar achteren wippen is ook funest. Niet alleen verliest een renner snelheid als hij te vroeg stopt met trappen, maar ook is die uitgestrekte houding niet lang vol te houden. Het is een elastische manoeuvre: na het uitstrekken volgt snel het terugveren. Dat kan ook niet anders, legt Van Poppel uit. ‘Je moet echt terugkomen, anders ben je stuurloos.’ De komende dagen zullen de sprintspecialisten hun jump niet inzetten, tussensprints daargelaten. De volgende vlakke rit met kans op een massasprint staat pas op zondag 17 juli op de planning. Maar dan weet volgens Van Poppel iedereen wat hem te doen staat. ‘Alle sprinters weten dat een goede jump het verschil kan maken.’||https://www.volkskrant.nl/sport/hoe-een-goede-jump-het-verschil-kan-maken-je-gooit-je-fiets-naar-voren-en-je-lijf-naar-achteren~b765d377/
2022-07-04||Boeren blokkeren distributiecentra: ‘Hoe durft-ie te gaan rijden’||Boerendochter Daniëlle Hoeve (18) startte maandagmorgen om 4 uur de motor van de trekker van haar ouders. Nu leunt ze tegen het wiel van de groene John Deere, die pal voor de poort voor het distributiecentrum van Albert Heijn in Zaandam geparkeerd staat. Hoeve’s John Deere wordt geflankeerd door zo’n 25 andere boerenvoertuigen, allemaal uit de omgeving van Waterland. ‘Hongersnood dreigt, Den Haag zwijgt’ valt er op een gierwagen rechts te lezen. Aan de trekker links hangt een omgekeerde Nederlandse vlag. Tussen de voertuigen in staan groepjes boeren rustig met elkaar te praten. Met één oog houdt Hoeve de politie in de gaten, die de boeren ertoe probeert te bewegen om de weg weer vrij te maken voor de vrachtwagens van Albert Heijn. ‘Alles uit de supermarkt komt van de boer’, zegt ze. ‘We willen laten merken wat er gebeurt als de boeren straks allemaal failliet zijn door de stikstofplannen van het kabinet. Dan ligt er namelijk ook geen eten meer in de schappen.’ Actievoerende boeren blokkeerden maandag in totaal twintig distributiecentra, de helft van het totale aantal. Het Centraal Bureau Levensmiddelenhandel (CBL), de brancheorganisatie van supermarkten, sloeg ’s middags alarm. De schappen dreigen leeg te raken als de blokkades doorgaan, en de branche zal voor miljoenen euro’s schade lijden. Toen de boerenactiegroep Farmers Defence Force (FDF) eind 2019 dreigde distributiecentra vlak voor de drukke kerstperiode te blokkeren, spande het CBL een kort geding aan. De rechter verbood de acties en legde een dwangsom op van 100 duizend euro per locatie. Omdat FDF de acties nu niet coördineert, kan het CBL niet teruggrijpen op de rechterlijke uitspraak. ‘Maar alle opties liggen nog open, we kijken hoe de acties zich ontwikkelen’, zegt een woordvoerder van het CBL. De gevolgen van de blokkades waren maandag direct voelbaar. Albert Heijn, dat in totaal zes distributiecentra heeft, annuleerde onlinebestellingen vanwege blokkades van de centra in Geldermalsen en Utrecht. Lidl meldt bordjes in de winkels te hebben geplaatst: ‘Door landelijke boerenacties inzake de stikstofcrisis zijn in dit filiaal helaas niet alle artikelen voorradig.’ Jumbo werd het zwaarst getroffen: een woordvoerder meldt dat vijf van de zes distributiecentra zijn versperd. Bij het distributiecentrum van AH in Zaandam zijn het niet de boeren die het luidst protesteren tegen de stikstofplannen van het kabinet, maar de omstanders die zich solidair tonen. ‘NSB’er’, gilt een vrouw in bloemetjesjurk naar een politieagent die op een motor voorbijrijdt. Ze rent met de tractoren mee en wappert met een rode boerenzakdoek. ‘Wakkere’, noemt ze zichzelf. Ze zegt de boeren te steunen om de ‘manipulatie door Den Haag’ tegen te houden. Langs de kant van de weg staat ook een drietal vrachtwagenchauffeurs. Als de eerste bevrijde vrachtwagen het distributieterrein af rijdt, joelen de truckers hun collega uit. ‘Hoe durft-ie te gaan rijden’, zegt een chauffeur met een logo van vervoerder Simon Loos op zijn borst. ‘Wij staken, want wij staan achter de boeren.’ De aanvoerketens van supermarkten zijn zeer gevoelig voor verstoringen, zegt Laurens Sloot, bijzonder hoogleraar ondernemerschap in de detailhandel aan de Rijksuniversiteit Groningen. Opslag in distributiecentra is zo precies mogelijk afgesteld op de vraag van supermarkten, met name als het om versproducten gaat. ‘Het is dus niet zo dat als je de helft van je distributiecentra kwijt bent, de andere helft dat zomaar over kan nemen. Dan zouden die twee keer zo groot zijn als noodzakelijk.’ In de praktijk zullen ketens de capaciteit proberen te verdelen, om zich ervan te verzekeren dat met name versproducten nog zoveel mogelijk worden geleverd. Toch zouden in het hele land tekorten ontstaan. Leveranciers kunnen hun spullen ook niet meer kwijt, en blijven ermee zitten. Sloot: ‘De hele aanvoerketen komt vast te zitten.’ Het gaat dan met name om leveranciers van verse producten. Ook veehouders raken hun producten dus moeilijker kwijt, zegt hij. ‘Alle opslag komt na een paar dagen vol te zitten door een gebrek aan koelcapaciteit.’ Ingrijpen dus? Daarvoor pleit het CBL maandag wel, maar landelijk politiechef Willem Woelders zegt tegen persbureau ANP dat elk distributiecentrum afzonderlijk over ingrijpen overlegt met burgemeester en politie. Tegelijkertijd vindt Woelders dat de centra beter in overleg kunnen gaan met de actievoerders. ‘Dan kun je ze misschien beter beïnvloeden.’ In Zaandam valt het besluit ‘ingrijpen’. Tegen half 11 maandagochtend gehoorzamen de boeren aan de orders van de politie om te vertrekken. Onder luid getoeter rukt de stoet tractoren op. Waar boerendochter Hoeve nu naartoe gaat, weet ze nog niet. ‘Maar in ieder geval nog niet naar huis.’ Als het getoeter van de laatste tractor uitgestorven is en de stoet Albert Heijn-vrachtwagens weer op gang is gekomen, bindt de solidaire vrouw uit de buurt de boerenzakdoek in haar haren en stapt ze weer op haar fiets. Ook zij is nog niet klaar met actie voeren. ‘Nu gaan we naar huis om spandoeken te maken.’||https://www.volkskrant.nl/nieuws-achtergrond/boeren-blokkeren-distributiecentra-hoe-durft-ie-te-gaan-rijden~b9956e12/
2022-07-04||Gooiers molotovcocktail bij Groningse journalist ‘zijn opgejut, compleet gehersenspoeld, het slachtoffer van kwade tongen’ ||Als één ding maandag in de Groningse rechtbank duidelijk werd, dan is het hoe fnuikend de fabeltjesfuik kan zijn. Getekend door seksueel misbruik in zijn eigen jeugd en digitaal opgejut door verspreiders van complottheorieën, raakte Tjeerd P. (32) erin verzeild. Het Openbaar Ministerie eiste maandag vijf jaar cel en tbs onder voorwaarden tegen hem en Jaimy W. (33), omdat ze een molotovcocktail naar binnen gooiden bij journalist Willem Groeneveld van het Groningse stadsblog Sikkom. Was er sprake van een ‘aanslag op de persvrijheid’, zoals justitie claimt? Of van een onnozele maar tamelijk ongevaarlijke actie van iemand bij wie het leven zelden meezat, een ‘dronken meeloper’? Over de gebeurtenissen die plaatsvonden in de nacht van 19 augustus viel amper te twisten. De twee waren vol in beeld bij de beveiligingscamera toen ze rond 02.45 uur drie zelf gefabriceerde molotovcocktails aanstaken, waarvan P. er één door het glas in de voordeur van de woning van Groeneveld en zijn vriendin naar binnen gooide. Gedeelde berichtjes met daarin het huisadres van Groeneveld en wat hem aangedaan moest worden, vertelden de rest van het verhaal. Dat begon bij een twist tussen Groeneveld en Joost K., de complottheorieverspreider die vorige week werd veroordeeld tot vijftien maanden cel wegens opruiing. Groeneveld nam diens waanzinverhalen over satanistische pedofielennetwerken op Sikkom openlijk op de korrel: ‘Die gast is redelijk koekoek.’ K. verklaarde vervolgens in een video dat Groeneveld een ‘misdadige journalist’ was, ‘nog erger dan de NSB tijdens de Tweede Wereldoorlog’. Tjeerd P. (32) deelde het filmpje. Juist in coronatijd had hij gelijkgestemden gevonden met wie hij het wantrouwen jegens autoriteiten deelde, stammend uit een getroebleerde jeugd. Hij ging naar demonstraties en werd in een digitale bubbel gezogen. ‘Ik voelde voor het eerst de liefde die ik nooit gekregen heb’, verklaarde hij. Dat Groeneveld K. belachelijk maakte, raakte hem - zelf slachtoffer van seksueel misbruik. ‘In mijn optiek kwamen we voor goede dingen op, maar werden we constant belachelijk gemaakt.’ De 33-jarige medeverdachte Jaimy W. stelde Groeneveld niet eens te kennen. Naar de coronademonstraties kwam hij naar eigen zeggen alleen voor de gezelligheid. Psychologen typeerden zijn leven als ‘leeg, instabiel en doelloos’. Zijn twee kinderen mocht hij niet zien. P. vond in hem een drinkebroer en een handlanger. Over Groeneveld: ‘Zulke mensen verdienen het om in angst te gaan leven. Ik ben al iets van plan.’ De spuitbus die hij bij de Action kocht om het huis van de journalist mee te bekladden, begaf het . Plan B: brandbommen, bierflesjes gevuld met spiritus en een lont van wc papier. Dat die lont uit de fles gleed, zei de officier van justitie, was ‘puur geluk’ en voorkwam grotere schade dan de brandplek in de hal. Maar de actie had de dood tot gevolg kunnen hebben. De daad moet volgens het OM in een bredere context worden gezien van geweld tegen journalisten. ‘Groeneveld moest het ontgelden, omdat hij kritisch was. Zonder persvrijheid geen democratische rechtsstaat. Maar die persvrijheid staat onder druk door intimidatie en geweld.’ Vandaar de hoge strafeis. Al merkten deskundigen beide verdachten aan als verminderd toerekeningsvatbaar. Omdat het herhalingsrisico hoog wordt ingeschat, is hulpverlening essentieel. Groenevelds partner vertelde geëmotioneerd hoe zij nog dagelijks leeft met de angst die in die augustusnacht ontstond. De journalist zelf zei op veel momenten compassie te voelen met de mannen, leeftijdsgenoten die niet vaak geluk hadden gehad in het leven. Tegelijkertijd hield hij hen verantwoordelijk. ‘Ze zijn opgejut, compleet gehersenspoeld, het slachtoffer van kwade tongen. Ons leven hebben ze op het spel en op de kop gezet, hun eigen leven hebben ze vergooid. Deze zaak is groter dan ons leed, dit staat voor een gevaarlijke maatschappelijke ontwikkeling.’ Tegen deze sociaal-maatschappelijke duiding stond een forensisch-technisch verweer. De advocaten van verdachten betwistten met een rapport van het NFI in de hand dat er ooit sprake was geweest van levensgevaar. Zelfs als Groeneveld niet wakker was geworden, waren de ‘waardeloze’ molotovcocktails, met een vlam ‘zoals onder een fonduepan’ zijn ‘uitgegaan als een nachtkaars’. P. kwam tot de daad omdat hij ‘persoonlijk gekrenkt’ was, niet door wat Groeneveld schreef over corona. En W. was in zijn ‘dronken baldadigheid’ dom geweest, erkende diens raadsman. ‘Oliedom. Verdient hij een straf? Ja. Was dit een poging tot moord? Nee.’ De uitspraak volgt over twee weken. Maar maandag zaten er in de rechtbank alleen verliezers, constateerde Groeneveld. Met als enige lichtpuntje misschien dat Tjeerd P. verklaarde in de gevangenis complottheorieën te hebben afgezworen. ‘Het is gewoon niet waar.’||https://www.volkskrant.nl/nieuws-achtergrond/gooiers-molotovcocktail-bij-groningse-journalist-zijn-opgejut-compleet-gehersenspoeld-het-slachtoffer-van-kwade-tongen~b8163dc9/
2022-07-04||Israëlische kogel doodde Shireen Abu Akleh, maar ‘niet met opzet’ ||De kogel was zaterdag door Palestijnse autoriteiten aan Amerikaanse forensische experts overhandigd, in de hoop dat die de impasse in het onderzoek naar Abu Aklehs dood zouden kunnen doorbreken. De Palestijnen en de Israëli’s zijn het fundamenteel oneens over de toedracht van haar dood. De Amerikaanse conclusie komt nagenoeg overeen met de Israëlische versie van de gebeurtenissen, en helpt de partijen niet veel verder. De Palestijnse minister Hussein al-Sheikh reageerde maandag met de mededeling dat de Palestijnen de zaak bij de internationale gerechtshoven zullen aankaarten. Hij wil dat Israël verantwoordelijk wordt gehouden voor de dood van de journalist. ‘We zullen geen pogingen toestaan de waarheid te verbergen.’ Shireen Abu Akleh werd op 11 mei bij een Israëlische militaire aanval op het vluchtelingenkamp Jenin op de Westelijke Jordaanoever doodgeschoten. De dood van een van de bekendste journalisten in de regio schokte de wereld, maar nog schokkender waren de beelden van haar begrafenis, een dag later. Daarop was te zien hoe Israëlische ordetroepen de begrafenisstoet aanvielen, waarbij enkele dragers de kist moesten loslaten om stokslagen te ontwijken, zodat de kist met het stoffelijk overschot half op de grond viel. Uit eigen onderzoek van Al Jazeera, op basis van een foto van de kogel, werd geconcludeerd dat het een kogel van het kaliber 5,56 millimeter was: het kaliber dat past bij M4-geweren die door het Israëlische leger worden gebruikt. De groene punt wees er bovendien op dat het om Amerikaanse munitie ging die was ontwikkeld om kogelwerende vesten te doorboren. Ook The New York Times  onderzocht de zaak: de krant kwam, onder meer op basis van ooggetuigenverklaringen, tot de conclusie dat de kogel was afgevuurd door een lid van een Israëlische elite-eenheid. Dat onderzoek gaf voeding aan het idee dat Israël doelbewust op Shireen Abu Akleh had geschoten. Het Amerikaanse ministerie van Buitenlandse Zaken baseert zich nu op de Amerikaanse forensische experts en op conclusies van eerdere Palestijnse en Israëlische onderzoeken. Het bevestigt dat de journalist zo goed als zeker is gedood door een Israëlische kogel, maar dat er geen doorslaggevend bewijs is dat die kogel echt voor haar was bestemd. Ze had vermoedelijk gewoon pech, zeggen de Amerikanen. ‘Er is geen reden te geloven dat dit opzet was, eerder was het een gevolg van de tragische omstandigheid van een door het Israëlische leger geleide operatie tegen de Palestijnse Islamitische Jihad.’ De operatie op de Westoever volgde op een reeks terroristische aanslagen in Israël. Palestijnen houden vol dat Shireen Abu Akleh wel doelbewust is doodgeschoten. Na lange aarzeling gaven ze de kogel zaterdag aan de Amerikanen. Alleen onderzoek van de kogel had kunnen vaststellen met welk geweer er was geschoten en mogelijk zelfs door wie. Maar volgens de onderzoekers was de kogel zo zwaar beschadigd dat dat niet meer mogelijk was. De dood van Abu Akleh en de onenigheid over de omstandigheden werpen een schaduw op de komst van de Amerikaanse president Joe Biden. Deze brengt van 13 tot 16 juli een bezoek aan Israël en aan de Westelijke Jordaanoever.||https://www.volkskrant.nl/nieuws-achtergrond/israelische-kogel-doodde-shireen-abu-akleh-maar-niet-met-opzet~bc86eb45/
2022-07-04||Sancties Mali en Burkina Faso geschrapt na belofte van coupplegers om verkiezingen te houden||Dat maakte de voorzitter van Ecowas (Economische Gemeenschap van West-Afrikaanse Staten) Jean-Claude Kassi Brou zondagavond bekend tijdens een topbijeenkomst in de Ghanese hoofdstad Accra. De beslissing van de regionale organisatie komt nadat de militaire junta van Mali een democratische overgang van de macht voorstelde. In januari werden de sancties tegen Mali opgelegd, toen bekend werd dat coupplegers de geplande verkiezingen niet door lieten gaan. Maar volgens de junta zal er middels een nieuwe kieswet in maart 2024 weer verkiezingen worden gehouden in het West-Afrikaanse land. De West-Afrikaanse leiders benadrukten dat het niet de bedoeling is dat de Malinese coupplegers die nu aan de macht zijn, zichzelf in maart 2024 verkiesbaar stellen. Ook betekent het opheffen van de sancties niet dat Mali weer deel uit mag maken van het economisch blok. ‘De staatshoofden hebben besloten om de schorsing van Mali uit Ecowas te handhaven tot de terugkeer naar de constitutionele orde’, zei Brou. De sancties worden per direct opgeheven, wat betekent dat de grenzen weer opengaan en dat regionale diplomaten naar Bamako zullen terugkeren. Ook de militaire machthebbers van Burkina Faso kregen goed nieuws: de economische en financiële sancties tegen hun land worden tevens opgeheven. De militaire leiders van West-Afrikaanse landen aanvaardden de belofte van de Burkinese junta, die net als de leiders van buurland Mali beloofden de constitutionele orde binnen 24 maanden te herstellen. Aanvankelijk wilden de Burkinese machthebbers pas over drie jaar verkiezingen opzetten, maar dat voorstel werd door de leden van Ecowas niet geaccepteerd. De sancties van Guinee, het derde land in de regio waar onlangs een staatsgreep plaatsvond, blijven gehandhaafd. Het voorstel van de militaire leiders die er sinds september aan de macht zijn, werd afgewezen. Zij willen over drie jaar weer verkiezingen uitschrijven, maar daar gingen de West-Afrikaanse leiders niet mee akkoord. Als zij voor het eind van deze maand niet met een acceptabel overgangsplan komen, zal Ecowas Guinee meer sancties opleggen. Momenteel gelden er alleen individuele sancties tegen de militaire leiders en hun families. Het opheffen van de sancties is goed nieuws voor de machthebbers in Mali. Het land ligt niet aan zee, en is voor een groot deel afhankelijk van de import van goederen. Nu de land- en luchtgrenzen weer opengaan komt het West-Afrikaanse land na meer dan een halfjaar uit het isolement. De afgelopen jaren werden er zowel in Mali, Guinee als Burkina Faso staatsgrepen gepleegd. De golf aan coups begon in Mali: daar zetten militairen in augustus 2020, onder leiding van kolonel Assimi Goïta, de gekozen president Ibrahim Boubacar Keïta af. Tijdens een tweede staatsgreep, negen maanden later, riep Goïta zichzelf uit als president. In september 2021 werd de Guineese president Alpha Condé gevangengenomen door de strijdkrachten van het land voordat hij werd afgezet, en in januari dit jaar moest Roch Marc Christian Kaboré in Burkina Faso plaatsmaken voor militair Paul-Henri Sandaogo Damiba.||https://www.volkskrant.nl/nieuws-achtergrond/sancties-mali-en-burkina-faso-geschrapt-na-belofte-van-coupplegers-om-verkiezingen-te-houden~b63d59cb/
2022-07-04||Gedreven volksverheffer die beter was met sterren dan met mensen||Zijn einde was ook in een ander opzicht exemplarisch voor Voets levenswijze. De cardioloog had hem na een aderverkalking nog gewaarschuwd: ga niet, het kan je dood worden. Die waarschuwing negeerde de 89-jarige Voet. ‘Zijn koppigheid heeft hem ook tijdens zijn leven veel gekost’, zegt dochter Esther. Voet groeide op in Zaandam. Zijn vader werkte zich op van ‘krullenjongen’ (timmermansknecht) tot architect. Jan was de jongste van vijf, de volgende in de rij was acht jaar ouder. Het maakte hem tot het oogappeltje van zijn vader. Die zou zijn leven lang zijn idool blijven. Vader ontwierp ook de koepel van de sterrenwacht in Oostzaan, die ze samen bouwden. Diens – vredige – dood zou hij nooit helemaal verwerken. Voet streefde naar verspreiding van een waarheidsgetrouw en op wetenschap gebaseerd wereldbeeld. Maar het was op een christelijke lagere school waar hij zich na de kweekschool opwerkte tot hoofdonderwijzer. Veel oud-leerlingen herinneren zich hoe gepassioneerd en vol van kennis hij onderwees: een ‘wandelende encyclopedie op bijna elk gebied’. Dochter Esther: ‘Hij had de gave om in klas 6 Einsteins relativiteitstheorie simpel uit te leggen.’ School werd ook een strijdperk. Dat hij de evolutietheorie onderwees en seksuele voorlichting gaf, ging er bij het christelijke schoolbestuur niet in. De aarde was immers in zes dagen geschapen en pas een paar duizend jaar oud. Bij het gezin werden zelfs kogelbrieven bezorgd. Hoofdonderwijzer kon Voet niet blijven, toch hield hij stand. Met als ultieme beloning dat hij later van de burgemeester in het voormalige schoolgebouw de publiekssterrenwacht mocht beginnen. Het was Voets missie om het volk te verheffen met kennis, zegt Jan de Jong. De secretaris van de Weer- en Sterrenkundige Kring Zaanstreek ontmoette Voet in de jaren zeventig. ‘Een eigenwijze man, zoals hoofdonderwijzers kunnen zijn. Dat gaf weleens wrijving.’ Maar als Voet een lezing gaf – ‘een cursus’, zei hij zelf – was hij in zijn nopjes. ‘Dan schreef hij het bord vol. Voor vragen had hij geen tijd.’ Voet werd meermaals onderscheiden voor zijn inspanningen. Maar zijn gedrevenheid had ook schaduwzijden. Hij liet anderen weinig ruimte. ‘Hij was nieuwsgieriger naar het heelal dan naar de mensen om zich heen’, zegt dochter Esther. ‘Hij ging voor zijn gelijk in plaats van voor zijn geluk.’ Had hij maar voor de muziek gekozen, dacht ze vaak – haar vader speelde prachtig piano. Thuis was vaders wil wet, tegenspraak duldde hij niet. Zelf werd ze op haar 16de uit huis gezet. Ook vervreemdde hij zijn vrouw en zijn twee zoons van zich. En in de sterren vond Voet ook niet het antwoord op alle levensvragen. Op latere leeftijd dacht hij na over parallelle universa. Esther weet nog hoe ze als klein meisje eens een vogeltje vond dat te grazen was genomen door een kat. Het diertje redde het niet. ‘Waarom leven we als we doodgaan?’, vroeg ze haar vader. ‘Dat moet je later zelf maar uitzoeken’, antwoordde hij.||https://www.volkskrant.nl/mensen/gedreven-volksverheffer-die-beter-was-met-sterren-dan-met-mensen~b8e06665/
2022-07-04||Van de Zandschulp ten onder tegen zijn jeugdheld Nadal||Hij had gehoopt om Rafael Nadal pijn te kunnen doen, maar ook op het snelle gras van Wimbledon ondervond Botic van de Zandschulp hoe lastig het is om de 22-voudig grandslamkampioen te verslaan. De 26-jarige Nederlander verloor in de vierde ronde in drie sets van zijn jeugdidool (4-6, 2-6, 6-7). Voor Van de Zandschulp was het de tweede keer dat hij tegenover Nadal stond. Vijf weken geleden speelden zenuwen hem parten in de derde ronde op Roland Garros. Bij zijn debuut op Centre Court oogde de toch al introverte Van de Zandschulp een stuk rustiger, al was het verschil nagenoeg even groot. Na een spannende eerste set, waarin Van de Zandschulp zijn kwaliteiten toonde, liep de 36-jarige Spanjaard eenvoudig weg. Een opleving richting het einde van de derde set mocht Van de Zandschulp niet meer baten. Leeftijd is slechts een getal, bewees Nadal nog maar eens. Bij zijn debuut in de tennistempel serveerde Van de Zandschulp niet goed genoeg en sloeg te veel onnodige fouten om het de recordkampioen echt lastig te kunnen maken. Nadal liet zien dat zijn vorm groeiende is. De mondiale nummer 4 jaagt, na 2008 en 2010, op zijn derde titel in Londen. Daniil Medvedev, de Russische nummer één op de wereldranglijst, zei al eens dat Van de Zandschulp de speler is met misschien wel de hardste slagen en ook tegen Nadal bewees de tennisser uit Veenendaal door muren heen te kunnen slaan. Toch was het de geslepen Spanjaard die de belangrijke punten wist te pakken, zoals het een groot speler betaamt. Van de Zandschulp schonk Nadal op 4-4 in de eerste set twee breekpunten toen hij een cruciale dubbele fout sloeg. De Spanjaard rook zijn kans en ging als een hongerig dier op zijn prooi af. Zo zat Van de Zandschulp gevoelsmatig dichtbij, maar toch ook niet. Het was een mentale tik die hij niet meer te boven kwam. Het lukte de mondiale nummer 25 niet om voor de tweede keer de kwartfinale op een grandslamtoernooi te halen. Vorig jaar reikte hij verrassend tot de laatste acht op de US Open. De tien jaar oudere Nadal bereikte maandag voor de 47ste keer de kwartfinale op een grandslamtoernooi. De recordkampioen maakt nog steeds kans op zijn eerste ‘calendar grand slam’, het winnen van alle vier de grandslamtoernooien in hetzelfde jaar. Hij schreef de Australian Open en Roland Garros al op zijn naam. Iets wat door het broze gestel van de Spanjaard lang voor onmogelijk werd gehouden. Een blessure aan zijn linkervoet speelt hem al langer parten. Zijn veertiende titel op Roland Garros veroverde hij met een verdoofde voet. In aanloop naar Wimbledon liet hij een zenuw in zijn voet een beetje verbranden om de pijn te onderdrukken. In Londen lijkt hij weinig hinder te ondervinden van zijn voet. Voor Van de Zandschulp was het de eerste keer dat hij de vierde ronde op Wimbledon wist te halen, maar opnieuw bleek Nadal een te hoge drempel om te nemen. De Spanjaard heeft op Wimbledon altijd even nodig om aan de ondergrond te wennen, maar oogde tegen Van de Zandschulp als de beste versie van zichzelf. Hij sloeg slechts 17 onnodige fouten, tegenover 34 voor Van de Zandschulp. Na twee uur en 22 minuten tennissen had Nadal zijn werk gedaan en wist Van de Zandschulp dat het hem opnieuw niet was gelukt om zijn jeugdheld te verslaan.||https://www.volkskrant.nl/sport/van-de-zandschulp-ten-onder-tegen-zijn-jeugdheld-nadal~b1dd6268/
2022-07-04||Dit is een van de laatste ziekenhuizen aan het front in Oekraïne: ‘Als ik ga schuilen in de kelder, kan ik geen gewonden meer helpen’||Hoofddokter Anna Sjtsjerbak komt net uit een kamer waar twee oudere vrouwen bijkomen van de operatieve verwijdering van stukjes granaat uit hun ledematen, als ze weer dat ene, eentonige geluid hoort. Het komt van buiten en galmt over de verlaten stad. Túúúúú. Meer dan tweehonderd Oekraïense ziekenhuizen zijn al aangevallen door het Russische leger, zo stelt de Wereldgezondheidsorganisatie. Het ziekenhuis van Sjtsjerbak in Kramatorsk behoort tot de laatst overgebleven medische instellingen aan het front in de Donbas, dat elke dag dichterbij komt: afgelopen weekend viel de laatste stad in de provincie Loehansk en nog geen 10 kilometer ten noorden van Kramatorsk ligt de stad Slovjansk nu vol onder vuur. Toch reageert Sjtsjerbak niet op de sirene die afgaat zodra er Russische raketten in het Oekraïense luchtruim zijn gedetecteerd. ‘Och, die sirene loeit hier bijna onafgebroken’, zegt ze. ‘Als ik in de kelder ga zitten, kan ik geen gewonden meer helpen.’ En nergens in Oekraïne zijn zo veel gewonden als hier in de Donbas. Ambulances rijden af en aan door de lege straten. Sommige gaan in een keer door naar ziekenhuizen in veiliger gebied, maar vaak zijn patiënten zo ernstig gewond dat ze de reis niet zouden overleven. Dan maar opereren in oorlogsgebied. Sjtsjerbak heeft nog acht chirurgen en vier anesthesisten over. De meeste werknemers van haar ziekenhuis in Kramatorsk zijn gevlucht nadat Rusland in april het treinstation van de stad had gebombardeerd. Die dag vonden er 64 operaties plaats in het kleine ziekenhuis. Twee patiënten overleden op de operatietafel, twee anderen waren al dood toen ze werden binnengebracht. ‘Het is eng om te zeggen, maar we zijn nu wel gewend aan het soort verwondingen dat bij ontploffingen hoort’, zegt Sjtsjerbak, die opgroeide in Donetsk, de stad die sinds 2014 bezet is. Maar waar ze niet aan kan wennen, is het soort patiënten dat hier elke dag binnengedragen wordt: kerngezonde mensen, vaak jong en toch soms niet meer te redden. ‘We weten allemaal dat we ziek kunnen worden en dan kun je een behandelplan maken, maar verwondingen van de oorlog komen plotseling en zijn dramatisch. We moeten moeders vertellen dat hun kind is overleden.’ Haar eigen kinderen heeft ze weggebracht naar een gebied ver van de bombardementen. Daarna keerde ze terug naar haar ziekenhuis, dat versterkt is met zandzakken voor de ramen en dat op verzoek van het personeel hier niet met naam wordt genoemd. Sjtsjerbak: ‘Ik ben hier nodig.’ De medische zorg in de Donbas staat onder immense druk door de Russische invasie. President Volodymyr Zelensky zei vorige maand dat er dagelijks 100 Oekraïense militairen omkomen en 500 gewond raken. De burgerslachtoffers komen daar nog bovenop. Het leed is te zien in de vermoeide gezichten van de overgebleven zorgverleners langs het front. Dag en nacht voeren ze operaties uit om levens te redden. Lichtere zorg wordt hier niet meer geleverd. Het aantal gewonden is zo hoog dat ambulances geregeld meer dan één patiënt tegelijk vervoeren. ‘We zaten met z’n vijven achterin’, zegt Oleg Chvan over zijn noodevacuatie uit de stad Lysytsjansk. ‘Mensen van het leger hebben mijn wond rond lunchtijd verbonden, maar ik was pas om 11 uur ’s avonds bij een ziekenhuis, want bijna alle ziekenhuizen lagen vol.’ Chvan, een 34-jarige werknemer van een olieraffinaderij, vertelt dat hij en andere inwoners van Lysytsjansk beslissingen om te schuilen lieten afhangen van hoe dichtbij het gefluit van de raketten en de daaropvolgende knallen klonk. Toen hij vlak bij zijn huis explosies hoorde, rende hij de tuin in, naar zijn voorraadkelder voor ingemaakte groenten. Hij was net te laat. Op de trap naar beneden boorde een granaatscherf een diep gat in zijn rechterarm. De 62-jarige Tamara was wel op tijd in een kelder, maar die bleek niet veilig onder het geweld van de Russische artillerie. ‘Een explosief ontplofte op de treden van de kelder’, zegt Tamara, die niet met achternaam in de krant wil uit vrees voor repercussies tegen familieleden – haar dorp is bezet door het Russische leger. Op het bed naast haar ligt een gewonde vrouw te huilen, omdat ze niet weet of haar man nog leeft sinds de Russische beschietingen van haar huis, waarbij ze in haar been werd geraakt. Een kamer verder wacht een blinde man uit Lysytsjansk op de amputatie van zijn linkerbeen. De meeste slachtoffers vallen bij de strijdkrachten. Ze maken vaak geen schijn van kans tegen de Russische luchtmacht en artillerie, die hele steden verpulveren en geen schuilmogelijkheden overlaten voor Oekraïense militairen. ‘Ik ben nauwelijks aan schieten toegekomen’, zegt Oleksandr, een infanterist die om veiligheidsredenen niet herkenbaar in de krant mag van het Oekraïense leger. Hij raakte gewond na slechts twee weken aan het front, die vooral bestonden uit schuilen voor de Russische artillerie. ‘We werden elke dag gebombardeerd’, vertelt hij vanuit zijn bed in een ziekenhuis in Dnipro. ‘Ik heb zelfs geen enkel echt gevecht gevoerd.’ De Oekraïense legerleiding zegt Rusland niet tegen te kunnen houden zonder een forse toename van de wapenleveranties uit het Westen. Vorige maand ging Severodonetsk verloren en afgelopen weekend viel ook Lysytsjansk, de enige stad in de provincie Loehansk die nog niet in Russische handen was. Oekraïense militairen raken gedemotiveerd door de Russische overmacht. ‘Als wij 5 tot 10 mortiergranaten afschoten, dan kregen we er 30 tot 40 terug’, zegt Maxim, een 22-jarige sergeant die twee maanden in Severodonetsk vocht, tot hij eind mei in zijn been werd geschoten bij gevechten in het centrum van de stad. Op dat moment zaten veel soldaten er al doorheen, vertelt hij. ‘Ze waren geestelijk uitgeput en fysiek te moe om door te vechten.’ Met een kogelgat in zijn been zegt de jonge sergeant wat zijn president zegt tegen iedere buitenlander die nog wil luisteren na ruim vier maanden oorlog: ‘We hebben meer munitie nodig, meer artillerie.’ Sommige ambulances rijden niet naar ziekenhuizen, maar naar mortuaria. Militaire begraafplaatsen groeien snel. Naast verse graven bezaaid met bloemen wachten diepe schachten al op de volgende doden. Het brute geweld van het Russische leger wakkert ook wraakgevoelens aan in het Oekraïense leger. ‘Mijn compagnie neemt geen krijgsgevangenen meer’, zegt een pelotonscommandant. ‘Niet na Boetsja.’ De commandant is op weg terug naar het front na een medische ingreep aan zijn trommelvlies, dat scheurde door de schokgolf van een Russische mortiergranaat. Hij maakt zich zorgen over een gevolg van het grote aantal militairen dat dagelijks uitvalt: een tekort aan ervaren en goed getrainde strijdmakkers. ‘Sommige jongens staan recht op het slagveld hun wapen te herladen’, zegt de commandant. ‘Anderen letten helemaal niet op landmijnen.’ Hij ziet er tegenop om binnenkort het bevel te moeten geven tot een tegenaanval. ‘Ik weet van tevoren dat sommige jongens niet zullen terugkeren’, zegt hij. ‘En nu zullen dat er meer zijn dan normaal.’||https://www.volkskrant.nl/nieuws-achtergrond/dit-is-een-van-de-laatste-ziekenhuizen-aan-het-front-in-oekraine-als-ik-ga-schuilen-in-de-kelder-kan-ik-geen-gewonden-meer-helpen~bcedfa1e/
2022-07-04||Een kortere lesweek hoeft geen kortere schoolweek te betekenen. Het kan een verrijking zijn||Voor wie even geen boer meer kon zien, was er afgelopen weekend de onderwijscrisis. Of nou ja, een nijpend onderdeeltje van die ontmoedigende kluwen: het lerarentekort. De onderwijsministers Dennis Wiersma en Robbert Dijkgraaf stuurden vrijdag samen een brief naar de Tweede Kamer waarin ze ‘onorthodoxe’ voorstellen doen om dat tekort te bestrijden. Niks ‘over de zomervakantie heen tillen’, nu de hangmat voor iedereen in het onderwijs lokt, maar helder uiteengezette, kansrijke plannen. Je valt van je stoel van zoveel daadkracht na een reeks tandeloze en wegkijkende onderwijsministers. Wiersma en Dijkgraaf schoven aan bij Op1 en gaven een interview in NRC Handelsblad. ‘Misschien hebben we het wel te lang laten lopen’, zegt Wiersma in dat interview. Maar dat is te veel schuldbesef. Al sinds het begin van deze eeuw weten ‘we’, en weten ze bij de overheid, hoe groot en groeiend het lerarentekort is. De commissie-Rinnooy Kan schreef in 2007 al over een ‘kwantitatief én kwalitatief lerarentekort’. Sindsdien is het erger geworden. ‘We’ hebben de uitstekende aanbevelingen van deze commissie nooit gevolgd, omdat de ministers letterlijk machteloos waren: de overheid had alle verantwoordelijkheid, over de besteding van geld en het personeelsbeleid, uit handen gegeven aan de schoolbestuurders. Dat is wat ik mis, bij alle daadkracht van deze ministers: een historische analyse van de ontsporing. Waar ging het vele geld voor de bestrijding van het lerarentekort heen? Waar zit het lek? Waardoor stegen de overheadkosten en groeide het aantal mensen met een lesbevoegdheid dat niet voor de klas staat? Waarom verdwenen de academici uit het onderwijs? Intussen daalden de leerprestaties en daalde de status van het leraarschap. Geen toeval. Kijk het monster in de bek en traceer de oorzaken, anders werken ook deze voorstellen niet. En houd eens op met zeggen dat het leraarschap zo nobel en prachtig is, zoals Dijkgraaf deed in Op1. In geen enkel beroep ‘maak je zoveel impact’, zei hij (waar is toch het woord ‘invloed’ gebleven?). Het is een besmet argument geworden. Je hoort het vrijwel alleen als het over slecht betaald werk gaat, met een hoge werkdruk, in onderwijs en zorg. Veel leraren die van hun werk houden, stoppen er moegestreden mee, net als huisartsen. Leraarschap zou geen roeping moeten zijn, maar een aantrekkelijke, goede baan. Dan komt die status vanzelf terug. De plannen van de minister zijn stuk voor stuk goed. Meer geld voor zijinstromers, een bonus voor meer uren lesgeven of werken op een ‘moeilijke’ school, flexibeler roosters. Ook een vierdaagse lesweek hoeft geen ramp te zijn. In de Oeso-landen met het beste onderwijs, zoals Estland, Finland, Zuid-Korea en Japan, krijgen kinderen minder les dan bij ons, dalende middenmoter. Gevaarlijk is het wel: je kunt pas met minder lesuren toe als je voortreffelijk onderwijs hebt. Een kortere lesweek hoeft geen kortere schoolweek te betekenen. Het kan zelfs een verrijking zijn: geef kinderen één dagdeel per week het deels wegbezuinigde cultuur- en natuuronderwijs terug, onder leiding van, bijvoorbeeld, een kunstschilder, musicus, regisseur, schrijver of bioloog die daar plezier in heeft. Nee, dat zijn geen onbevoegde beunhazen, maar kundige professionals die iets toevoegen. Het meest interessant zijn de ideeën waarover de ministers nog ‘in gesprek’ zijn: hogere eisen stellen aan lerarenopleidingen, scholen dwingen om samen te werken bij de verdeling van personeel en tot het geven van vaste contracten. Ze willen de wet zo veranderen dat ingrijpen op het personeelsbeleid en controle op de besteding van overheidsgeld weer mogelijk wordt. Hier gloort hoop. Zo maak je als onderwijsminister eindelijk weer ‘impact’. Prachtige baan.||https://www.volkskrant.nl/columns-opinie/een-kortere-lesweek-hoeft-geen-kortere-schoolweek-te-betekenen-het-kan-een-verrijking-zijn~bceed33f/
2022-07-04||Tennisser Van Rijthoven vindt zijn meerdere in Djokovic, maar die voorziet een ‘zonnige toekomst’ voor de Nederlander||Liefst acht zeges op rij boekte Tim van Rijthoven voordat Novak Djokovic in de vierde ronde op Wimbledon een einde maakte aan de droomvlucht van de 25-jarige Nederlander. ‘Ik haal er veel vertrouwen uit dat een van de beste tennissers ooit ervoor nodig is geweest om mijn zegereeks te stoppen’, zei hij na zijn nederlaag in vier sets (2-6, 6-4, 1-6 en 2-6). Voor Van Rijthoven was het al een overwinning op zich dat hij het op het Centre Court mocht opnemen tegen de twintigvoudig grandslamkampioen. Na zijn verrassende toernooizege in Rosmalen was hij met een wildcard toegelaten tot het grandslamtoernooi. ‘De eerste games was ik nerveus en dacht ik: wauw, ik sta hier op de mooiste baan ter wereld tegen een van de beste tennissers ooit. Maar daarna groeide ik in de wedstrijd.’ De nummer 104 van de wereld verweerde zich kranig en trok knap de tweede set naar zich toe, maar ondervond ook hoe het is om tegenover de zesvoudig Wimbledonkampioen te staan. ‘Hij had overal een antwoord op’, zei Van Rijthoven, die is gezegend met een vernietigende service. ‘Maar ik kreeg het gevoel dat ik niet op de goede plek kon serveren. Hij zat overal bij.’ In zijn eerste drie partijen op Wimbledon won Van Rijthoven liefst 90 procent van zijn punten op zijn eerste service. Dat deed geen enkele speler hem na. Maar in Djokovic trof hij de beste retourneerder van de tour. Fascinerend was het om te zien hoe de Serviër de kanonslagen wist terug te brengen. Van Rijthoven had moeite om de punten op zijn eerste service te maken. Hij won slechts 66 procent, waardoor een van zijn grootste wapens was ontmanteld. ‘De eerste twee sets waren echt een gevecht, maar in de derde en vierde set begon ik zijn service beter te lezen’, zei Djokovic. Van Rijthoven had de afgelopen weken van vijf spelers uit de top-30 gewonnen, maar ervoer op het Centre Court dat tennissen tegen Djokovic van een andere orde was. De tennisser uit Roosendaal sloeg 53 onnodige fouten. Ter vergelijking: in zijn eerste drie partijen op Wimbledon maakte hij gemiddeld 22 onnodige fouten. ‘Hij geeft heel weinig weg. Veel spelers verslaan zich als ik een lage slice speel. Maar hij doet niks geks’, merkte Van Rijthoven. ‘Ik sloeg een paar keer een goede dropshot, maar dan kwam hij weer met een perfecte lob.’ Van Rijthoven probeerde er in de derde en vierde set nog een gevecht van te maken, maar moest toezien hoe Djokovic toen zijn ‘Novak-ding’ deed. Ook de aanmoedigingen van de Engelse tennisfans, die de Nederlander de afgelopen week in de armen hadden gesloten, konden de uitgeputte Van Rijthoven niet meer over het dode punt helpen. ‘Come on, Tim’, klonk het vanaf de tribunes. ‘Het is jammer dat hij in de derde en vierde set over mij heen vloog, maar de atmosfeer was fantastisch’, zei Van Rijthoven. ‘Ik hoop dat ik de mensen een mooi spektakel heb geboden en dat ze nog lang over deze wedstrijd blijven praten.’ Voor Van Rijthoven voelde het einde van de zegereeks ook als een soort opluchting. Het is de bedoeling dat hij volgende week meedoet aan het grastoernooi in het Amerikaanse Newport. ‘Maar ik neem eerst een paar dagen rust om te kijken wat we de laatste weken nou allemaal gedaan hebben.’ Bij het schudden van de handen aan het net durfde Djokovic alvast vooruit te kijken. Hij voorspelde dat Van Rijthoven een zonnige toekomst tegemoet ging. ‘Dat is natuurlijk mooi om te horen van iemand zoals hij.’||https://www.volkskrant.nl/sport/tennisser-van-rijthoven-vindt-zijn-meerdere-in-djokovic-maar-die-voorziet-een-zonnige-toekomst-voor-de-nederlander~b89215ee/
2022-07-04||Hoe vier je duurzaam je buitenfeestje?||Het is warm buiten en in de open lucht eten lonkt. Wat niet lonkt is een stapel borden naar het park sjouwen en een vuile vaat mee terug. Wegwerpplastic kan niet meer, maar waar serveer je dan je pastasalade op? Maarten van der Zee, senior onderzoeker van Wageningen Food & Biobased Research: ‘Om de milieu-impact van een product te bepalen, moet je het volgen van de wieg tot het graf. Dus: van welke grondstof is het gemaakt? Wordt het gerecycled? Hoe groot is de kans dat het als zwerfafval in de natuur eindigt en welke schade kan het daar aanrichten?’ Duurzaamheid-onderzoeksbureau CE Delft maakte in 2020 een (versimpelde) levenscyclusanalyse van karton, bagasse (het afvalproduct van rietsuikerproductie), palmblad en tarwestro en herbruikbare borden van melamine (kunststof). Herbruikbare borden van hard plastic moeten volgens de berekening ongeveer 260 keer gebruikt worden om minder milieubelastend te zijn dan een wegwerpbord van palmblad. Na palmblad is bagasse het minst milieubelastend, gevolgd door papier en tarwestro. Palmbladbordjes zijn licht en glad, en kunnen in allerlei vormen worden gedrukt. ‘Het zijn de bladeren die van de arecapalmboom zijn gevallen, er wordt geen enkele stof aan toegevoegd’, zegt Thomas Kascha, die met zijn bedrijf Natural Tableware duurzame borden levert aan festivals en sterrenrestaurants. ‘Palmbladborden kunnen na gebruik in de tuin begraven worden en zijn zelfs voedzaam voor de planten en de bodem’, zegt Kascha. Dat klopt, zegt onderzoeker Maarten van der Zee, maar hij ziet ook een nadelig bijeffect: ‘Dit soort claims kunnen ertoe leiden dat mensen slordig worden en hun afval niet opruimen. En biologische afbraak vergt tijd en bepaalde omstandigheden, dus rondslingerende composteerbare bordjes zijn ook vervuiling.’ Milieu Centraal adviseert om álle wegwerpartikelen bij het restafval te gooien. ‘Soms weten afvalverwerkers niet of er een plastic coating op zit en zo kan een lading voor het gft in zijn geheel worden afgekeurd. Of de artikelen zijn te vies of te nat voor het oud-papier’, aldus woordvoerder Mariska Joustra van Milieu Centraal. Bij een picknick hoort ook een drankje. Een beker moet aan andere eisen voldoen dan een bordje. Zo moet hij lekvrij zijn en in veel gevallen tegen warme dranken kunnen. Niet-plastic wegwerpbekers zijn vaak van karton en soms van een ander materiaal zoals bamboe of bagasse. Maar het belangrijkst is het materiaal van het beschermende laagje. In dit laagje zit namelijk het probleem: het is van plastic. Welk plastic je gebruikt doet ertoe. ‘Bekers met een laagje biologisch afbreekbaar polymelkzuur (PLA) zijn iets beter voor het milieu dan een polyetheen-coating (PE) gemaakt van aardolie’, zegt Milieu Centraal. Zowel kartonnen bekertjes met PLA- als met PE-coating kunnen goed gerecycled worden. Hiervoor moeten ze wel apart worden ingezameld, bijvoorbeeld op het station, op kantoor of een ander inzamelpunt. Ze moeten wel leeg zijn, dus zonder afval erin. Is er geen inzamelpunt in de buurt, dan adviseert Milieu Centraal om de beker bij het restafval te gooien. Je eigen beker meenemen, bijvoorbeeld van siliconen of keramiek, is beter, mits de beker verstandig wordt afgewassen. ‘Dus niet onder de stromende warme kraan, maar in een gevulde energiezuinige vaatwasser of een teiltje met meer afwas. Ook voor een wegwerpbekertje geldt: probeer het zo vaak mogelijk te gebruiken, zegt Joustra. En waar eet je de pastasalade mee? Veel mensen vinden ruw houten bestek niet prettig voelen in de mond. Het bedrijf van Kascha voegt er een waxlaagje aan toe, waardoor het lang niet meer zo ruw aanvoelt. Maar zo glad als metaal of plastic wordt het nooit. Is bioplastic een uitkomst? Helaas: het wegwerpbestek van bioplastic dat nu nog wordt verkocht, verdwijnt langzaam uit de winkels. De Europese Unie maakt in het verbod op wegwerpplastic geen onderscheid tussen plastic van bijvoorbeeld maïs en suikerbiet en plastic gemaakt van aardolie. Papier is ook niet ideaal omdat het snel week wordt. Van een slappe lepel wordt niemand blij, en bij rietjes van papier is er volgens de Nederlandse Voedsel- en Warenautoriteit (NVWA) zelfs een risico op verstikking. Week geworden delen kunnen namelijk loslaten in de mond en in de keel schieten. Er bestaan wel eetbare rietjes van suiker. Niet zo gezond, wel feestelijk. Of drink via een echt stukje riet, inmiddels zijn pure tarwestro-rietjes in veel winkels te koop. Joustra: ‘Maar het beste voor het milieu is om je drankje gewoon zonder rietje te drinken.’||https://www.volkskrant.nl/beter-leven/hoe-vier-je-duurzaam-je-buitenfeestje~b12bbe9f/
2022-07-04||Supermarkten kreunen onder boerenacties, maar de Slag om Schiphol blijft uit||Je raakt eraan gewend op luchthaven Schiphol: marechaussees met machinegeweren in de vertrekhal en gepantserde terreinvoertuigen voor de deur om eventuele terroristen af te schrikken. Maar vandaag kwamen daar twee kloeke shovels bij, donkerblauw geschilderde bulldozers voor de aankomsthal, om eventuele boze boeren met trekker en al de oprit weer af te duwen. Een soort Robot Wars op de A4. Een opperwachtmeester naast zijn shovel: ‘Geen idee wie dat gaat winnen. Nooit geprobeerd.’ Maandag was de dag dat de autoriteiten besloten een vuist te maken tegen radicale boeren. Om duidelijk te maken: tot hier en niet verder. Eerder koos de politie voor de-escalatie: terugtrekken, het opgeven van materieel en begripvolle gesprekjes met tractorbestuurders, ook al blokkeerden die snelwegen en belaagden zij woonhuizen van bestuurders. Vandaag trekt de overheid een grens. Die ligt niet bij het blokkeren van distributiecentra van supermarkten. Daar konden de boeren hun gang gaan, met financiële schade voor de winkels als gevolg. Ook schrapten Albert Heijn en Picnic duizenden bestellingen. De grens van de overheid ligt kennelijk bij infrastructuur als Schiphol en de Rotterdamse haven. Mocht het nodig zijn, dan beschikt de marechaussee naast shovels ook over gepantserde rupsvoertuigen met een dozerblad en kan er bij de Landmacht een geniedoorbraaktank van 62 ton en 1.500 pk worden geleend. Vandaag was ook de dag van de Slag om Schiphol die niet doorging. Veel reizigers (en journalisten) boekten uit voorzorg een peperdure kamer in een luchthavenhotel, pakten de trein of zelfs de fiets. In dat laatste geval was goed te zien dat de koninklijke marechaussee, die verantwoordelijk is voor de veiligheid op Schiphol, een ruime ring rond de luchthaven had getrokken: langs aanvoerwegen stonden terreinwagens klaar om trekkers te blokkeren, op fietspaden waren betonblokken neergelegd. Een wachtmeester die al uren staat te wachten: ‘Van mij mogen ze nu wel komen.’ Dat boze boeren maandag ervoor kozen om verspreid over het land distributiecentra van supermarktketens, snelwegen, het Mediapark en een vuilverwerkingsbedrijf te blokkeren, lijkt tactisch verstandig. De overheid kan onmogelijk overal handhavers neerzetten. Op een bovenverdieping van de Koningin Máxima Kazerne naast Schiphol, bespreekt de Staf Grootschalig en Bijzonder Optreden van de marechaussee de toestand rond vijf luchthavens in het land. Op een scherm verschijnen de acties van boeren en vissers als gekleurde vierkantjes, en de positie van eigen eenheden als cijfers. In Driebergen heeft de nationale politie een vergelijkbare staf opgezet. ‘De situatie rond Schiphol is rustig’, zegt een inlichtingenofficier. ‘Er zouden nog wel tachtig trekkers op weg zijn naar Rotterdam Airport, maar dat kan ik niet bevestigen.’ Een collega: ‘Nou, tachtig tractoren hadden we wel gezien.’ De sfeer is kalm tijdens de veiligheidsbriefing, enig puntje van zorg: het voortzettingsvermogen van de marechaussee. ‘Hoe langdurig wordt deze inzet?’, wil een officier weten. ‘Moet ik alle cursussen gaan afzeggen? En wat doen we met de Marinedagen?’ Commandant Peter de Bruin, een majoor aan het hoofd van de tafel: ‘Laten we niet gaan bloemkolen. We moeten dit niet groter maken dan het is.’ Over het voortzettingsvermogen zegt hij na afloop: ‘We hebben genoeg mensen. Maar als dit vaker gebeurt, gaat dat wel ten koste van andere dingen.’ Onder de reizigers op Schiphol is er weinig begrip voor de boerenacties. ‘Het is pech voor hen, maar het kan niet anders’, zegt een dame die op weg is naar Nieuw-Zeeland. Zij is voor de zekerheid per trein naar Schiphol gekomen. ‘Het milieu kan deze manier van landbouw niet aan.’ Zij erkent dat vliegen naar Nieuw-Zeeland ook niet goed is. ‘Ik heb het opgezocht: per boot duurt de tocht zes weken.’ Een 39-jarige ict’er op weg naar Madrid voor zijn werk, vindt dat de boeren te ver gaan. ‘Demonstreren oké, maar zorg dat je landgenoten daar geen last van hebben. Wat heb ik te maken met hun stikstofuitstoot?’ Volgens lector openbare orde & gevaarbeheersing Otto Adang (Politieacademie) zijn de-escalatie en handhaving geen tegenpolen, maar twee kanten van eenzelfde medaille. ‘Iedere leraar of opvoeder weet dat.’ Dreigen en intimideren is volgens de onderzoeker iets anders dan protesteren. ‘Dan ga je een grens over. Dat geldt ook voor het blokkeren van vitale infrastructuur.’ Op zo’n moment is het belangrijk, stelt Adang, dat de overheid laat merken dat je niet overal mee wegkomt. ‘Het is balanceren tussen empathie en grenzen stellen. Als je te zacht optreedt, riskeer je maatschappelijke verontwaardiging; als je te hard optreedt, kan de boer zich afficheren als slachtoffer en zijn mobilisatiekracht versterken.’ Ook de boer balanceert, stelt Adang, want te harde acties kunnen leiden tot een verlies aan maatschappelijk draagvlak. Voor de deur van Schiphol wacht de opperwachtmeester met zijn mannen vergeefs op de komst van trekkers. Hij verwacht niet dat het ooit tot een clash tussen shovel en trekker zal komen. ‘We rijden ze gewoon tegemoet, blokkeren de weg, en arresteren de bestuurder.’ Bovendien verwachten de marechaussee niet dat een boer zijn kostbare trekker, onverzekerd op de snelweg, gaat riskeren in een confrontatie. ‘Hij heeft dat ding de volgende dag gewoon weer nodig.’||https://www.volkskrant.nl/nieuws-achtergrond/supermarkten-kreunen-onder-boerenacties-maar-de-slag-om-schiphol-blijft-uit~ba230a57/
2022-07-04||Gearresteerde Russische journaliste vast in psychiatrische kliniek wegens kritiek op oorlog||Maria Ponomarenko, die is aangeklaagd wegens het ‘discrediteren van de strijdkrachten’ (lees: bekritiseren van de oorlog), werd afgelopen weekeinde volgens haar advocaat overgebracht naar een psychiatrische kliniek in Altaj, een autonome republiek langs de grens met Mongolië en China. Ponomarenko, die voor het onafhankelijke internet-tv-kanaal RusNews werkt, werd in april aangehouden in St.-Petersburg. Aanleiding was een Telegrambericht waarin zij melding had gemaakt van de honderden burgers die bij het Russische bombardement op een theater in de stad Marioepol waren omgekomen. Speciaal voor haar aanhouding was een team van de autoriteiten uit haar woonplaats Barnaoel (de hoofdstad van Altaj) naar St.-Peterburg gereisd. Ponomarenko werd aangeklaagd wegens het verspreiden van ‘nepnieuws’ met het doel het leger zwart te maken. Tot nog toe komen de meeste activisten daar met een boete van af, maar voor journalisten dreigen strengere straffen. Zij kunnen tien jaar cel krijgen, zeker als blijkt dat ze eerder ook al ‘politiek gemotiveerde’ overtredingen hebben begaan. Dat kan bijvoorbeeld deelname aan betogingen zijn waarvoor de autoriteiten geen toestemming hebben gegeven. Het is nog onduidelijk hoe lang Ponomarenko vast zal komen te zitten in de psychiatrische kliniek. Volgens de autoriteiten is ze ‘voor onderzoek’ naar de kliniek overgebracht, maar soms kan dat maanden duren. In de Sovjetperiode kwam het regelmatig voor dat dissidenten in een psychiatrische kliniek werden opgesloten, onder wie bekende figuren zoals Vladimir Boekovski, de dichters Natalja Gorbanevskaja en Joseph Brodsky en de dissidente bioloog Zjores Medvedev. Vooral het Serbski Instituut in Moskou was berucht. Daar werden de meeste dissidenten onderzocht, waarna ze met de diagnose ‘sluipende schizofrenie’ werden doorgestuurd naar klinieken die onder de veiligheidsdiensten vielen. Aan wie het Sovjetsysteem niet waardeerde, moest wel een draadje los zitten, was de redenering. Pas in de jaren tachtig kwam er onder Sovjetleider Michail Gorbatsjov een einde aan het misbruik van de psychiatrie als middel om politieke tegenstanders op te bergen. Maar onder president Poetin krijgt de ‘politieke psychiatrie’ een nieuwe kans. In 2012 werden twee leden van de Russische protestband Pussy Riot naar een psychiatrische kliniek gestuurd om te worden onderzocht na een geruchtmakend optreden in de Christus de Verlosser-kathedraal in Moskou. Ook een activist die in 2011 aan de betogingen tegen kiesfraude bij de herverkiezing van Poetin als president deelnam, werd naar het Serbski-centrum gestuurd voor onderzoek. Volgens advocaat Sergej Podolski moet Ponomarenko, die twee tienerdochters heeft, zeker een maand in de kliniek in Barnaoel blijven. Ze mag daar volgens hem geen familiebezoek krijgen en ook geen post ontvangen.||https://www.volkskrant.nl/nieuws-achtergrond/gearresteerde-russische-journaliste-vast-in-psychiatrische-kliniek-wegens-kritiek-op-oorlog~b6a622f4/
2022-07-04||Remco Campert bracht de duistere oorlogsjaren en de frivole jaren zestig bij elkaar||Enkele weken geleden leende Volkskrant-columnist Frank Heinen de incestueuze boerenfamilie Kneupma en veldwachter Bonkjes van hun schepper, de maandag overleden dichter/schrijver Remco Campert. Een nadere introductie van deze figuren was overbodig: twintig jaar nadat zij geregeld in de wisselcolumn van Campert op de voorpagina van de krant figureerden, zijn ze nog altijd onderdeel van het collectief geheugen. Voor hen geldt wat volgens dichter Lucebert voor Campert gold: ze gaan nooit dood. De poëzie en het proza van Campert waren in de meest letterlijke zin tijdloos. Hij was weliswaar gelieerd aan de literaire beweging De Vijftigers, maar hij ontleende er niet zijn identiteit aan. ‘Campert heeft in beginsel de anderen niet nodig’, werd van hem gezegd. Hij nam zichzelf, en wat hij deed, minder serieus dan veel van zijn kunstbroeders en -zusters. ‘Er knaagt niets van binnen’, zei hij zelf. Geen rancune, geen pretentie, geen bekeringsdrang. Hij liet zich overwegend leiden door ‘schrijflol’, die na ruim zestig jaar nog altijd werkzaam is in zijn debuutroman Het leven is vurrukkelluk. De polemiek lag hem niet zo. Hij zette zich alleen af tegen de ‘gekunstelde poëzie’ van weleer, omdat hij als jonge dichter nu eenmaal ergens tégen moest zijn. Maar Remco Campert was ook in een ander opzicht tijdloos: hij was een kind van de oorlog (wiens vader in 1943 door de nazi’s werd vermoord), maar hij vertolkte ook het levensgevoel van de frivole jaren zestig. In zijn oeuvre bracht hij beide uitersten bij elkaar, want ‘als ik het over de dood heb, gaat het ook over het leven’. Leven en dood heeft hij met de dezelfde onbevangenheid bejegend, waardoor hij lichtheid bracht in duistere thema’s. Die lichtheid was overigens betrekkelijk, meende dichter Ramsey Nasr. ‘Hij verstond de kunst om te verhullen dat iets eigenlijk heel moeilijk is.’ Dat zat er al in toen hij op 10 mei 1940 tegen zijn moeder over de zojuist uitgebroken oorlog zei: ‘Ik vind er niets aan.’ Een deel van het oeuvre van Remco Campert zal onvermijdelijk in de vergetelheid raken. Maar de gedichten, de verhalen en de romans waarin de geest van de jaren zestig is gestold, hebben eeuwigheidswaarde. Omdat ze meer zeggen dan foto’s en bewegende beelden uit die tijd.||https://www.volkskrant.nl/columns-opinie/remco-campert-bracht-de-duistere-oorlogsjaren-en-de-frivole-jaren-zestig-bij-elkaar~b83e6dfd/
2022-07-04||Het weerbericht voor dinsdag 5 juli: zon en stapelwolken||De komende dagen staan in het teken van typisch Hollands zomerweer. Dinsdagochtend begint vrij zonnig, maar al snel komen er stapelwolken tot ontwikkeling. Een enkel exemplaar kan in het binnenland uitgroeien tot een bui. De temperatuur schommelt rond 19 graden op de stranden tot 24 graden in Brabant en Limburg. Daarbij waait het matig uit een noordwestelijke richting, in het Waddengebied soms tippend aan vrij krachtig, windkracht 5. In de nacht naar woensdag klaart het breed op en daarbij gaat het kwik flink onderuit. In het oosten zijn minima tot lokaal 7 graden mogelijk. Daarbij kunnen verspreid over het land enkele mistbanken ontstaan. Ook morgen hebben we te maken met een afwisseling van zon en stapelwolken. In de middag komen dan wat meer buien tot ontwikkeling met de voorkeur opnieuw voor de oostelijke helft. Donderdag vallen de meeste buien in het noorden en beide dagen is het iets minder warm met 17 tot 22 graden. Dat is een fractie onder het langjarig gemiddelde van 23 graden voor deze tijd van het jaar. Vanaf vrijdag wordt het weer overwegend droog, krijgt de zon meer ruimte en de temperaturen gaan dan voorzichtig weer wat verder omhoog.||https://www.volkskrant.nl/nieuws-achtergrond/het-weerbericht-voor-dinsdag-5-juli-zon-en-stapelwolken~b13493ff/
2022-07-04||Kan rekeningrijden meteen ook voor e-bikes?||Regeren is vooruitzien. Het kabinet wil dat leaserijders in 2025 alleen nog volledig elektrische auto’s kunnen kiezen. In 2030 moeten twee kleine kerncentrales in Nederland verrijzen. In 2035 mogen geen nieuwe auto’s met een benzine- of dieselmotor meer verkocht worden. In 2050 moet het land CO2-neutraal zijn. Er zou nog aan kunnen worden toegevoegd dat iedereen in 2100 rijk moet zijn. En in 2150 moet Nederland een hemel op aarde zijn, waarin iedereen eeuwig gelukkig is. Tot die tijd mag gewoon worden aangerommeld en kunnen de kolencentrales weer worden opgestookt. Vooruitzien is gemakkelijker dan doelstellingen daadwerkelijk te realiseren. Meestal gebeurt er iets onvoorziens. En anders ligt de lobby dwars of komt het electoraat in opstand, zoals bij de stikstofplannen. Het nieuwste plan is om in 2030 alsnog rekeningrijden in te voeren. Niet met een spitsheffing waarvoor ingewikkelde apparatuur zoals satellietkastjes of snelwegcamera’s nodig zijn, maar op de meest simpele manier. Jaarlijks wordt bij de APK-keuring het aantal gereden kilometers afgerekend. Het enige wat nodig is om fraude te voorkomen, is dat er niet met de kilometerstand van het vehikel kan worden geknoeid. Met deze regeling moeten de gemiste inkomsten uit benzineaccijnzen en wegenbelasting worden gecompenseerd, want elektrische auto’s hebben geen benzine of diesel nodig en zijn nog vrijgesteld van motorrijtuigenbelasting. Het huidige vieze wagenpark is ondanks de tijdelijke accijnsverlaging goed voor liefst 14 miljard euro aan belastinginkomsten, en inclusief BPM, de belasting op de aankoop van een auto, zelfs meer dan 15 miljard. Dat is een enorme som waarvoor wel wat meer wordt gedaan dan wegen en viaducten aanleggen. Als er een heffing komt per gereden kilometer – zeg: 5 cent per kilometer oftewel 1.000 euro voor 20 duizend gereden kilometers – zijn het echter niet meer de sterkste schouders die de zwaarste lasten dragen. Het wordt gelijke monniken, gelijke kappen. Mensen met een Mini Cooper van drie meter lang moeten hetzelfde betalen als mensen die zich de luxe van een P.C. Hoofttractor of een limousine van negen meter kunnen permitteren. Het leeggewicht van de auto die nu een factor is in de berekening van de motorrijtuigenbelasting doet er niet meer toe. Maar ongelijkheid is altijd het minste probleem van dit kabinet geweest. Als de staat nu toch bezig is om rekeningrijden in te voeren, zou dat meteen ook kunnen worden gedaan voor e-bikes. Uiteindelijk zijn die net zo vervuilend als elektrische auto’s. En de razendsnelle opkomst van het voertuig dat volgens het Volkskrant Magazine zelfs een statussymbool is, heeft van de fietspaden een vrijplek voor hooliganisme gemaakt. Daar zou best iets voor mogen worden betaald. Indien sjoemelen met de kilometerteller van auto’s kan worden voorkomen, moet dat ook kunnen lukken met die van e-bikes. Natuurlijk zullen de e-bike-gebruikers op hun achterste benen staan, net als de boeren, de industriëlen en de gepensioneerden. En natuurlijk zullen de leiders van VVD, CDA en D66 op hun congres de wind van voren krijgen. Maar regeren is vooruitzien. Het hoeft niet vandaag.||https://www.volkskrant.nl/economie/kan-rekeningrijden-meteen-ook-voor-e-bikes~bd384dd9/
2022-07-04||De makers van ‘Boos’ gaan het theater in: ‘Je kunt wél iets bereiken als je in actie komt’||‘Hoe kun je je werk maken van activisme?’, is een vraag uit het publiek. Boos, het youtubeprogramma met presentator Tim Hofman dat een paar weken geleden een Zilveren Nipkowschijf kreeg uitgereikt voor de uitzending over grensoverschrijdend gedrag bij The Voice of Holland, is op tour. In het Utrechtse muziekgebouw TivoliVredenburg hebben de makers deze zaterdag een zaal vol jonge kijkers weten te vullen, die soms dus hun werk willen maken van activisme – en er in elk geval wérk van willen maken. Ze zijn gemiddeld 23 jaar en met ongeveer vijfhonderd man afgekomen op wat Hofman op Instagram aankondigde als ‘een avond om onze geesten wat te slijpen en plannen te maken over hoe we machthebbers onder druk zetten en constructen breken’. Er zijn panelgesprekken over de werkwijze van Boos en over verandering teweeg brengen met onder meer Dolle Mina Petra de Vries, er is een silent disco, maar dan met cabaret en spoken word, Tim Hofman interviewt Arjen Lubach, en het verzoek aan de zaal is om vooral veel vragen te stellen. Hij is er zelf ook wel benieuwd naar, vertelt Hofman een paar uur voor aanvang: hoe aanstekelijk is de Boos-aanpak? Sinds de start, zes jaar geleden, trekt Boos – 882 duizend abonnees op YouTube – elke donderdag honderdduizenden overwegend jonge kijkers. Die geven van meet af aan mede invulling aan het programma. De meeste afleveringen openen met een kijker die ergens tegenaan loopt en de hulp inroept van Hofman en eindredacteur Marije de Roode. Samen tijgen ze naar de veroorzaker van boosheid en frustratie voor een confrontatie en als het even kan een directe oplossing van het probleem. Nog steeds haalt Boos verhaal bij bedrijven die niet netjes met hun klanten omgaan, maar in de loop van de tijd is het programma zich ook met grotere maatschappelijke kwesties gaan bezighouden. In november 2018 maakte Boos bijvoorbeeld de documentaire Terug naar je eige land, met de Iraakse jongen Nemr en VVD-politicus Klaas ‘Ja, dus?’ Dijkhoff, over het kinderpardon. Er volgde een handtekeningenactie om het onderwerp op de agenda van de Tweede Kamer krijgen. Uiteindelijk kon het programma ruim 250 duizend handtekeningen aanbieden, waarmee verruiming van het kinderpardon werd afgedwongen. ‘Soms roepen we iemand ter verantwoording, soms plaatsen we vraagtekens, en soms zetten we na een vraagteken een uitroepteken en proberen we aan te sporen tot beweging’, vertelt Hofman de zaal in Utrecht over die activistische kant van Boos. Het plan is om de komende tijd op verschillende plekken in Nederland symposia te organiseren rondom thema’s als religie, euthanasie en mentale gezondheid. Vaste kijker Joëlle van der Nol (18) is vanuit Vlaardingen naar Utrecht gereden voor een antwoord op de vraag hoe je verandering teweeg kunt brengen. ‘Ik denk dat heel veel jongeren nu zoiets hebben van: o shit, dat wil ik.’ Zelf woonde ze verschillende Woonprotesten bij, maar er zijn veel meer onderwerpen waar ze zich druk over maakt. Met een lach: ‘Alles maakt me boos, ik ga met iedereen in discussie.’ Voor een schoolopdracht maakte ze met klasgenoten een Boos-aflevering waarin ze een kwestie aankaartten waar ongemakkelijke gevoelens over bestonden. ‘In lockdowntijd werden we gevraagd onszelf te filmen tijdens het sporten, als ‘bewijs’ voor een verplichte sportmodule. Er waren mensen die het niet prettig vonden om zichzelf in yogahoudingen voor de docent vast te leggen. We zagen ook dat de beelden soms wel vijftien keer werden bekeken. Het hoofd sport stelde ons gerust en de school beloofde in de toekomst niet meer voor deze oplossing te zullen kiezen als het nog eens tot een lockdown komt.’ Ze vindt Boos niet alleen vermakelijk, maar ook ‘heel aanstekelijk’ waar het gaat om voor jezelf en anderen opkomen. ‘Dat komt, denk ik, omdat Boos stap voor stap het proces laat zien. Je ziet Tim en Marije gewoon gaan, van nul tot de oplossing, en ook dat het niet altijd makkelijk is en met vallen en opstaan gaat. Ze geven mij als jongere persoon het gevoel dat ik zelf ook het verschil kan maken.’ Anne Nieuwenhuis (21) vindt Boos ‘sowieso gewoon leuk’ om naar te kijken. ‘Maar ik denk ook: als ik nu zelf zo’n probleem zou hebben, zou ik er eerder achteraan gaan. Omdat je ziet: je kunt wél iets bereiken als je in actie komt.’ Andy Tsin (30) meldde zich een paar jaar geleden bij het programma toen hij in de clinch lag met een groot uitzendbureau. Boos maakte er in 2019 een aflevering over. Titel: ‘Randstad belazert 300 uitzendkrachten en houdt 240 duizend euro achter.’ Tsin: ‘Ik was blij, maar tegelijkertijd vond ik het belachelijk dat het op deze manier moest. Ik probeerde zelf al een half jaar iets voor elkaar te krijgen. Toen Tim Hofman erbij kwam, was het binnen een week opgelost.’ De geest van het programma is macht, zegt Hofman ’s middags. Hij is zich ervan bewust dat ook de machtspositie van Boos zelf door de jaren heen een stuk groter is geworden, zeker na The Voice. ‘Met macht komt de verantwoordelijkheid om zorgvuldig af te wegen bij wie je wel en niet met een camera langsgaat. Ik vind dat we nu niet meer bij een particuliere scooterboer kunnen aankomen en zeggen: zo, jij hebt een accu niet geleverd. Die man z’n business gaat naar de klote. Onze aanpak laat zich misschien het best vertalen als David tegen Goliath: wij zetten nooit de hakken in het gezicht van David.’ Dat een betere wereld bij jezelf begint is ‘lobbygelul’, vindt hij. ‘Het ligt uiteindelijk bij de machthebbers. Niemand hoeft hier vanavond de deur uit te lopen of naar Boos te kijken en te denken: ik ga dit of dat veranderen. Maar met de macht die Boos intussen heeft, kunnen wij wel een vehikel voor die verandering bieden.’ De muur naast de bar hangt tegen elven vol met bierviltjesoplossingen voor de wereldproblematiek. Tussen ‘Fuck de boeren’, met een hartje erachter, ‘mineraaltekorten in het water herstellen’, ‘openbaar vervoer gratis’ en ‘verbied fuikalgoritmes!’ pende iemand een nuchter inzicht neer: ‘Niet alles kan.’ Haar handen gingen jeuken van het panelgesprek, zegt Daisy Stoffer (20) uit Amersfoort. Ze denkt terug aan de woorden van activist Asma el Ghalbzouri, die benadrukte dat activisme niet gezellig hoeft te zijn: ‘Er is niks mis met fucking boos worden.’ Om te beginnen kun je jezelf uitspreken voor iemand in je directe omgeving die steun kan gebruiken, hoorde Stoffer. Wat El Ghalbzouri daarna zei werd door de zaal met gejoel en applaus beantwoord: ‘Degene die dat ‘boos’ vindt, is op dat moment niet degene voor wie je moet vechten.’||https://www.volkskrant.nl/cultuur-media/de-makers-van-boos-gaan-het-theater-in-je-kunt-wel-iets-bereiken-als-je-in-actie-komt~bb22003b/
2022-07-04||Ik dacht aan de járen dat ik Camperts gedicht Lamento bij me had, op een papiertje in mijn portemonnee||Na een nacht vol merries liep ik door de zonovergoten straten van de stad. Ik besloot de muizenissen in mijn hoofd te lijf te gaan en mijn teennagels roze te laten lakken, een kleur die niet bij me past, maar juist daarom! Wat was het leven toch ook eigenlijk verruk – op dat moment werd ik opgebeld door een jongen van de NOS die mij wilde laten reflecteren op het overlijden van Remco Campert. ‘Hè wat?’ riep ik, ‘dat wist ik nog niet!’ Vele ‘o sorry’s’ volgden, wat niet nodig was, want ik had het toch van iemand moeten horen. Ik bedankte de NOS-jongen; dat reflecteren zou ik wel in mijn eentje doen. En ik dacht aan de járen dat ik Camperts gedicht Lamento bij me had, op een papiertje in mijn portemonnee. Een geruststellend bewijs dat er iemand was geweest die woorden had gegeven aan de sprakeloosheid die ik vaak voelde. Lees dat gedicht. En lak daarna je teennagels.||https://www.volkskrant.nl/columns-opinie/ik-dacht-aan-de-jaren-dat-ik-camperts-gedicht-lamento-bij-me-had-op-een-papiertje-in-mijn-portemonnee~be4dad4a/
2022-07-04||Elders in de wereld kijkt men met jaloezie naar ons systeem met de huisarts als poortwachter ||Ik heb als arts in Duitsland, Schotland en de VS gewerkt. Overal kijkt men met jaloezie naar ons systeem met de huisarts als poortwachter, die met haar brede kennis en ervaring hoog kwalitatieve zorg biedt en tegelijkertijd voorkomt dat de zorg onnodig duur wordt. Als patiënten zelf mogen beslissen om naar een specialist te gaan, die maar een stukje van de patiënt ziet en steeds doorverwijst, lopen niet alleen de kosten op, maar ook de iatrogene schade. Gaan we de huisartsen pas bewonderen als ze in het museum staan? En dan betreuren wat we verloren hebben? Minister, doe nu wat er moet gebeuren om onze huisartsen voor de toekomst te bewaren.Myriam Lipovsky, internist en psychotherapeut, Utrecht Moedig van Stef van der Werf om zijn verhaal te delen. Helaas steeds meer een realiteit voor velen in Nederland, als ‘single’ met een middeninkomen kun je steeds moeilijker rondkomen. Beschamend voor de ontwikkeling van ons ‘rijke’ land (rijk voor een alom zichtbare en in de media oververtegenwoordigde minderheid, ja, denk aan die vinkjes). Maar nóg beschamender voor meneer Ahold Delhaize. Waarom blijven we dit soort mensen ‘topman’ noemen, terwijl hun bedrijfsmodel duidelijk niet deugt. Wie verdient werkelijk het geld voor meneer Muller (ceo van Ahold Delhaize, red.)? Aan welke ‘top’ staat meneer Muller eigenlijk?Miranda Meijerman, Berlijn (Duitsland) Liberaal Rutte heeft tien jaar het regeringsbeleid verdedigd. Nu gaat een bemiddelaar naar de boeren. Hoe anders deden sociaaldemocraten als Joop den Uyl dat: met opgeheven hoofd bij massaontslag zelf naar de mijnwerkers, de arbeiders van de scheepsbouw, prins Bernhard zijn uniform laten inleveren vanwege corruptie. De sociaaldemocraten zijn nu slechts een fractie van het aantal ­liberalen in het parlement. Wat wil de burger eigenlijk voor type leider ?Ben van den Bos, Haarlem Ik ben 77, heb 25 jaar gewerkt als directeur van CDA Gelderland en ben lid van de partij sinds het ontstaan. Er waren glorieuze jaren en uitgesproken flutjaren. Goede en minder goede premiers en ministers. Op maandagochtend werd het politieke nieuws me teveel; het CDA is geen partij specifiek voor agrariërs en het ledenbestand bestaat absoluut niet grotendeels uit agrariërs. De partij heeft wel altijd aandacht voor agrariërs. Agrariërs in het land kunnen woest op het CDA zijn maar dat slaat nergens op. Niemand wil dat de agrarische stand verdwijnt. Kan ook helemaal niet en dat weten de agrariërs dondersgoed. Het moet ‘wat minder’ en dat begrijpen heel veel Nederlanders/agrariërs prima. Had het beter gekund? Ja, een stuk beter door zowel de overheid als door de agrariërs. Dus regering, stroop met elkaar de mouwen op voor het land dat jullie mogen besturen. Agrariërs op de trekker, ga naar huis, ga aan het werk en val niet het hele land lastig. Zonder die trekker zijn jullie net zo klein als wij hoor.Herma ten Brinke, Didam Toch bijzonder dat het Centraal Bureau Levensmiddelenhandel namens de supermarkten benadrukt dat zij geen partij zijn in het stikstofconflict. Want dat zijn zij eigenlijk wel. Melk (en ook vlees) wordt goedkoop verkocht en boeren krijgen er vrij weinig geld voor. Ze zullen daarom altijd veel moeten produceren en een grote veestapel hebben om rendabel te zijn. Dus als er nu eens een eerlijke prijs betaald wordt aan de boeren zelf, en als de supermarkten wat inschikken in hun winsten, zodat dit niet helemaal op het bord van de consument komt, dan kan die veestapel – wellicht rap –gehalveerd. De consument zal zeker hogere prijzen moeten betalen, maar die weet echt allang dat amper een euro voor een literpak melk altijd al veel te weinig was.Sara Zondergeld, Utrecht Met stijgende verontwaardiging zie ik het moreel oordeel, en daarmee samengaande acties en excuses, van de huidige generatie ten aanzien van de slavernij van driehonderd jaar geleden. Laat ik vooropstellen dat ik elke vorm van slavernij en betrokkenheid daarbij ten strengste afkeur. Maar in plaats ons te richten op de slavernij van toen, zouden we ons juist moeten richten op de slavernij van nu. Veertig miljoen mensen zijn nu slaaf. 40 duizend kinderen werken onder erbarmelijke omstandigheden in de kobaltindustrie in Congo. Kobalt dat gebruikt wordt in onze smartphones, computers, e-bikes en elektrische auto’s. Wie van ons eist en overtuigt zichzelf ervan dat de spullen die we kopen niet gemaakt zijn door slaven? Dus voordat we vorige generaties cancelen en denken excuses voor hen te moeten maken, moeten we eerst maar eens zelf in de spiegel kijken.S.J. Dusault, Zürich (Zwitserland) Na het AD en de Ombuds­man van NRC was de Volkskrant (Boeken, 2 juli) al de derde krant die Ilja Gort ruim baan gaf om te reageren op mijn bespreking in NRC (28 mei) van zijn thriller Vrije Vogels. In de rubriek ‘Iedereen leest’, waarin de krant bestsellers bespreekt die het boekenkatern niet halen, noemde ik het een van die vederlichte zomerboeken ‘die doen vermoeden dat aan het strand of bij het zwembad een taboe rust op zelfs de lichtste vorm van hersenactiviteit’. Volkskrant-interviewer Onno Blom, die op verzoek eerder een van Gorts manuscripten redigeerde, verdraaide dat tussen aanhalingstekens tot een boek ‘voor lezers zonder de minste hersenactiviteit’ – een onheus citaat dat de toon zet voor zijn drie pagina’s grote vraaggesprek met Gort. Gort figureert regelmatig in serieuze media, maar altijd als BN’er; zijn thrillers blijven onbesproken. Ook in uw digitale archief vind ik geen besprekingen. Toch staat op de achterflap van Vrije Vogels een aan de Volkskrant toegeschreven blurp: ‘Gort schrijft op een manier waar veel Nederlandse literaire schrijvers een punt aan kunnen zuigen.’ Dat maakt extra nieuwsgierig naar het oordeel van uw thrillerrecensent over Vrije Vogels. Arjen Ribbens, redacteur NRC||https://www.volkskrant.nl/columns-opinie/elders-in-de-wereld-kijkt-men-met-jaloezie-naar-ons-systeem-met-de-huisarts-als-poortwachter~ba76d881/
2022-07-04||Véran opmerkelijke benoeming in Franse regering, nadat Macron een gedwongen herschikking heeft moeten doorvoeren||Het was een gevoelig verlies voor president Emmanuel Macron, twee weken geleden. Bij de verkiezingen voor de assemblée nationale, de Franse Tweede Kamer, kon zijn partij niet langer rekenen op een absolute meerderheid. Zelfs de coalitie met loyale partijen kwam gezamenlijk niet verder dan 245 van de 577 zetels - een ongebruikelijk slechte uitslag voor een net verkozen Franse president. Het resultaat dwong Macron en premier Elisabeth Borne de samenstelling van de regering te herzien. Bovendien hadden drie van de ministers die zich kandidaat hadden gesteld bij de parlementsverkiezingen de stembusgang in hun kiesdistrict verloren. Zij zouden daarom sowieso het veld ruimen, zoals was toegezegd. Maandagochtend werd de nieuwe regeringsploeg gepresenteerd. Een van de meest spraakmakende benoemingen is die van Olivier Véran, die de nieuwe regeringswoordvoerder wordt - een prominente functie. De voormalig minister van Gezondheid loodste Frankrijk door de coronacrisis en zou zijn nieuwe post volgens dagblad Le Monde danken aan zijn vaardigheid de Fransen gerust te kunnen stellen. Zijn voorganger als woordvoerder, Olivia Grégoire, wordt minister voor Ambacht, Handel, Toerisme, en MKB. Damien Abad, die aanvankelijk was benoemd tot minister voor Solidariteit en Gehandicapten, keert niet terug in de nieuwe ploeg. Hij kwam onder vuur te liggen na beschuldigingen van verkrachting. Vorige week werd bekend dat justitie een onderzoek opent naar de beschuldigingen. Abad wordt vervangen door twee nieuwe regeringsleden: de huidige directeur van het Rode Kruis Jean-Christophe Combe (solidariteit) en Geneviève Darrieussecq (gehandicapten). Christophe Béchu, voormalig lid van het rechtse Les Républicains, wordt de nieuwe minister van Ecologische transitie. Zijn benoeming leidde onder meer tot forse kritiek vanuit Greenpeace: Béchu, zonder enige ervaring op dit terrein, zou symbool staan voor het gebrek aan visie en ambitie van de regering op dit domein. Naast een herverdeling van posten onder reeds benoemde ministers zijn de nieuwkomers voornamelijk afkomstig uit Macrons eigen partij La République en Marche en de partijen MoDem en Horizons, die deel uitmaken van de aan Macron loyale coalitie Ensemble. Vanuit het rechtse Les Républicains komt Caroline Cayeux de regering versterken als minister voor Decentrale overheden, maar haar partij sluit zich niet aan bij een bredere regeringscoalitie. Met de nieuwe samenstelling blijft Macron dus verstoken van een absolute meerderheid in het parlement, en zal zijn premier Borne waarschijnlijk voor ieder nieuw plan bredere steun moeten zoeken. Volgens Marine Le Pen, leider van Rassemblement National dat met 88 zetels de grootste oppositiepartij werd, negeert Macron met de nieuwe ploeg de uitslag van de verkiezingen. Vanuit het radicaal-linkse La France Insoumise (75 zetels) werd de nieuwe samenstelling als non-evenement aangeduid. Maandagmiddag kwam de nieuwe regering voor een eerste ministerraad bijeen, waarbij de opnieuw stijgende covidbesmettingen een belangrijk onderwerp zullen zijn. Woensdag volgt een algemene verklaring van premier Borne in het parlement met het oog op de regeringsplannen voor de komende tijd. Dan zal ook duidelijk moeten worden of Borne zich onderwerpt aan een vertrouwensstemming in het parlement, zoals een deel van de oppositie wil.||https://www.volkskrant.nl/nieuws-achtergrond/veran-opmerkelijke-benoeming-in-franse-regering-nadat-macron-een-gedwongen-herschikking-heeft-moeten-doorvoeren~b4f174e5/
2022-07-04||Opinie: Als we de rekenrente aanpassen is nieuw pensioenstelsel helemaal niet nodig||Directeur toezicht van De Nederlandsche Bank Else Bos maakt het zichzelf wel heel gemakkelijk (O&D, 30 juni). Er is discussie over de rekenrente voor pensioenfondsen, dus ze is blij dat het pensioenstelsel zo verandert dat de rekenrente niet meer relevant is. De collectieve pensioenpot wordt verdeeld in individuele pensioenvermogens. Zo verwordt het pensioenfonds van een pensioentoezegger tot een administratie- en beleggingskantoor dat ons op de hoogte houdt van zijn mee- en tegenvallers. Else Bos negeert dat bij de verdeling van die pensioenpot ook rekenregels gehanteerd moeten worden. Het maakt nogal wat uit of je dan de rekenrente van 2019 gebruikt of die van 2022. Willekeur en onrechtmatigheid kloppen aan de deur. In het nieuwe stelsel worden pensioenuitkeringen afhankelijk van behaald rendement. Dat is nu natuurlijk ook zo. Maar nu niet met acute gevolgen voor de individuele jaarlijkse pensioenbijschrijving en pensioenuitkering, maar voor de collectieve pot. Dat biedt stabiliteit en sturingsvermogen in plaats van onzekerheid en afhankelijkheid. Is die verandering van ons pensioenstelsel nodig? Alleen al beide bovengenoemde complicaties maken die vraag noodzakelijk. Als de discussie over de rekenrente de aanleiding voor de stelselwijziging is, kunnen we díé discussie dan niet rationeel voeren en afronden? Bos schrijft: ‘Financiële markten gebruiken voor het bepalen van de dagwaarde van pensioenbeloften de risicovrije rente.’ De vraag is of dat voor pensioenfondsen relevant en rationeel is. Tot 2007 was het antwoord op die vraag ‘nee’, want pensioenfondsen zijn langetermijnbeleggers die niet alleen in risicovrije obligaties beleggen maar ook in risicodragende aandelen die langjarig gemiddeld 3 procent beter renderen. Pensioenfondsen hoeven niet van de ene op de andere dag al hun bezittingen tegen de toevallige dagkoers te gelde te maken. Daarom mochten pensioenfondsen rekenen met een prudent verwacht rendement, met een maximum van 4 procent. Toen de marktrente in het jaar 2004/2005 boven die 4 procent uitkwam, gingen er opportunistische stemmen op om de bovengrens los te laten, om zo de premies te kunnen verlagen. Rücksichtslos werd het prudent verwacht rendement vervangen door die actuele marktrente. Sinds de crises op de financiële markten en de ingrepen van de Europese Centrale Bank plukken we van die irrationele keuze de wrange vruchten. Wat is dan wel een rationele rekenrente? Pensioenfondsen behalen gemiddeld 6 à 7 procent rendement per jaar. Dat is zo of je nu kijkt over een periode van vijf, tien, twintig, dertig of veertig jaar. Als je pensioenen en pensioenrechten wilt indexeren, dan moet je daar zo’n 2 à 3 procent per jaar voor rekenen. Resteert een rationele rekenrente van ruim 3 procent. Dus rekenen met ‘prudent verwacht rendement’, met een minimum van 2 en een maximum van 4 procent, maakt een nieuw pensioenstelsel overbodig.||https://www.volkskrant.nl/columns-opinie/opinie-als-we-de-rekenrente-aanpassen-is-nieuw-pensioenstelsel-helemaal-niet-nodig~bd5e5bf4/
2022-07-04||Ook vissers komen in actie tegen stikstofbeleid: blokkades ontregelen scheepvaartverkeer||De havens van Lauwersoog (Groningen), Harlingen (Friesland), Den Helder (Noord-Holland) en Vlissingen (Zeeland) waren maandagochtend onbereikbaar. Diverse veerdiensten moesten daardoor het scheepvaartverkeer staken. Enkele actievoerders dreigden ook scheepverkeer bij IJmuiden ‘te traineren’, hoewel daar in de praktijk weinig van te merken is geweest. In Harlingen arriveren de vissers in alle vroegte. Circa dertig boten blokkeren de ingang van de haven, waardoor vijf veerboten en tientallen zeilschepen niet af kunnen varen. De vissers hijsen net als de boeren een omgekeerde Nederlandse vlag. Boven op de dijk staan inwoners die een kijkje komen nemen. Om de paar minuten worden ze opgeschrikt door het concert van scheepstoeters. Een lange rij gestrande vakantiegangers met rolkoffertjes – onderweg naar Vlieland en Terschelling – staat te wachten tot de veerboot weer uitvaart. Een politieagente steekt de reizigers een hart onder de riem: ‘Ik zou er een lekker dagje Harlingen van maken, het is een prachtig oud stadje.’ De acties zijn landelijk georganiseerd door actiegroep Eendracht Maakt Kracht. Ze hadden zich maandag aangesloten bij de actievoerende boeren, omdat ze claimen te worden getroffen door de stikstofplannen van het kabinet. Hoe dat precies zit blijft onduidelijk: omdat de schippers op het water voor anker liggen, blijkt het in Harlingen onmogelijk om ze te spreken te krijgen. In Vlissingen zijn de actievoerders iets minder schuw. Henry Caljouw uit Arnemuiden tegenover Omroep Zeeland: ‘Ook voor ons in de visserij zit geen toekomst door wat ze van plan zijn met de stikstof.’ Volgens garnalenvisser Johan Seepma moeten schepen vanaf volgend jaar namelijk met schonere motoren varen, legt hij bij RTV Noord uit, en zo’n investering ‘kost 75 duizend euro per schip’. Volgens Hans van Oostenbrugge, econoom bij onderzoeksinstituut Wageningen Economic Research, zijn het vooral garnalenvissers die geraakt zullen worden. ‘Die halen hun garnalen uit Natura-2000 zones. Vanaf 1 januari hebben ze daar een nieuwe vergunning voor nodig. Ze gebruiken dieselmotoren, en die stoten te veel stikstof uit. Daarom moeten ze vervangen worden. Dankzij een subsidieregeling betaalt de overheid de helft van het bonnetje. Maar de andere helft moeten vissers zelf betalen.’ Een aanslag op de portemonnee, en toch vindt de Nederlandse Vissersbond, belangenvereniging en gesprekspartner van de overheid, de vergelijking die de actievoerders trekken met de boeren vergezocht. Derk Jan Berends: ‘De relatie tussen vissers en boeren zie ik niet zo. Boeren protesteren tegen stikstofbeleid. Wij hebben daar ook wel mee te maken, wij moeten nieuwe motoren of katalysatoren gebruiken. Maar dat is van een heel andere orde. 30 procent van de boeren moet straks misschien verdwijnen. Dat is bij ons een heel ander verhaal.’ Ander ongenoegen: de hoge brandstofprijs. Een liter diesel is in vergelijking met een jaar eerder zo'n 70 cent duurder. Daardoor is het voor steeds meer schepen niet rendabel om te gaan vissen. Uit een analyse van Wageningen Universiteit blijkt dat in het optimistische scenario het aantal verlieslijdende kottervissers stijgt van 47 procent in 2021 naar 65 procent dit jaar. In het zwartste scenario stijgt dat aantal verlieslijdende vissers naar 74 procent. Tot brandstofcompensatie is de regering echter niet bereid: er zijn talloze sectoren die geraakt worden door de hoge prijzen en die worden volgens een woordvoerder van ministerie van Landbouw allemaal hetzelfde behandeld. Toch kwam het kabinet de sector afgelopen vrijdag wel op een andere manier tegemoet. Net voordat landbouwminister Staghouwer een vissersdelegatie in Urk zou ontmoeten, kondigde hij aan 444 miljoen euro euro in de sector te steken. Dat geld is deels bedoeld voor het ontwikkelen van een duurzamere visserij, in de vorm van minder CO2-uitstoot, minder bodemberoering en minder bijvangst. Minstens 155 miljoen daarvan heeft het kabinet gereserveerd voor de inkrimping van de vissersvloot. Dat zal ‘alleen maar vrijwillig’ gebeuren, bezweert een woordvoerder. Om 12 uur vertrekken de actievoerders schippers al toeterend uit de haven van Harlingen. Langs de kant staat Vincent de Vrijer, schipper op een zeilboot. Hij zou een Duitse schoolklas naar Vlieland brengen, en heeft ruim twee uur gewacht. ‘Ze verkopen dit als een publieksvriendelijke actie, maar dat is het niet. Er zijn ook andere manieren om je punt te maken. Als ze dit van tevoren hadden laten weten, dan had ik de klas afgebeld.’||https://www.volkskrant.nl/nieuws-achtergrond/ook-vissers-komen-in-actie-tegen-stikstofbeleid-blokkades-ontregelen-scheepvaartverkeer~b03b5f5f/
2022-07-04||Jan Mulder, Sheila Sitalsing, Arnon Grunberg en Bert Wagendorp over Remco Campert: ‘Alleen de echt groten kunnen groots over katten schrijven’||Een groot deel van onze bijna vijftig jaar durende vriendschap hebben Remco Campert en ik doorgebracht in de auto. Aangespoord door manager René Vallentgoed verzorgden we samen met Bart Chabot Een voorleesavond op niveau in de theaters. Bart reed zelf, ik haalde Remco op. Stille vreugde van de autorit. Zijn prachtige zinnen stonden op papier, verbaal worden in het openbaar hield hij meestal kort. Alleen wanneer Joop den Uyl en Amy Winehouse op de radio werden besproken of gedraaid, werd hij enthousiaster (een glans in de ogen). Naast poëzie, theater en kunst had Campert nog een paar liefdes: poezen, rode wijn, cool jazz, de berk en de chocola. Hij sleepte graag een Toblerone van een halve meter uit het tankstation. Grotere uitbundigheid was hem vreemd. Op die ene keer na. Terugrijdend naar huis luisterden we zoals gewoonlijk naar Met het oog op morgen en toen kwam de extase met een rauwe juichkreet uit de mond van Remco Campert: de wortelcorrespondent in Portugal meldde dat op hoog Europees niveau was besloten de wortel niet meer als groente maar als fruit te beschouwen. In de volgende CaMu, onze dagelijkse wisselcolumn op de voorpagina van de Volkskrant, schreef hij: ‘Vanochtend ben ik eens even bij een groenteboer om de hoek gaan kijken, maar daar was het nieuws kennelijk nog steeds niet doorgedrongen. De wortel lag er nog gewoon bij de aardappels, de uien, en de spruitjes, als een prins tussen eenvoudig landvolk. Toen de groenteboer even niet oplette heb ik één zo’n wortel gepakt, hem schoongeveegd met mijn zakdoek en behoedzaam neergelegd te midden van zijn échte broertjes en zusjes: de aardbei, de framboos, de sinaasappel en de pruim. Vergiste ik me of hoorde ik een zacht gefluisterd, hartverwarmend: Dank, duizendmaal dank...?’ Vijftig jaar vriendschap? Dank, duizendmaal dank, Ca. Alleen de echt groten kunnen groots over katten schrijven. Terloops en mild en betekenisvol tegelijk, met woorden die je nog niet kende, maar vanaf nu nooit meer zal vergeten en die zachtjes deinen op zo’n manier dat je zeker weet dat het over het leven gaat, jóúw leven in al zijn kleinheid, en over alle grote en kleine muizenissen tegelijk, en ook over de oorlog en over een rampzalige gebeurtenis ver weg. Remco Campert kon groots over katten schrijven. In zinnen die briljant zijn zonder dat ze ‘kijk mij nou eens’ staan uit te stralen. Omdat hij zich als columnist nooit verloor in luidruchtigheid, sentimentaliteit, ijdelheid, zelfvertedering of een van de vele andere overtredingen waar de minder groten zich de hele tijd aan bezondigen. Zijn mild-ironische commentaar op het nieuws is mij het allerliefst: ‘Ik constateer dat wij in alle openheid dingen verborgen hebben gehouden, zoals u dat noemt. In alle openheid, ik herhaal het nog maar even.’ Net als zijn commentaar op het Haagse bedrijf, gezien door de ogen van drs. Mallebrootje, het bekende Tweede Kamerlid uit Elst, tevens ontwerper van een ziftmachine voor muggen. Nooit meer zou de kleinheid van de krabbelaar in de politiek zo liefdevol worden uitgelicht. Soms denk je, zelf ook krabbelaar: ‘Zou ik hem durven nadoen?’ Na anderhalve zin weet je: onnavolgbaar. In 2004 schreef Frits Abrahams in NRC: ‘De moedigste van allen was Remco Campert, die het als eerste durfde te zeggen.’ In een column, kort na de moord op Theo van Gogh, had Campert gesteld dat vrijheid van meningsuiting iets anders is ‘dan de vrijheid om de mensen tot in hun ziel pijn te doen’. Campert refereerde nog aan grappen over het verbranden van suikerzieke Joden en dat het pijnlijk is dat de grappenmaker als ‘held van de vrije meningsuiting’ de geschiedenis in zou gaan. Ik verdiepte me in Campert toen Frans Weisz eind jaren negentig vertelde over zijn bewondering voor Remco. Die liefde was aanstekelijk en hoewel ik niet zeker weet of dat de aanleiding was, vroeg ik Remco per brief of hij mijn oom wilde worden. Ik kreeg een bijzonder aardige getypte brief terug waarin Remco schreef dat hij graag mijn oom wilde worden, maar van veel ontmoetingen kwam het niet. Toen we samen in Praag waren voor een festival met Nederlandse schrijvers en Cees Nooteboom zei: ‘Kom, we gaan met Remco wat drinken’, liet ik verstek gaan. Ik gaf de voorkeur aan drank met een Tsjechische dame. Dat was onaardig. Later dineerde ik in New York met Remco’s dochter Cleo. Ze vertelde dat haar vader niet echt aardig was. Nu had ik wel meer dochters over hun schrijvende vader horen klagen, dus daar trok ik me weinig van aan. Ik had natuurlijk moeten zeggen dat het er voor schrijvers en columnisten niet op aankomt aardig te zijn. Naast stijl en inzicht in de condition humaine – het meest houd ik van Remco’s gedichten – is ook moed een vereiste, geloof ik. Daarom sluit ik me nu nogmaals graag aan bij wat Abrahams in 2004 schreef. Wat ik aan Remco Campert altijd heb bewonderd, is de achteloosheid van zijn stijl. Hij vermeed grote woorden, ging stoere statements uit de weg en voelde niet de behoefte zichzelf enorm serieus te nemen. Dat laatste is de valkuil voor elke stukjesschrijver die op een mooie plek in de krant zijn visie op de wereld, het bestaan, anderen of zichzelf mag geven. Die werd door Campert handig vermeden. Gewichtigheid en zelfvoldaanheid liggen op de loer, vooral omdat ze zich gemakkelijker laten opschrijven dan lichtvoetigheid en relativering. Er zijn meer stampende woorden dan dansende en veel stukjesschrijvers slaan liever op de grote trom dan op de triangel. Remco Campert was nooit te betrappen op geroffel of gestamp. Hij vermeed gewichtigdoenerij. Dat kostte hem weinig moeite, omdat zijn manier van schrijven erg leek op zijn manier van leven. Die was relativerend, waarmee ik niet wil zeggen dat hij het leven niet serieus nam. De lichtvoetigheid was ernst in een frivool gewaad. In 2014 mocht ik een bloemlezing van zijn verhalen maken. Eerst wilde ik ook een selectie uit zijn columns meenemen, vooral omdat ik nogal een liefhebber was van de belevenissen van de boerenfamilie Kneupma en veldwachter Bonkjes, uit de CaMu-periode. Bovendien zijn Camperts columns eerder te omschrijven als (zeer) korte verhalen dan als columns in de gebruikelijke betekenis van het woord. Wegens ruimtegebrek ging dat plan helaas niet door.||https://www.volkskrant.nl/cultuur-media/jan-mulder-sheila-sitalsing-arnon-grunberg-en-bert-wagendorp-over-remco-campert-alleen-de-echt-groten-kunnen-groots-over-katten-schrijven~b3f87efc/
2022-07-04||Soms lijkt het wel of techverklaringen de nieuwe breinverklaringen zijn geworden||Radicale boeren, die vinden elkaar op sociale media. Willen we de geest terug in de fles krijgen, is daarom een ‘indringend debat over de verantwoordelijkheid van de grote techreuzen achter de sociale netwerken’ nodig, die gedwongen moeten worden om te voorkomen dat ‘mensen via hun algoritmes in steeds donkerder tunnels belanden’. Aldus het Volkskrant Commentaar van 29 juni. Een opmerkelijke passage, zo vond ook universitair hoofddocent communicatiewetenschap Damian Trilling die twitterde dat het toch jammer was ‘dat er dan weer een sneer richting ‘algoritmes’ in zo’n commentaar moet worden gefietst’. Jammer, omdat de digitale plekken waar dergelijke radicale acties worden gepland helemaal niet zijn uitgerust met slimme algoritmes zoals die van YouTube. Het is ook jammer omdat het te simpel is. De gedachtegang lijkt te zijn: er vinden radicale acties plaats, algoritmes hebben het vermogen mensen tot radicale dingen te brengen, één en één is twee. Er zullen ongetwijfeld boeren zijn die door wie en wat ze online tegenkwamen verder zijn doorgeschoten. Maar het idee dat Big Tech een grote rol heeft wanneer het gaat om boeren die hele snelwegen lam leggen, met een tractor inrammen op een politiewagen, ministers intimideren – dat is wensdenken. Ook als de techreuzen met de hand op de borst beloven, dan wel met de neus op het wetboek worden gedwongen, om verantwoordelijkheid te nemen om online radicalisering tegen te gaan, dan nog zullen we moeten dealen met de inhoudelijke redenen waarom er overal hooibalen in de fik staan. Dan moeten we het hebben over, zoals Laurens Jan Brinkhorst – die van 1999 tot 2002 minister van Landbouw, Natuurbeheer en Visserij was – zegt, dat we nu ‘dertig jaar te laat zijn met ingrijpen’ omdat er ‘jarenlang onwil is geweest om de sector te herzien en de omvang te beperken’. Dan moeten we het hebben over het gevoel van onrechtvaardigheid van boeren, legitiem of niet, en waar dat vandaan komt. Het is geen vraag of online platforms haatzaaien, intimidatie, agressie en tunnelvisie in de hand kunnen werken. Het is ook geen vraag of techreuzen hun terughoudende rol daarin, gegrond in een karikaturaal liberaal idee van vrijheid van meningsuiting, moeten herzien. En het is geen vraag of we hun dat vriendelijk moeten vragen zelf beter te doen, met gezellige ethische commissies, of dat we dat bij hen moeten afdwingen. Wél moeten we ons afvragen hoe groot de rol van technologie precies is en of perverse algoritmes iets ex nihilo veroorzaken, of iets versterken wat er al is. We zagen het eerder bij Brexit, de Amerikaanse verkiezingen die Trump in het zadel hielpen, de bestorming van het Capitool. In deze gevallen moeten we wel degelijk techgiganten en hun algoritmes aankijken. Maar het is naïef, problematisch zelfs, om te denken dat dit allemaal door Big Tech komt en hun pogingen tot politieke manipulatie. Het heeft iets verzachtends – het is allemaal de schuld van Facebook, YouTube en co – maar het is ook te makkelijk. Pijnlijk veel Britten wilden écht uit de EU, onnoemelijk veel Amerikanen wilden écht een idioot als Trump als president, en onnoemelijk veel burgers zullen radicale dingen gaan doen in de toekomst. Daar zullen techgiganten en hun algoritmes zeker een rol in spelen, maar burgers blijven wezens met wensen, angsten en drijfveren. Technologie kleeft altijd ergens aan vast: aan emoties, aan mensen, aan waarden, aan rechtssystemen, aan culturen, aan maatschappijen. Soms lijkt het wel of techverklaringen de nieuwe breinverklaringen zijn geworden. Waar het tot voor kort populair was om te denken dat we slechts mascotten zijn van ons brein, lijken we nu mascotten te zijn geworden van Big Tech. Volgens Yuval Noah Harari zijn we binnenkort niet meer dan een ‘hackbaar dier’ en hebben de concepten ‘individu’ en ‘vrijheid’ hun betekenis verloren. Maar of we het willen of niet, er zijn wel degelijk individuen die zich de vrijheid permitteren om met tractoren politieversperringen voor het woonhuis van de minister omver te rijden. De oplossing is dan niet om Silicon Valley te bellen. Fleur Jongepier is filosoof en essayist voor Bij Nader Inzien. Zij schrijft om de week een wisselcolumn met Erdal Balci.||https://www.volkskrant.nl/columns-opinie/soms-lijkt-het-wel-of-techverklaringen-de-nieuwe-breinverklaringen-zijn-geworden~bb4df1c2/
2022-07-04||De bekendste anti-Brexitdemonstrant van Groot-Brittannië laat zich de mond niet snoeren||De rust is weergekeerd op Parliament Square. Voorlopig althans. Een week geleden verschenen enkele bobby’s op het plein voor de Britse parlementsgebouwen om de geluidsinstallatie mee te nemen van Steve Bray, de man die al ruim vijf jaar op luidruchtige wijze zijn onvrede laat horen over Brexit. Tegen de ‘Stop Brexit Man’ zelf werd proces-verbaal opgemaakt en justitie zal beoordelen of de 53-jarige activist wordt vervolgd wegens het overtreden van de nieuwe demonstratiewetgeving, de omstreden Police, Crime, Sentencing and Courts-wet die net een paar uur eerder was ingegaan. Dat Bray het eerste slachtoffer is geworden van deze nieuwe wetgeving, die lawaaierig of anderszins hinderlijk protest op prominente plekken verbiedt, is geen verrassing. Al jaren hindert de Welshman Conservatieve politici met lastige vragen over Brexit, wat soms gepaard zou gaan met onbeleefdheden. ‘Zes jaar lang heeft Steve Bray mijzelf en andere anderen uitgescholden met zijn luidspreker,’ twitterde de opgeluchte afgevaardigde Andrea Leadsom na het politieoptreden, ‘vanwege de ‘misdaad’ die het inwilligen van de democratische beslissing welke het verlaten van de Europese Unie in zijn ogen is.’ De beslissing van zijn landgenoten in het Brexit-referendum was een grote klap voor de oud-soldaat en muntenhandelaar uit de Welshe staalstad Port Talbot. Sterker, het veranderde zijn leven. Zo brak hij met zijn vrienden die Leave hadden gestemd. Nadat Theresa May in maart 2017 artikel 50 in werking had gesteld, de uittredingsprocedure, toog deze vader van een dochter naar Londen met het voornemen de stem van de eurogezinde Britten te worden. Sindsdien kaatst het dagelijks ‘Stoooop Brexit!’ tussen de muren van het parlement, Westminster Abbey, het Hooggerechtshof en het ministerie van Financiën. Hij is altijd makkelijk te herkennen geweest, met zijn blauw-gele bolhoed, jas, cape, paraplu, vlag en luidspreker. Dat hij tot landelijke bekendheid uitgroeide, had te maken met zijn activiteiten op College Green, het plantsoen vanwaar de televisiejournalisten verslag doen. Bray had de gewoonte om achter geïnterviewden te gaan staan, wat leidde tot kas- en muisspelletjes met cameramannen. Uiteindelijk bouwden de omroepen stellages in de hoop van Brays interventies af te zijn. De actievoerder zocht vervolgens de camera’s op door te gaan zwaaien met een Europese vlag die hij aan lange stok had gehangen. Tevens ontwikkelde hij de gewoonte om interviews of verslagen met zijn roeptoeter te verhinderen. Sommige journalisten toonden afgelopen week hun opluchting met de ingevallen stilte, wat weer leidde tot woedende reacties van Brays grote schare aanhangers. Die aanhangers zijn door de jaren zeer vrijgevig geweest. Zo hebben ze geld bijeen gebracht, wat Bray in staat stelde een appartement te huren tegenover het Londense pied-à-terre van Jacob Rees-Mogg, de staatssecretaris van Brexit-mogelijkheden. De deftige Tory zei indertijd dat Mr. Stop Brexit altijd kan aanbellen als hij op een avond suiker nodig heeft. Eind 2019 deed Bray, inmiddels een celebrity, namens de Liberaal-democraten mee aan de parlementsverkiezingen. Het werd geen succes. In Cynon Valley, een rood district in de valleien van Zuid-Wales, kreeg Bray maar 949 van de 30.236 stemmen, waardoor hij zijn borg, die je moet betalen om mee te mogen doen, kwijtraakte. Dat Brexit begin 2020 een voldongen feit werd, was voor Bray geen reden om de blauwe vlag met de twaalf gele sterren halfstok te hangen. Integendeel, gedreven door wanhoop werd zijn protest allengs luider. Anarchy in the UK van Sex Pistols en The Lunatics (Have Taken Over The Asylum) van Fun Boy Three bliezen uit de luidsprekers. Zonder risico bleek zijn protest en landelijke, zelfs internationale, bekendheid niet te zijn. Bray kreeg begin vorig jaar bijvoorbeeld klappen van enkele tegenstanders. Hij liet zich niet van de wijs brengen en verbreedde zelfs zijn protest tegen de door hem zo gehate Tories. Zo liet hij afgelopen najaar een toilet aanrukken om zijn afkeer te uiten over de toenemende vervuiling van de Britse rivieren. Deze actie zal op goedkeuring hebben gerekend van collega-demonstrant Rob Unbranded, een oud-taxichauffeur die al jaren zwijgzaam en behangen met wegwerpflesjes in de schaduw van Big Ben tegen vervuiling protesteert. Bij zijn eenmansprotest voelt Bray zich gesterkt door het haperende Brexit-proces. Gevraagd naar de tastbare voordelen van de uittreding vertelde Brays buurman Rees-Mogg onlangs dat er op de nooduitgang-bordjes in de Dartford-tunnel voortaan geen ongerijmde afstanden meer staan, omdat kilometers niet langer in yards te hoeven worden omgerekend. Waar Rees-Mogg altijd beleefd probeert te blijven, verliezen diens collega’s hun geduld. Onlangs sprak de Conservatieve afgevaardigde Marco Longhi de wens uit dat Bray in de Tower wordt opgesloten, met een luidspreker die non-stop Land of Hope and Glory speelt. Het was gekscherend bedoeld, maar, zo is nu duidelijk, met een serieuze ondertoon.||https://www.volkskrant.nl/nieuws-achtergrond/de-bekendste-anti-brexitdemonstrant-van-groot-brittannie-laat-zich-de-mond-niet-snoeren~bc5986d6/
2022-07-04||Google-afstandsbediening voor domme tv ||Toen Google alweer negen jaar geleden met de Chromecast op de proppen kwam, was dat een prachtige nieuwe uitvinding. Door het kleine apparaatje achter in een domme tv te steken, kon de tv ineens toch streamingdiensten als YouTube of Netflix afspelen. De tv-Chromecast werd in de jaren daarna wat ingehaald door de concurrenten. Het verschil met de Chromecast: streamingdiensten werden bij hen niet vanaf het mobieltje afgespeeld, maar vanaf het kastje. En de bediening gebeurde met een bijgeleverde afstandsbediening. Het bekendste voorbeeld is Apple TV, maar Xiaomi heeft ook al een tijdje een tv-stick op de markt, die veel goedkoper is dan die van Apple. Ook Google kwam daarna met een combinatie stick/afstandsbediening (die dus ook zonder telefoon is te gebruiken), maar die was voor Nederlanders alleen via niet-officiële kanalen te bemachtigen. Inmiddels is de Chromecast met Google TV hier wel gewoon te koop. Het is een flinke verbetering ten opzichte van de oude Chromecast. De afstandsbediening werkt erg prettig. Google is er, net als eerder Apple, in geslaagd om een apparaat te maken met maar een paar knoppen, waarmee toch de bestaande afstandsbediening overbodig wordt gemaakt. Wie Apple gewoon is, zal wel moeten wennen aan de volumeknop aan de zijkant. Bij Apple zit daar de stemassistent, die bij Google juist weer aan de voorkant zit. Een fijne toevoeging overigens: met een stemcommando zoeken naar specifieke series of films werkt prettig en efficiënt. De Google Assistant-knop kan natuurlijk ook voor andere spraakopdrachten (dim de lampen, wat voor weer is het?) worden gebruikt. Voor het zover is, moet de Chromecast aan de tv worden gekoppeld. Dat is een kwestie van het apparaatje in de hdmi-poort steken om vervolgens via de Google Home-app de boel te installeren. Standaard heeft Google de bekendste apps op het apparaatje geïnstalleerd: YouTube, Netflix, Disney+, Prime Video, Videoland, NPO Start, Ziggo GO, Viaplay, HBO Max en Apple TV. Maar wie hier niet genoeg aan heeft, kan andere apps downloaden en installeren. Google geeft de consument op het hoofdmenu een keuze aan series en films die van alle verschillende diensten afkomstig zijn, maar je kunt er ook voor kiezen een specifieke app op te starten. En daarna kan het kijkfeestje beginnen, met beeld tot 4K HDR. Google is in Nederland rijkelijk laat met dit product, maar wie nog geen smart tv (of smart gemaakte tv) bezit, heeft er een goede koop aan.||https://www.volkskrant.nl/beter-leven/google-afstandsbediening-voor-domme-tv~b316e4e0/
2022-07-04||ECB vergroent haar beleid in de hoop dat de grootste vervuilers volgen||De Europese Centrale Bank stelt al lang dat de strijd tegen de klimaatverandering cruciaal is voor de financiële stabiliteit. Nu maakt de ECB haar rol in dat gevecht ook concreet. De centrale bank gaat geleidelijk de 344 miljard euro aan bedrijfsobligaties op haar balans vergroenen. De ongeveer 30 miljard euro per jaar die vrijkomt door het op vervaldag komen van dat schuldpapier, zal worden geherinvesteerd in obligaties van duurzamere bedrijven. Dat er het afgelopen decennium zoveel bedrijfsleningen bij de ECB zijn beland, past in de grootste strijd van de centrale bank: het nastreven van een inflatie van 2 procent. Met verschillende opkoopprogramma’s probeerde Frankfurt de langetermijnrente in die periode omlaag te halen om zo de economie te stimuleren. Het idee was dat als daardoor de prijzen zouden stijgen, de destijds chronisch lage inflatie zou verdwijnen. Maar echt lukken deed dat nooit. Pas sinds het herstel na de coronacrisis ligt de inflatie in de eurozone boven de doelstelling – door de ondertussen uitgebroken oorlog in Oekraïne is die nu zelfs vier keer zo hoog. De ECB begint in oktober met het heroriënteren van haar beleggingen. Daardoor zal er meer geld stromen naar bedrijven met een lagere uitstoot van broeikasgassen, ambitieuzere doelstellingen voor CO2-reductie, en meer openheid over hun klimaatgerelateerde risico’s. Dat laatste is beleid dat de banken al kennen. Als toezichthouder op het financieel systeem zet de ECB banken er al langer toe aan om meer openheid te verschaffen over de klimaatrisico’s die ze lopen met hun kredieten. Denk aan leningen aan bedrijven die straks opgescheept kunnen zitten met stranded assets. Dat zijn activa die ze niet langer kunnen verzilveren, zoals olievoorraden en gasbellen die niet meer rendabel uit de grond te halen zijn. Vrijdag komt de ECB met de resultaten van een ‘klimaatstresstest’ die ze heeft uitgevoerd onder commerciële banken. Volgens persbureau Bloomberg zal daaruit blijken dat die nog altijd slecht in staat zijn om in te schatten hoe sterk de opwarming van de aarde hun balansen zal treffen. Namen zal de ECB niet bekendmaken, zei de Europese toezichthouder Andrea Enria vorige week. Volgens het klimaatpanel van de Verenigde Naties, het IPCC, is onze planeet op weg naar een opwarming die twee keer zo hoog is als het maximaal aanvaardbare volgens het klimaatakkoord van Parijs. De ECB kreeg in het verleden kritiek van milieuactivisten omdat ze obligaties heeft gekocht van onder meer Shell, Eni en TotalEnergies, en het dus goedkoper heeft gemaakt voor deze fossielebrandstofbedrijven om hun activiteiten te ontplooien. Toch sluit de ECB – op de banksector na – geen enkel bedrijf categorisch uit. De hoop is dat de grootste vervuilers zo een prikkel hebben om te verduurzamen. ‘De minst groene bedrijven zullen het grootste deel van de transitie voor hun rekening moeten nemen’, verklaarde ECB-directeur Isabel Schnabel. Het is een weg van geleidelijkheid, benadrukte Schnabel. ‘We willen al die bedrijven een stimulans geven om groener te worden en er daarom voor zorgen dat ze deel blijven uitmaken van onze beleggingen.’ Bij het nemen van beslissingen zal de ECB kijken naar wat een bedrijf in het verleden al heeft gepresteerd, welke CO2-reductie het gepland heeft, en welke openbare gegevens er beschikbaar zijn. De centrale bank zal niet bekendmaken welke beleggingen ze heeft gedaan. Door milieubewuste keuzes te maken bij het opkoopbeleid, moet de rente die duurzame bedrijven betalen om hun obligaties te slijten dus dalen, terwijl die van de meeste vervuilende gelijk blijven of zelfs stijgen. Schnabel wilde geen raming geven van hoe groot dat verschil zou zijn. Wel was ze duidelijk over de hiërarchie in de beleidsprioriteiten van de ECB. ‘Overwegingen rond de klimaatverandering mogen onze monetaire beleidsbehoeften niet in de weg staan.’ Anders gezegd: prijsstabiliteit gaat nog altijd boven duurzaamheid. Dat moet de kritiek pareren die de ECB steevast krijgt als ze vergroening koppelt aan monetair beleid, namelijk dat ze aan politiek doet. Die komt niet alleen van buiten de bank, maar in 2019 ook van binnen. Schnabels landgenoot en toenmalig Bundesbank-baas Jens Weidmann waarschuwde er toen voor dat centrale banken het risico liepen steeds verder verstrikt te raken in de politiek naarmate ze hun mandaat ruimer gingen interpreteren. ‘Ze zullen dan worden overladen met allerlei nieuwe doelen en wensen die ze moeten inwilligen. Hun onafhankelijkheid komt dan in het gedrang.’||https://www.volkskrant.nl/economie/ecb-vergroent-haar-beleid-in-de-hoop-dat-de-grootste-vervuilers-volgen~b457e287/
2022-07-04||Boerenblokkades verstoren gevoelige aanvoerketens van supermarkten, met lege schappen tot gevolg||Ongeveer twintig distributiecentra werden maandag geblokkeerd. Dat is flink: volgens het Centraal Bureau Levensmiddelenhandel (CBL), de brancheorganisatie van supermarkten, telt Nederland zo’n veertig centra waar vanuit supermarktketens hun winkels bevoorraden. De gevolgen van de blokkades waren daarom direct voelbaar. Albert Heijn, dat in totaal zes distributiecentra heeft, annuleerde onlinebestellingen vanwege blokkades van de centra in Geldermalsen en Utrecht. Lidl meldt bordjes in de winkels te hebben geplaatst: ‘Door landelijke boerenacties inzake de stikstofcrisis zijn in dit filiaal helaas niet alle artikelen voorradig.’ De boeren blokkeerden drie van de zes distributiecentra van de keten, waardoor sommige versproducten niet verkrijgbaar zijn, aldus een woordvoerder. Jumbo werd het zwaarst getroffen: een woordvoerder meldt dat vijf van de zes distributiecentra zijn versperd. Een zesde distributiecentrum, in Veghel, was maandagochtend kortstondig geblokkeerd. Het CBL vreest dat de schade voor de supermarkten ‘in de miljoenen loopt’ als de boeren de komende dagen doorgaan met hun acties bij de distributiecentra. ‘Het verschilt per supermarkt, maar we zien nu hier en daar al financiële schade en legere schappen’, aldus een woordvoerder. Als de acties doorgaan, dan overwegen de supermarkten de schade te verhalen op organisaties of individuen die de blokkades hebben veroorzaakt. Toen de boerenactiegroep Farmers Defence Force (FDF) eind 2019 dreigde distributiecentra vlak voor de drukke kerstperiode te blokkeren, spande het CBL een kort geding aan. De rechter verbood de acties en legde een dwangsom op van 100 duizend euro per locatie. Omdat FDF de acties nu niet coördineert, kan het CBL niet teruggrijpen op de rechtelijke uitspraak. ‘Maar alle opties liggen open.’ De supermarkten willen niet veel kwijt over de precieze gevolgen van de blokkades. Duidelijk is dat vooral aan verse producten tekorten ontstaan, zoals groenten, fruit en brood. Op normale dagen worden die soms meermaals per dag vanuit de distributiecentra geleverd, aldus de CBL-woordvoerder. De aanvoerketens van supermarkten zijn zeer gevoelig voor verstoringen, zegt Laurens Sloot, bijzonder hoogleraar ondernemerschap in de detailhandel aan de Rijksuniversiteit Groningen. Opslag in distributiecentra is zo precies mogelijk afgesteld op de vraag van supermarkten, met name als het om versproducten gaat. ‘Het is dus niet zo dat als je de helft van je distributiecentra kwijt bent, de andere helft dat zomaar over kan nemen. Dan zouden die twee keer zo groot zijn als noodzakelijk.’ Als de blokkades niet langer dan een dag duren, zal de schade volgens Sloot beperkt blijven. Hij denkt dat de supermarktketens zich hebben voorbereid op de acties door in het weekeinde meer aan de winkels te leveren, omdat boeren al hadden aangekondigd distributiecentra plat te willen leggen. Bovendien is maandag een relatief rustige winkeldag. Ook CBL meldt dat supermarkten voorbereidingen hebben getroffen, maar weet niet welke keten precies wat heeft gedaan. Op vragen hierover gingen de supermarkten niet in. Desondanks verwacht Sloot dinsdagochtend meer lege schappen als supermarkten in de avond en nacht geen nieuwe leveringen krijgen. Als de blokkades langer duren, worden de gevolgen heftiger, legt hij uit. ‘Ik schat dat als supermarkten drie dagen helemaal niet beleverd worden, ze zo goed als leeg zijn.’ In de praktijk zullen ketens de capaciteit proberen te verdelen, om zich ervan te verzekeren dat met name versproducten nog zoveel mogelijk worden geleverd. Toch zouden in het hele land tekorten ontstaan. Leveranciers kunnen hun spullen ook niet meer kwijt, en blijven ermee zitten. Sloot: ‘De hele aanvoerketen komt vast te zitten.’ Het gaat dan met name om leveranciers van verse producten. Ook veehouders raken hun producten dus moeilijker kwijt, zegt hij. ‘Alle opslag komt na een paar dagen vol te zitten door een gebrek aan koelcapaciteit.’ Het CBL, riep de politie op 'stevig’ in te grijpen tegen alle blokkades. ‘Je ziet nu dat bedrijven en burgers worden geraakt. Ik denk dat het zaak is dat er snel actie wordt ondernomen’, aldus de woordvoerder. Landelijk politiechef Willem Woelders zei maandagmiddag tegen persbureau ANP de oproep van de branchevereniging te begrijpen, maar ook te hopen dat distributiecentra eerst zelf 'in overleg’ gaan met de actievoerders. ‘Dan kun je ze misschien beter beïnvloeden.’ De politie laat weten op te treden als burgemeesters hiertoe opdracht geven en alleen zelf in actie te komen als er acuut gevaarlijke situaties ontstaan of strafbare feiten worden gepleegd. Omdat veel blokkades ook aan het begin van de avond nog niet waren opgeheven, stelden burgemeesters de boeren een ultimatum om te vertrekken. De burgemeesters van Zwolle, Raalte en Deventer riepen boeren maandagavond op om hun actie distributiecentra in de gemeenten te beëindigen. ‘Ondanks alle begrip voor het demonstratierecht en de frustraties van boeren, zit er aan de blokkadeacties een houdbaarheidsdatum', schrijven ze in een gezamenlijke verklaring. Ook de burgemeesters van Heerenveen en Drachten vroegen actievoerders om blokkades op te heffen. In Sneek werd maandagavond de Mobiele Eenheid ingezet om een blokkade bij een distributiecentrum van supermarktketen Poiesz te beëindigen. Volgens de politie weigerden de actievoerders ondanks meerdere waarschuwingen te vertrekken.||https://www.volkskrant.nl/nieuws-achtergrond/boerenblokkades-verstoren-gevoelige-aanvoerketens-van-supermarkten-met-lege-schappen-tot-gevolg~b4cd6956/
2022-07-04||Een even bonte en brutale als bruisende bewerking van Dantes Divina Commedia ★★★★☆||Er gelden twee dresscodes voor de 21 vrouwelijke performers - zestien dansers, vier musici en één technicus - in A Divine Comedy: naakt of naakt-met-skelet-op-de-rug. Zelfs de taxidermiste die in een loge geroutineerd een rat vilt en het witte vachtje keurig opvult, doet dit bloot. We tellen alleen de in vol ornaat rondscheurende motorrijdster niet mee; zij lijkt vooral een grillige macht die al deze vrouwenlevens doorkruist, terwijl zij het leven vieren door met de dood te dansen. De in Nederland opgeleide en in Oostenrijk gevestigde choreograaf Florentina Holzinger maakt met deze even bonte, brutale als bruisende bewerking van Dantes La Divina Commedia haar naam als radicale shockkunstenaar volledig waar. Meer dan anders is dit totaalkunstwerk, dat in Julidans de Nederlandse première beleefde, een ontzettend grappige vervlechting van eros en thanatos, liefde en dood. Terwijl er bloed wordt afgetapt, fonteinorgasmes uit vagina’s spuiten, boomstammen tot brandhout worden gehakt en een bruin schilderspalet wordt gekakt, beleef je ook een onnavolgbare reis door hel, hemel en vagevuur. Dante (Annina Macha) is hier een kruising tussen Roodkapje-met-hoge-nood en Alice-in-proletenland. Na haar duik in een wandelend Dixi-toilet krijgt zij, net als de middeleeuwse dichter Dante, gezelschap van Beatrice, alleen is dat nu de bijna tachtigjarige danseres Beatrice Cordua. Vanwege haar Parkinson rijdt ze rond in een scootmobiel (met skelet). Ontroerend schuifelt ze richting haar ‘klein doodsbed’ voor haar verlangen om klaar te komen. Je zou de zeven kwartier durende performance kunnen opvatten als één groot live-actiekunstwerk om haar wens te vervolmaken, tot aan het oprichten van een met levenssappen geschilderde grafsteen toe. Auto’s dalen als stalen engelen neer, performers vallen van trappenbergen en pianist en dansers worden aan enkels de nok in gehesen. Telkens wanneer het niet gekker lijkt te kunnen, volgt er weer een bizarre uitspatting. Toch doet het geheel logisch en georkestreerd aan. Wel denk je na afloop: ‘Goeie god, hoe doen ze dit morgen wéér?’||https://www.volkskrant.nl/cultuur-media/een-even-bonte-en-brutale-als-bruisende-bewerking-van-dantes-divina-commedia~b0f53375/
2022-07-04||Opnieuw minder treinen door personeelstekort: minder mensen beschikbaar in de zomer||Afgelopen week reden er al minder treinen op vier verschillende trajecten, omdat er te weinig personeel beschikbaar is. Door krapte op de arbeidsmarkt, een hoog ziekteverzuim en een grote uitstroom van werknemers die met pensioen gaan, kampt het bedrijf al een tijd met grote gaten in de roosters. Ook volgende week zijn de gevolgen daarvan zichtbaar. Dan zal de NS op nog meer trajecten treinen laten uitvallen. Toch is er volgens de NS geen sprake van een groeiend personeelstekort. ‘Je gaat nu de vakantieperiode in waardoor er helaas nog minder mensen beschikbaar zijn’, laat een woordvoerder weten. ‘Maar het is niet zo dat er vanaf nu elke week meer treinen zullen uitvallen.’ Om te voorkomen dat treinen onverwacht uitvallen, kijkt het bedrijf nu drie weken van tevoren hoeveel treinen er per week geschrapt worden. De reisplanner wordt daar vervolgens tijdig op aangepast: ‘We willen zo de impact voor de reiziger zoveel mogelijk beperken.’ Al blijkt het volgens de NS-woordvoerder in de praktijk soms nodig om nog meer treinen te laten uitvallen. Over de gehele linie hebben de spoorwegen op dit moment circa 1.100 vacatures openstaan, waarvan bijna de helft voor machinisten en conducteurs. Om die vacatures te vullen, heeft het bedrijf de afgelopen maanden flink ingezet op werving. Zo werd op verschillende treinstations een treinsimulator neergezet om mensen kennis te laten maken met het werk van een machinist. De campagnes hebben effect. ‘We zien drie keer zoveel sollicitanten’, aldus de NS-woordvoerder, die spreekt van een mooi resultaat. ‘Maar het mooie resultaat moeten we wel tussen aanhalingstekens plaatsen’, waarschuwt de woordvoerder. ‘Extra sollicitaties leiden niet meteen tot extra personeel.’ Zo moeten geschikte sollicitanten die conducteur willen worden nog een opleiding volgen van zes maanden, en machinisten moeten zelfs twee jaar de schoolbanken in voor zij zelfstandig een trein mogen besturen. ‘De personeelstekorten zullen dan ook zeker tot na de zomer voor uitval zorgen.’||https://www.volkskrant.nl/economie/opnieuw-minder-treinen-door-personeelstekort-minder-mensen-beschikbaar-in-de-zomer~b2fa537c/
2022-07-04||Comédiennes Margôt Ros en Randy Fokke putten op De Parade veel humor uit het gepolariseerde debat ★★★★☆||Wie denkt dat de oorlog in Oekraïne ver weg is op het zonnige theaterfestival De Parade in het Westbroekpark in Den Haag, heeft het mis. ‘Vladimir Poetin’ is één van de nieuwsthema’s die uit een glazen kom met balletjes wordt gegraaid in De Grote Actualiteiten Tombola. Deze zeer vermakelijke komedie speelt zich af in een kapsalon, waar de volkse kapper Mandy (Randy Fokke) en haar intellectuele klant Willemijn (Margôt Ros) over de actualiteit discussiëren. Om de zoveel tijd wordt er een papiertje met een nieuwsonderwerp uit de kom gegrabbeld. Daarop volgt een nieuwe scène met dialogen uit de scherpe pen van Nathan Vecht (o.m. co-schrijver van dramaserie Het jaar van Fortuyn). Die gesprekken verlopen min of meer zoals je zou verwachten: kapper Mandy haalt al haar informatie van sociale media en komt met oneliners als ‘je hebt twee kampen en voor allebei valt wat te zeggen’, terwijl de vlug op de teentjes getrapte Willemijn houdt van literatuur en podcasts over wetenschap. Met vet aangezet spel van comédiennes Ros en Fokke wordt er zo veel humor geput uit het gepolariseerde maatschappelijk debat. Een goede toevoeging is gitarist en zanger Levi Manner, die de scènes verbindt met parodieën op de muziek van onder meer Spinvis en Guus Meeuwis. Er zijn ook nog enkele geslaagde verrassingen in het script ingebouwd, waardoor dit halfuur voorbij vliegt. Van een geheel andere, meer serieuze orde, is het verhaal dat wordt verteld in een kleinere theatertent. In Erkels hoop heeft antropoloog Arjan Erkel (52) de geschiedenis van zijn veelbesproken gijzeling bewerkt tot boeiend documentaire-theater. De voormalig medewerker van Artsen Zonder Grenzen werd in 2002 ontvoerd door Tsjetsjeense rebellen en 607 dagen vastgehouden in de Russische deelstaat Dagestan. In de voorstelling zit Erkel in het Adidas-trainingspak van destijds in een rechthoek die zijn gevangenschap verbeeldt. Vlot vertelt Erkel over deze onvoorstelbare ervaring, met harde en soms ook wrang-geestige details. Ter afwisseling is er muziek van Jan Wilm Tolkamp, voormalig gitarist van de band Normaal. De hit Oerend Hard blijkt een speciale rol te hebben gespeeld tijdens de gijzeling. Eerder toerde Erkel al langs theaters met een lange versie van deze voorstelling, maar juist in de gecomprimeerde vorm van dertig minuten is zijn verhaal effectief. Het is een aparte ervaring om naar Erkels beklemmende relaas en zijn boodschap over hoop en vrijheid te luisteren, terwijl je door het tentdoek hoort hoe de Paradebezoekers buiten zich vermaken met vrolijke muziek, eten en drinken.||https://www.volkskrant.nl/cultuur-media/comediennes-margot-ros-en-randy-fokke-putten-op-de-parade-veel-humor-uit-het-gepolariseerde-debat~b0396f8d/
2022-07-04||De dichter Campert schreef in een taal zo direct dat zijn poëzie niet kan verouderen||Remco Campert heeft zijn leven gewijd aan het beschrijven van wat tussen het mededeelbare in valt: het leven voor en na de gebeurtenis, het ­leven in de leemte. Hij geeft woorden aan de uren die zich aaneenrijgen waarbij niets voorvalt wat je in een ­gesprek zou kunnen of willen navertellen. Daarbij krijgt wat anders vaag of onbelangrijk lijkt – en wat doorgaans het grootste deel van een leven in beslag neemt – vorm en betekenis. Ik ga er bijna van geloven dat het niet erg is dat ik alweer geen evenement heb bijgewoond, geen avontuur heb meegemaakt. Het is niet erg dat ik uren verdwaasd naar een jas in de hoek van kamer heb zitten staren en dat deze vaag werd en weer scherp, afhankelijk van hoe ik mijn ogen over de stof liet glijden. Dat ik er een ­lichaam, een stad, Remco Campert in herkende. lieve jasdie op een stoel in de hotelkamerdaar zomaar ligtbij te komen van de regendie je snel bevlekteer woei een storm boven Javaoude as vloog open bedekte je reversweken later in een ander landje ruikt een beetje naar je stofen naar mijn dwalen door de stadook bespeur ik noghet simpele geurtje van parfumdat me voorbijgingtoen ik overstaken te laat omkeek In de reeks van acht gedichten die Ode aan mijn jas (1997) beslaat, komt bijna alles wat Camperts poëzie kenmerkt aan de orde. Een beschrijving van de directe omgeving met de stad als achtergrond, het individu dat de werkelijkheid gelaten over zich heen laat komen als regen. De jas is een jas, maar ook een lieve jas. Het kledingstuk biedt bescherming tegen de buitenwereld, en wordt uiteindelijk een huid. De dichter wordt zijn jas: soms is het maar een zuchtjedat je even streeltals je de hoek omslaatdan weer een woedende stormdie tegen je opbokstmaar de hoek die je omslaatblijft dezelfdehet gebouwde houdt standlang nadat ik en mijn omhulselzijn vergaan Vaak moet ik bij het lezen van Campert denken aan de Chinese dichter Bay Juyi (772-846), die met heldere taal alledaagse zaken onder woorden bracht, zoals de grijsheid en saaiheid van zijn kantoor. Omdat Camperts taal ontdaan is van elke opsmuk, zo direct en eenvoudig dat niets kan verouderen, heeft zijn poëzie – net als die van Juyi – eeuwigheidswaarde. We kunnen hem over twaalf eeuwen nog lezen en ons verwonderen over het feit dat een dichter over zoiets doodgewoons schreef als een jas en dat het hem lukt – met een welbewust minimum aan poëtische middelen – de jas te transformeren tot een mens, tot het leven en ten slotte tot de poëzie zelf: poëzie te schrijvendie als een jas met je meegaatik haat je wel eensaltijd moet ik erop lettendat ik je niet vergeetsoms lig je te wachtenin stoffige hoekendoor jou, omhulsel,ondervind ik het levenaan den lijveik groei in je vormwaar ik steeds meer naar sta Campert is zich in zijn dichterschap steeds meer gaan perfectioneren in het vereeuwigen van het schijnbaar triviale. Dat dit uiteindelijk toch onvergetelijke gebeurtenissen oplevert, is te danken aan de openheid van de dichter en het lichte en muzikale karakter van zijn taalgebruik. De transformatie die aanvankelijk nog werd afgedwongen binnen het gedicht, vindt uiteindelijk plaats tussen het gedicht en de lezer. Zó vertrouwd te worden door de dichter is een voorrecht. De ultieme transformatie kan beginnen, zoals in ‘Papier’ (2015): nog een woord meer woordenen nu is het een regelnog meer regels en nu is heteen gemaakt gedichtVliegtuigenlaten hun sporen na in de luchtdie worden gewist in de wind.Dan is de hemel weer volmaakt egaalen kan het opnieuw beginnen||https://www.volkskrant.nl/cultuur-media/de-dichter-campert-schreef-in-een-taal-zo-direct-dat-zijn-poezie-niet-kan-verouderen~bb54c6e5/
2022-07-04||Dichter, schrijver, of zoals hij het zelf voelde: jazzmusicus||Remco Campert was een jazzmuzikant. Dat concludeerde hij zelf in 1985 in een hommage aan zijn muzikale helden Dizzy Gillespie, Charlie Parker en Chet Baker. Voel je je meer dichter of prozaschrijver, vroegen bewonderaars hem soms. ‘Ik antwoord dan maar wat’, bekende Campert. ‘Dichter, prozaïst, allebei, waar mijn muts naar staat. Het antwoord op de vraag die ik mezelf nooit stel, zoemt ergens in mijn lichaam met grote zekerheid: ik ben een jazzmusicus.’ Campert was niet de enige dichter van zijn generatie voor wie jazz belangrijk was. Vrienden en collega’s als Simon Vinkenoog en Hugo Claus schreven ook jazzpoëzie, maar dat deden ze voornamelijk in hun beginjaren. Zoals ook Gerrit Kouwenaar, die in 1949 dichtte over zangeres Bessie Smith en ‘de bom van haar stem’. En zelfs Lucebert, die de jazz zijn leven lang bleef toegedaan, noemde Thelonious Monk en Lester Young alleen in zijn vroege verzen. ‘Hij maakte mijn jeugd/ mijn best seizoen, mijn maand april’, schrijft de 25-jarige Campert bij de dood van altsaxofonist Charlie Parker in 1955; een in memoriam dat de koortsachtige roes van Parkers muziek verbeeldt: ‘zwarte auto, snel, langs kinderen en krijsende vrouwen/ geur van afval, bloemen, bananen/ licht van daken door nauwe gangen naar spiegels gebracht/ versplinterd in ogen, goedkope juwelen en glanzende schoenen,/ maar al voorbij de auto/ om de hoek/ uit het zicht verdwenen.’ De schrijver is zijn jeugdliefde altijd trouw gebleven. Op 19 mei 1988 wijdt hij zijn Volkskrant-column aan de dood van Chet Baker, de broze zanger en trompettist over wie hij dertig jaar eerder schreef: ‘voor in zijn mond zingt aarzelend de liefde’ en ‘zijn stem is een zachte regen/ als de kleine voeten van het vreemde meisje/ op het mollige tapijt’. In een briefwisseling met schrijver Bernlef en componist Theo Loevendie (C.C. een correspondentie; uitgeverij Bas Lubberhuizen) memoreerde Campert nog eens twintig jaar later hoe hij Bert Schierbeek en Lucebert aan de jazz hielp: ‘Zij waren meer in Brecht en Bach. Maar Lucebert is later een groot jazzliefhebber geworden, en dat komt door mij, zeg ik met onverholen trots. Verder komt er weinig door mij. Trompet heb ik nooit gespeeld, poëzie leek me makkelijker.’ De muziek bracht Campert ook buiten zijn schrijfkamer. Hij droeg voor op muziekpodia – in november 2013 onvergetelijk in een bomvol Bimhuis – en maakte live-opnamen met contrabassist Maarten Altena (City Music, 1991), gitarist Corrie van Binsbergen (Als in een droom, 2003) en altsaxofonist Benjamin Herman (De tijd duurt één mens lang, 2007). Niet voor niets had de dichter al in 1960 vastgesteld: ‘De vreemde ontroering/ die poëzie is/ wantrouw ik niet meer/ dat hebben mij geleerd/ de jazzmusici.’||https://www.volkskrant.nl/cultuur-media/dichter-schrijver-of-zoals-hij-het-zelf-voelde-jazzmusicus~becaf8d0/
2022-07-04||Zo’n armageddon-filmpje van een smeltende gletsjer oogt alarmerend, maar ons aanzetten tot actie doet het niet||Een greep uit een weekje klimaatcrisis: overstromingen in Australië, de 3.300 meter hoge Marmolada-gletsjer in de Dolomieten breekt af en doodt zeker zes bergbeklimmers, het Amerikaanse Hooggerechtshof blokkeert klimaatmaatregelen van president Biden en de Noordzeespiegel stijgt sinds begin jaren negentig een millimeter sneller per jaar dan voorheen. Het leidt tot even rampzalige als spectaculaire beelden. Kanovaarders in de straten van Sydney. Wandelaars die doodgemoedereerd toekijken hoe de enorme lawine van ijs en rotsen hen op korte afstand voorbijraast. Live en ter plekke kon ik in het weekend vaststellen hoe de Noordzee knaagt aan de duinen en het strand deels in een blubbervlakte verandert. Operatie zandsuppletie is voor de kust van Wijk aan Zee weer in volle gang. Nieuwsuur sloot zondag, daags voordat stikstofproducenten distributiecentra en havens met tractoren blokkeerden, het drieluik De staat van het klimaat af, over het onderwerp dat voortdurend aan actualiteit wint. Nadat in de eerste aflevering al was vastgesteld dat de klimaatdoelen – het limiteren van de opwarming van de aarde – volgens deskundigen al nagenoeg onhaalbaar zijn geworden, ging het zondag over de (on)mogelijkheden om bij de burger gedragsveranderingen te bewerkstelligen. Zo’n armageddon-filmpje over de smeltende Marmolada – het dooide er 10 graden – oogt alarmerend, maar ons aanzetten tot actie doet het niet, vertelden gedrags- en omgevingspsychologen. Alleen maar roepen hoe erg het is gesteld met het klimaat leidt weliswaar tot meer bewustzijn, maar geeft ook een groot gevoel van onmacht. En tot wat ‘onrealistisch optimisme’ werd genoemd: de waan dat het uiteindelijk ‘wel goedkomt’. Tegelijk kan burgerlijke gedragsverandering ten goede leiden tot gigatonnen reductie van CO2-uitstoot, en loont het dus zeer om de gewone man en vrouw tot actie aan te zetten. Niet door hen ‘te schoppen tot ze een geweten krijgen’ zoals Louis Paul Boon in een ander verband ooit opperde, maar door de buren op hen af te sturen. De buurman is doorgaans onverdacht, komt je niks aansmeren en wil niet aan je verdienen: door zo iemand willen we ons graag laten overtuigen de woning te isoleren of korter te douchen. En zo zagen we ‘sociale beïnvloeding’ in de praktijk: het ‘geheime wapen’ was een klimaatbewuste Apeldoorner die de buurman aan de keukentafel overtuigde de cv lager af te stellen. ‘Ken je de trias energetica?’ Nee? Hij legde het graag uit. Vertel mensen niet hoe ze geld kunnen besparen door energiezuinig te leven, adviseerde Linda Steg, omgevingspsycholoog en hoofdauteur van alarmerende rapporten van het klimaatpanel IPCC. ‘Dan denken ze alleen maar: pfff, wat levert het nou helemaal op.’ Uiteindelijk gaat het om een verandering op lange termijn. Gedragspsycholoog Liza Luesink trok een parallel met veranderende rookgewoonten. ‘Toen ik opgroeide zat je in een rokerscoupé met je Railrunner, en mijn vader rookte in de slaapkamer.’ Ondenkbaar nu, maar hoeveel jaren zijn er niet over díe gedragsverandering heengegaan?||https://www.volkskrant.nl/columns-opinie/zo-n-armageddon-filmpje-van-een-smeltende-gletsjer-oogt-alarmerend-maar-ons-aanzetten-tot-actie-doet-het-niet~b366d365/
2022-07-04||De Volkskrant-huisdichter over Remco Campert||In de campertWas ik in Campert Reed ik weg omVerstaanbaar te blijven En nam je me meeNaar een hoger plan Je poëtische stem wasAls zachte regen Als een trompetLicht gedempt Het hardop aftellen lietJe aan een ander over. (Sedert 2014 maakt Johnny Ceres Jr. zijn zomerse variant als huisdichter van de Volkskrant, In de campert, over belevenissen dan wel poëtische inzichten onderweg, in de camper. Door hem de campert genoemd, als ode aan Remco Campert.)||https://www.volkskrant.nl/mensen/de-volkskrant-huisdichter-over-remco-campert~bcbd6c65/
2022-07-04||Nog steeds twee streepjes, ben ik nu nog besmettelijk? En werken sneltests wel bij omikron?||Dag negen: mevrouw Keulemans (die corona heeft) voelt zich al een stuk beter. Morgen mag ze volgens de GGD-spelregels uit isolatie. Maar als je goed kijkt naar het venstertje van de zelftest die ze net heeft afgenomen: tóch weer een vaag tweede streepje. Hoe moet dat nou? Jur Peppels, een redacteur bij NPO Radio 1 met wie ik soms contact heb, besloot het erop te wagen. ‘Ik heb dat 0800-nummer van de GGD gebeld om het na te vragen’, vertelt hij. ‘Maar mijn positieve test én het feit dat ik nog een verrotte stem had, waren volgens de jongen aan de lijn geen reden om na tien dagen nog binnen te blijven.’ Uiteindelijk zou Peppels veertien dagen lang twee streepjes blijven zien – hij was toen al lang en breed weer aan het werk. Steek je anderen dan niet aan? ‘Dat weet je nooit zeker. Maar ik zou het niet verwachten’, zegt viroloog Richard Molenkamp (Erasmus MC) als ik hem bel. Al na enkele dagen begint het lichaam antistoffen te maken tegen het coronavirus. ‘Na een weekje verwacht je dat die virusdeeltjes als het ware gecoat zijn met antistoffen. Ze komen cellen niet meer in en zijn dus ook niet besmettelijk.’ Maar de zelftest ziet het virus nog wél, omdat het virus daarbij eerst half uit elkaar valt, in dat flesje met vloeistof dat bij de test zit. De test detecteert zodoende nog wel het zogeheten nucleocapside-eiwit van het virus, een karakteristiek eiwit waarin het virus zijn erfelijk materiaal verpakt en waarop de test aanslaat. Niet besmettelijk, wél een streepje. Of nou ja, zo hoort het te gaan. In de praktijk hebben sommige mensen ook na twee weken nog weleens wat besmettelijk virus in de keel, merkt Molenkamp op. Neem een studie die toevallig net vorige week verscheen. Artsen uit Boston onderzoeken daarin hoelang ze nog kweekbaar virus uit de kelen van 66 proefpersonen konden oogsten. Na vijf dagen lukte dat bij ruim de helft niet meer. Maar na tien dagen waren er nog acht mensen – dus zo’n 10 procent – met restjes springlevend, infectieus virus in de keel. Het was maar weinig virus, maar toch: zo iemand zou in theorie anderen kunnen besmetten. Turend naar het vage streepje op de zelftest, bedenk ik nog iets. Zijn die zelftests eigenlijk nog wel te vertrouwen? Het virus is immers gemuteerd. Kunnen sneltests virusdeeltjes dan nog wel goed herkennen, zo vraagt onder meer Maria Hoet zich af, een lezer die al ruim een jaar trouw haar coronavragen en -zorgen met me deelt. Het simpele antwoord luidt: ja, dat lukt redelijk. Het nucleocapside-eiwit waarop zelftests aanslaan, is door de tijd heen gelukkig niet erg veranderd. Maar helemaal hetzelfde gebleven is het ook weer niet: in het nucleocapside van de omikronvariant zijn drie bouwsteentjes veranderd en ontbreekt een bobbeltje dat er eerst nog wel zat. Vooral de Panbio-sneltest van Abbott lijkt daarvan hinder te hebben. Zijn gevoeligheid voor corona is ongeveer gehalveerd, lees ik in een overzichtsstudie. De Flowflex-test die mijn partner gebruikte, presteert nauwelijks slechter. Kennelijk ‘kijkt’ die naar een stukje nucleocapside dat onveranderd is gebleven. De gevoeligheid van de MPBio-test ging van 77 naar 70 procent, die van de Clinitest van 83 naar 70 procent, toonden Utrechtse onderzoekers intussen aan. Het verschilt dus per merk. Maar er is nog iets: de plek van het virus zelf. ‘We denken dat het zinvol is om ook in de keel te testen’, zegt arts-microbioloog Jan Kluytmans (UMC Utrecht). Kluytmans nam de proef op de som toen hij onlangs zelf corona had. Tot zijn verbazing merkte hij dat de infectie zich leek te verplaatsen. Aanvankelijk was de zelftest ‘knalpositief’ in zijn keel en negatief in de neus, later was het juist vooral zijn neus waarop de test aansloeg. ‘Dit toont de dynamiek van het virus in het lichaam’, vermoedt hij. De studies ondersteunen dat beeld. Bij de deltavariant kwamen de positieve sneltests vooral van de neuswatjes; bij omikron is de keeltest vaker positief, volgens een kleine studie die net verscheen. Doe het voor de zekerheid dus allebei. Het wattenstaafje eerst achter in de keel en dan in de neus steken – niet erg fris, maar nog altijd een stuk beter dan andersom – vergroot de trefkans van zo’n 70 naar ruim 80 procent, volgens weer een andere analyse. Tot er een nieuwe variant komt, het virus zijn genetische structuur wat herschikt en zijn nucleocapside weer een beetje opschudt. Dan begint het gedonder van voren af aan en kan de wetenschap weer helemaal opnieuw beginnen, met uitzoeken hoe goed hun tests nog werken.||https://www.volkskrant.nl/nieuws-achtergrond/nog-steeds-twee-streepjes-ben-ik-nu-nog-besmettelijk-en-werken-sneltests-wel-bij-omikron~b853c036/
2022-07-04||Zeker 18 doden en ‘ziekenhuizen vol gewonden’ bij protesten in Oezbekistan||De protesten braken vorige week uit nadat de Oezbeekse regering plannen aankondigde om de autonome status van Karakalpakstan, een dunbevolkte regio die het hele westen van Oezbekistan beslaat, in te trekken. Inwoners van de regio, die hun eigen taal en cultuur hebben, gingen massaal de straat op. Er is nauwelijks onafhankelijke informatie aanwezig over wat er de afgelopen dagen gebeurde tijdens de protesten, door ingrijpen van de regering. President Sjavkat Mirzijojev kondigde een maandlange noodtoestand af in Karakalpakstan en liet het internet platleggen. Maandag stelden de autoriteiten dat er doden en gewonden zijn gevallen onder burgers en ordetroepen. Volgens de regionale gezondheidsminister liggen de ziekenhuizen van Noekoes, de hoofdstad van Karakalpakstan, vol met gewonden. De regering spreekt van 243 gewonden. President Mirzijojev beschuldigt ‘kwaadwillende krachten’ van pogingen om de regio te destabiliseren. Hij zegt dat demonstranten overheidsgebouwen probeerden in te nemen en veiligheidsagenten aanvielen. Mirzijojev kondigde aan dat de autonome status van Karakalpakstan niet zal veranderen. Een gevluchte oppositiepoliticus, Poelat Ahoenov, zei zondag op basis van contact met mensen in Karakalpakstan dat er veel meer doden zijn gevallen. Hij vertelde aan persbureau Reuters dat mensen zich niet vrij kunnen bewegen in Noekoes wegens de noodtoestand, en dat ze geen onafhankelijke informatie kunnen krijgen over wat er is gebeurd. Oezbekistan staat al decennia bekend als een autoritaire staat. In 2005 schoten agenten naar schatting 700 demonstranten dood in Andijan, een stad in het oosten. Na de dood van dictator Islam Karimov in 2016 beloofde zijn opvolger Mirzijojev democratische hervormingen. Mirzijojev kreeg maandag een schouderklopje van de Kazachse president Kassim-Jomart Tokayev voor maatregelen om ‘de stabiliteit’ te waarborgen. Tokayev stuurde in januari het leger af op demonstranten in zijn eigen land. Dat leidde tot 227 doden, het grootste bloedbad uit de Kazachse geschiedenis. Tokayev stelde dat de demonstraties werden gekaapt door ‘in het buitenland getrainde bandieten en terroristen’, maar heeft daar geen bewijs voor geleverd. Ooggetuigen zeggen dat ze het leger zagen schieten op vreedzame demonstranten en voorbijgangers. De woordvoerder van de Russische president Poetin noemde de onrust in Oezbekistan maandag ‘een interne aangelegenheid’. In januari stuurde Poetin nog enkele duizenden Russische militairen naar Kazachstan, naar eigen zeggen ter verdediging tegen ‘een buitenlandse poging tot inmenging in de interne aangelegenheden van onze regio’.||https://www.volkskrant.nl/nieuws-achtergrond/zeker-18-doden-en-ziekenhuizen-vol-gewonden-bij-protesten-in-oezbekistan~b1524ea6/
2022-07-04||Down The Rabbit Hole stelt niet teleur, maar er knaagt iets||Laat ik open kaart spelen: deze opinie is al op donderdag geschreven, vier dagen voor de deadline. Vanaf morgen, voor de lezer afgelopen vrijdag, bivakkeer ik namelijk in Beuningen, het dorp waar ik opgroeide. In mijn jeugd gebeurde daar weinig tot niets nieuwswaardigs, maar tegenwoordig wordt er – corona volente – jaarlijks een soort reserve-Lowlands georganiseerd: Down The Rabbit Hole. Wachten met een oordeel totdat het festival daadwerkelijk heeft plaatsgevonden lijkt me nergens voor nodig. Het was dan ook goed toeven op de Groene Heuvels. Het weerzien met de festivalweide na drie jaar opgekropte knaldrang voelde als een welhaast religieuze opwekking. Dankbaar sentiment voor de toch wat inspiratieloze dance-act die de eerste avond voor headliner doorgaat, maar toch vooral als opwarmer dient voor het nachtprogramma. Het echte hoogtepunt is dan al achter de rug, drie dames hullen het landschap in sepiatinten met hun zorgvuldig opgebouwde, broeierige sound. Op zaterdag maakt de superband zijn status routineus waar nadat we in de tent verderop doof zijn gespeeld door eendimensionale, maar goedbedoelde millennialpunk. Waar op zondag de energie bij de bezoekers lijkt weggeëbd, wordt de batterij weer opgeladen door de gegarandeerde festivalpomper. Het hoofdpodium blijkt te groot voor de singer-songwriter, de legendarische collega die volgt is nog goed bij stem en de prachtige muziek van de afsluiter weet het publiek niet echt mee te nemen. Geholpen door de zon kunnen we spreken van een geslaagde editie, maar toch knaagt er iets: het festival moet het hebben van namen die ook in 2012 op de poster hadden kunnen staan. Het gebrek aan nieuwe aanwas drukt ons met de neus op de feiten: de popmuziek is de culturele kaalslag van de afgelopen jaren nog niet te boven.||https://www.volkskrant.nl/cultuur-media/down-the-rabbit-hole-stelt-niet-teleur-maar-er-knaagt-iets~b941bed3/
2022-07-04||Kamer steunt versnelde uitbreiding luchtmacht • ‘Oekraïne heeft 750 miljard dollar nodig voor wederopbouw’||Lees hier het liveblog van zaterdag 2 juli en zondag 3 juli terug.||https://www.volkskrant.nl/nieuws-achtergrond/kamer-steunt-versnelde-uitbreiding-luchtmacht-oekraine-heeft-750-miljard-dollar-nodig-voor-wederopbouw~b1cf8807/
2022-07-04||Opinie: Gepensioneerden van nu en straks lopen 134 miljard mis||Nederlandse ouderen liepen de afgelopen jaren samen 55,5 miljard euro mis aan pensioengeld. Het is de niet uitgekeerde compensatie voor gestegen prijzen van 2008 tot en met 2021. De inflatie was in die periode in totaal 26,7 procent, maar bijna alle pensioenen bleven op nul staan. Sommige pensioenfondsen verlaagden de pensioenen zelfs. De Nederlandsche Bank (DNB) en de overheid voerden in 2007 strenge rekenregels in voor de berekening van de pensioenen; die werkten ook door in de pensioenopbouw voor werkenden. Werknemers in loondienst bouwden in diezelfde periode 78,7 miljard euro minder pensioenrecht op dan wanneer de inflatie wél was gecompenseerd. Deze enorme schat – opgeteld 134 miljard euro – zit in de pensioenfondskassen. Even een witregel voor uw, mogelijke, verbazing. Dan leg ik maar meteen uit dat de simpele mantra ‘ouderen eten de pensioenen van jongeren op’ niet klopt. Jongeren die verzuchten dat ‘als wij eenmaal 68 jaar zijn, er niks meer in de pensioenpot zit’, zijn niet op de hoogte van de pensioenrijkdom. En niet van het pensioenstelsel. Wat geen verwijt is, gezien de gecreëerde extreme complexiteit. In de (ook al) ingewikkelde bijdrage van DNB-toezichtdirecteur Else Bos (O&D, 30 juni) worden al deze cijfers niet genoemd. De Nederlandsche Bank en Bos houden niet van heldere communicatie. Als makers van de sinds 2013 jaren lopende tv-documentaireserie Zwarte Zwanen onderzochten wij de openbare statistieken van het CBS en DNB en presenteerden bovengenoemde rekensommen. De reactie van DNB? ‘Zo’n berekening vormt een parallelle werkelijkheid, omdat simpelweg niet aan de voorwaarden voor indexatie is voldaan.’ Vorige week, in de 8ste aflevering van Zwarte Zwanen, noemde Arjen Siegmann, oud-DNB-onderzoeker en klokkenluider, de destijds door de De Nederlandsche Bank bedachte rekenrente een ‘grote denkfout’. Met deze ‘risicovrije rekenrente’ kijken de pensioenfondsen namelijk niet naar het werkelijk behaalde rendement. Door die supervoorzichtige aanpak stopten de pensioenfondsen met indexeren. Begin 2008 bedroeg het pensioenkapitaal 683 miljard euro. Inmiddels is dat 1.700 miljard euro. Als documentairemakers zijn wij inmiddels gewend aan ontwijkende redeneringen van de pensioenindustrie, die het juridisch eigendom van andermans geld heeft. Else Bos is een pensioenbobo en onderdeel van de financiële biotoop die het goed met zichzelf heeft getroffen en een hekel heeft aan kritische vragen. Met andermans geld speelt ‘de sector’, zoals ze zichzelf typeren, mooi weer. Jaren geleden zou ik zo’n zin nooit hebben opgeschreven. Nu doe ik het zonder aarzeling. Ik leerde als journalist in negen documentaires de mechanismen in de pensioenwereld kennen. Else Bos oppert in haar stuk niet een snelle aanpassing van de bestaande pensioenwet op het punt van de rekenrente. Ze jubelt dat straks het nieuwe pensioenstelsel de oplossing is. En ze suggereert dat deze nieuwe ‘Wet Toekomst Pensioenen’ indexeren mogelijk maakt. Opvallend genoeg verzuimen ook de regeringspartijen, en even zo goed PvdA en GroenLinks, om de ‘grote denkfout’ van de rekenrente te corrigeren en een ‘inhaalindexatie’ over de laatste veertien jaar toe te staan. Voor zowel gepensioneerden als werkenden. Wanneer toont politiek Den Haag op dit punt eens moed? Mede door intensief lobbywerk van de pensioensector focussen de Tweede en Eerste Kamer zich nu op de nieuwe Wet Toekomst Pensioenen (WTP) die dit najaar snel moet worden behandeld. In de pensioensector dansen ze op de tafels. Als de wet erdoor is, krijgen duizenden actuarissen, econometristen en andere pensioenprofessionals voor jaren werk. De invoering van de WTP gaat minimaal 1 miljard euro kosten, opgebracht door de pensioenpremiebetalers. DNB-bestuurder Bos wil dat ‘de sector’ nu met de uitvoering van de nieuwe Pensioenwet begint. ‘Wacht niet tot de wetgeving klaar is’, zei ze al in 2021 schaamteloos op pensioencongressen. Terwijl er nog geen wet is. De pensioenbranche doet alles om die nieuwe pensioenwet erdoor te krijgen. Zo werden afgelopen weken razendsnel enkele voorzichtigheidsregels versoepeld, wat leidde tot de aankondiging van, zij het piepkleine, pensioenverhogingen bij pensioenfondsen ABP, PFZW en PME. Maar er schuilt een addertje onder het gras: alleen fondsen die plechtig beloven die nieuwe – dus nog niet aangenomen – pensioenwet (WTP) te zullen uitvoeren, mogen de kleine pensioenverhoging toepassen. Hiervoor werd zelfs een Algemene Maatregel van Bestuur uit de kast getrokken, op 7 juni ondertekend door de koning. Het is een niet eerder door de overheid en ‘de sector’ toegepaste chantagestrategie: jullie krijgen je piepkleine pensioenverhoging alleen als je een aanstaande wet steunt. En de uitvoerbaarheid van die nieuwe pensioenwet? Dat wordt een bureaucratische en administratieve spaghetti, waarmee vergeleken de regelgeving en organisatie rond de kinderopvang-, huur- en zorgtoeslagen overzichtelijke macaroni is.||https://www.volkskrant.nl/columns-opinie/opinie-gepensioneerden-van-nu-en-straks-lopen-134-miljard-mis~bfe3145b/
2022-07-04||Verdachte dodelijke schietpartij Kopenhaags winkelcentrum had ‘psychische problemen’, meldt politie||Volgens politiecommandant Soeren Thomassen had de verdachte psychische problemen, en handelde hij vermoedelijk alleen. Er zijn geen aanwijzingen dat hij terroristische motieven had. Na verhoor is vandaag besloten de man voorlopig voor 24 dagen vast te houden in een gesloten psychiatrische afdeling. De schietpartij vond zondag rond half zes ’s middags plaats. Volgens persbureau AP ontving de politie de eerste melding van de schietpartij om 17:37 uur. Elf minuten later werd de dader, een 22-jarige man, al opgepakt bij de oprit naar de snelweg voor het winkelcentrum. In Field’s lagen toen drie doden: een Deense jongen en meisje, allebei 17 jaar oud, en een Russische man van 47. Vier gewonden werden ‘in zeer ernstige toestand’ naar een ziekenhuis gebracht. Een onbekend aantal mensen raakte minder zwaar gewond. Al snel verscheen er een filmpje van de dader op het internet. Het toonde de man, in kniebroek en een mouwloos hemd of vest, met een geweer dat hij achteloos over zijn schouder gooide, om het vervolgens weer te laten zakken en in de aanslag te houden. Hij wandelde, en begon toen te rennen langs de glazen balustrade op een van de bovenverdiepingen, terwijl op de achtergrond gekerm van zijn slachtoffers klonk. De maker van het filmpje, Mahdi al-Wazni, herinnerde zich later zijn ontmoeting met de schutter: ‘Hij kwam erg gewelddadig en boos over. Hij praatte tegen mij, en zei, terwijl ik hem filmde, dat het (geweer) niet echt was. Hij leek trots op wat hij aan het doen was’, vertelde hij in Deense media. De ernst van de schietpartij drong niet meteen door tot de bezoekers van het winkelcentrum. De BBC interviewde een van de bezoekers, Maximilian von Renteln: ‘Zoiets verwacht je niet in Denemarken. Maar toen begonnen mensen naar buiten te rennen, schreeuwend, huilend, en toen drong tot me door dat er iets ernstigs aan de hand moest zijn.’ Deense media citeerden ‘Isabella’, die was weggerend en zich had verstopt in een toilet: ‘Daar zaten we dicht op elkaar, in die kleine wc, met elf mensen of zo. Het was erg warm en we waren echt bang. Het was een verschrikkelijke ervaring.’ Denemarken had net de eerste drie etappes van de Tour de France in eigen land achter de rug, en winkelcentrum Field’s was vol. Onder de bezoekers waren behalve wielerliefhebbers ook veel jonge mensen die de tijd doodden tot zij ’s avonds naar een concert van Britse zanger Harry Styles zouden gaan. Die zou optreden in de Royal Arena, aan de overkant van de snelweg. Styles heeft zijn concert na de schietpartij afgezegd. Hij maakte zijn beslissing bekend op Twitter: ‘Ik ben diepbedroefd, met de inwoners van Kopenhagen... Het spijt me dat we niet bij elkaar kunnen zijn.’ De organisatoren van de Tour de France – waarvan de eerste drie etappes in Denemarken plaatsvonden – zetten eveneens een bericht op het internet waarin zij zeiden ‘extreem geschokt en bedroefd’ te zijn over wat zich in Kopenhagen heeft afgespeeld. De Deense premier Mette Frederiksen sprak van een ‘wrede aanval’, die niet alleen mensenlevens had gekost, maar ook het gevoel van veiligheid in het land had kapotgemaakt. ‘Onze mooie, doorgaans zo veilige, hoofdstad is in een fractie van een seconde veranderd. We zijn allemaal wreed weggerukt uit de mooie zomer die net was begonnen. Het is onbegrijpelijk, hartverscheurend, zinloos.’ Denemarken heeft zelden of nooit te maken met geweldsmisdrijven van dit kaliber, mede dankzij uiterst strenge wapenwetgeving. Noorwegen is nog geen twee weken geleden opgeschrikt door een soortgelijke schietpartij: een man was in een homobar in Oslo in het wilde weg om zich heen gaan schieten. Daarbij vielen twee doden en raakten 21 mensen gewond. Ook Oslo stond tot die actie alom bekend als een veilige, vriendelijke stad.||https://www.volkskrant.nl/nieuws-achtergrond/verdachte-dodelijke-schietpartij-kopenhaags-winkelcentrum-had-psychische-problemen-meldt-politie~b163ac6e/
2022-07-04||Power to the collective||Years ago I saw a couple of brilliant artists and I said: we should be a collective instead of individuals. I think the Dutch government gives an inspiring example of what collective responsibility is capable of. So we created this iconoclastic work. It shows our love and hate for the works of art that we build upon as artists. It is humble, yet the beheaded lion sculpture gives it a patricidal touch. The crushed paper bag was my contribution. It suggests a new way of ‘sculpting by crushing’. While I was adding my work to the greater good, somehow the neoclassicist lion sculpture broke in two. When the collective found out about the work’s new appearance, they got very uncool and individualistic. I hate it when ego ruins beauty.||https://www.volkskrant.nl/cultuur-media/power-to-the-collective~b8fc03ce/
2022-07-04||Opinie: Poetin de schuld geven van de hongersnood in Afrika is een zwaktebod||Een hongersnood van ongekende proporties broeit in de Hoorn van Afrika. Deze zomer zullen er alleen al in Somalië 350 duizend kinderen van honger sterven als we de voedselhulp niet snel verhogen. Nu al zijn 5,7 miljoen kinderen in Somalië, Kenia en Ethiopië acuut ondervoed. Hulporganisaties en onderzoeksinstituten luiden al twee jaar de noodklok. Hoe kan het dat we lijdzaam toekijken hoe deze hel zich ontvouwt voor miljoenen mensen? Zijn we echt zo overvallen door deze ramp? Het is geen gebrek aan kennis of capaciteit, maar een gebrek aan politieke wil. Geld wordt pas beschikbaar gemaakt als het te laat is. Pas als de beelden op tv vreselijk genoeg zijn, komen politieke leiders in actie. Deze manier van reageren is niet alleen onmenselijk, maar ook heel erg duur. Is onze minister van Buitenlandse Handel en Ontwikkelingssamenwerking bereid om met de vuist op tafel te slaan en andere landen te volgen door nu in actie te komen? Na de hongersnood van 2011, toen meer dan 250 duizend mensen stierven in Somalië, zeiden internationale overheden: ‘Dit nooit meer.’ Er werd afgesproken flink te investeren in twee zaken. Ten eerste, in duurzame oplossingen zoals droogtebestendige gewassen, betere klimaatafspraken en goed en verantwoordelijk bestuur. Ten tweede, in het verbeteren van early warning-systemen, die tijdig alarm slaan bij voortekenen van hongersnood, zoals grasland dat te arm wordt aan voedingsstoffen. Wanneer dergelijke alarmsignalen van de boeren op tijd de autoriteiten bereiken, kan die daar hulpbeleid op maken. En desgewenst internationale hulp vragen. Toch is nu, ruim tien jaar later, de honger in de Hoorn van Afrika ernstiger dan ooit, met miljoenen kinderen en volwassenen die wéér aangewezen zijn op noodhulp van buitenlandse donoren. Zolang we onvoldoende investeren in duurzame ontwikkelingsperspectieven voor de Hoorn van Afrika, dwingt klimaatverandering en geopolitiek ons om droogte te zien als iets dat terug keert. Iets dat voorspelbaar is, zou niet de kans mogen krijgen om uit te groeien tot een ramp, want je kunt er, met politieke wil, beleid op voeren. Hulporganisaties wijzen al jaren op het belang van anticiperen op voorspelbare situaties. In 2005 was ik lid van een werkgroep van VN-organisaties, ngo’s, internationale donoren en de nationale overheid van Ethiopië die een innovatief model ontwierp om hongersnood voortaan te voorkomen. Op basis van weersvoorspellingen voor de lange termijn, economische en politieke trends voorspelden we wie wanneer het hardst hulp nodig zou hebben. In plaats van achteraf voedselhulp te bieden, hielpen internationale hulporganisaties de overheid om de kwetsbaarste groepen in de samenleving een sociaal vangnet te bieden en verbeterde landbouwpraktijken te introduceren. Allemaal zaken die geld in de economie pompen en hongersnood helpen voorkomen. Geld inbrengen stimuleert de markt, terwijl voedselhulp het omgekeerde doet. Het eerste is minstens drie keer zo goedkoop als te laat reageren op een hongersnood. Voor de huidige voedselcrisis wijzen politici uit donorlanden nu de Russische president Poetin aan als schuldige, en wassen ze zelf hun handen in onschuld. En eerlijk is eerlijk, door de oorlog in Oekraïne escaleert de situatie verder, doordat de blokkade van graanvervoer tot schaarste en prijsstijgingen leidt. Echter, het Famine Early Warning Systems Network voorspelde al in 2020 dat het regenseizoen de daaropvolgende twee jaren slecht zou zijn. Sindsdien is er zes keer een waarschuwing geweest vanuit lokale overheden, de Verenigde Naties en hulporganisaties dat de situatie aan het escaleren was, inclusief waarschuwingen voor een ongeëvenaarde humanitaire catastrofe tegen de zomer van 2022. Alle verzamelde data tonen aan dat er nu grootschalige ondervoeding is. Niet alleen in de Hoorn van Afrika, maar ook in de westelijke Sahellanden. En ook het regenseizoen van oktober tot december zal onvoldoende zijn om de gebieden weer voedselzeker te maken. Je kunt niet één schuldige, Poetin die het graan uit Oekraïne blokkeert, aanwijzen. De reden dat miljoenen mensen nu lijden onder ondervoeding en honger, is politiek, want internationale donoren hebben de waarschuwingen van de Verenigde Naties en de hulporganisaties in de wind geslagen en niet op tijd geld ter beschikking gesteld voor duurzame oplossingen, om hongersnood te voorkomen.||https://www.volkskrant.nl/columns-opinie/opinie-poetin-de-schuld-geven-van-de-hongersnood-in-afrika-is-een-zwaktebod~b5b895647/
2022-07-04||Schrijver en dichter Remco Campert (92) overleden: de toeschouwer die midden in het leven stond||Vanachter het raampje in de voordeur van zijn huis in de Amsterdamse Jan Luijkenstraat kijkt een ruim 80-jarige Remco Campert naar buiten – een foto door Stephan Vanfleteren. Je ziet de deur, de brievenbus met in blokletters de naam Campert, erboven het ruitje met een deel van het gezicht van de dichter. De blik melancholiek, licht geamuseerd en terughoudend. Er droomt iets in zijn ogen. ‘Ik ben nooit helemaal aanwezig’, zei hij ooit in een interview. En in de novelle Als in een droom: ‘Ik scheer er maar wat langs’. Remco Campert, dichter, schrijver, columnist, heeft met die afzijdige houding een vurrukkulluk en rijkgevuld bestaan weten op te bouwen, vol boeken, kranten, typemachines (eentje voor proza en eentje voor poëzie), liefde, jazz, drank (‘voor iemand die veel drinkt, drink ik heel weinig’), plezier, bekendheid én stilte. De toeschouwer die midden in het leven stond, de geliefde schrijver die het publiek niet schuwde maar evenmin naar de mond praatte, de schrijver die de diepte in de oppervlakte zocht. ‘Dichten is liegen op een hoger plan’, schreef hij, ‘van een mus een zwaluw maken’ – en die mus en zwaluw zou je het perfecte beeld van zijn eigen schrijverschap kunnen noemen. Nabij, herkenbaar voor iedereen en licht als de lucht die zijn domein was: ‘Poëzie is mijn adem’. Die adem is gestokt, nu, op 4 juli 2022 in Amsterdam, nadat die de afgelopen jaren al dunner en dunner was geworden. Remco Campert schreef graag en vaak over katten en nadat hij lange tijd een kat met negen levens leek – hij krabbelde steeds weer op – trok hij zich om te sterven de laatste tijd voornamelijk terug in de rust van zijn eigen huis. Remco Campert werd geboren op 28 juli 1929 in Den Haag, als zoon van actrice Joekie Broedelet en verzetsdichter Jan Campert. De ouders gingen al vroeg uit elkaar en vervolgens stierf de vader in de oorlog in concentratiekamp Neuengamme, iets dat zijn introverte zoon een leven lang met zich mee zou dragen. Pas in de jaren tachtig kon die schrijven over zijn vader, met wie hij zich diep en onwrikbaar verbonden voelde, onder andere in het aangrijpende gedicht Januari 1943: ‘lang geleden, toch dichtbij/ de tijd duurt één mens lang.’ Zijn vaders verzetsvers Het lied der achttien dooden hing in de gang van zijn huis, net zoals in de hal van uitgeverij De Bezige Bij, dat opgericht was met uitgave van de rijmprent van dat gedicht. Remco Campert debuteerde later zelf bij de Bij en dat zijn eigen gedicht Iemand stelt de vraag in 2018 op de muur van het uitgeefhuis werd aangebracht, versterkte zijn gevoel van verbondenheid met zowel de vader als de uitgeverij die hij altijd trouw bleef. De oorlog waarin hij zijn vader verloor en zelf van kind tot jongvolwassene uitgroeide, bepaalde zijn leven en was een ijkpunt waar hij tot op het laatst mee bezig was. Na de bevrijding stortte hij zich in het verse culturele leven waarin de schilders van Cobra – Karel Appel, Constant Nieuwenhuijs – optrokken met de dichters van Vijftig: Lucebert, Kouwenaar, Elburg, Schierbeek. Hij was het jonkie, en bovendien wat altijd heette: de verstaanbaarste dichter van de groep, veeleer beïnvloed door een weemoedige dichter als Hans Lodeizen dan door de experimenten van Lucebert, al bewonderde hij die laatste zeer en was het diens Minnebrief aan onze gemartelde bruid Indonesia dat in hemzelf het dichtersvuur ontstak. Zijn eerste gedichten verschenen in het avant-gardeblaadje Braak, dat hij maakte met Rudy Kousbroek en waarin binnen de kortste keren alle nieuwe dichters ook publiceerden. Het was Lucebert die zou schrijven: ‘Kousbroek vond het vliegtuig uit/ Remco gaat nooit dood’. Bij het grote publiek werd Campert bekend van romans als Het leven is vurrukkulluk, Sombermans actie, Een liefde in Parijs, verhalenbundels als Alle dagen feest of de klassiek geworden columns als Tot zoens, die hij jarenlang bleef voorlezen op podia waarbij steeds opnieuw die eigen, niet te onderdrukken, grinnikende lach opborrelde als hij belandde bij de ‘poostzeven’: ‘Twee van zus. En een anvulflop.’ Zelf beschouwde hij zich in de eerste plaats als dichter. Hij debuteerde met de bundel Vogels vliegen toch, waarna er tientallen volgden, van ijzersterk droefgeestige bundels als Berchtesgaden en Dit gebeurde overal (‘Het leven is verdrietig onvolledig’) tot Ode aan mijn jas, Licht van mijn leven en de late bundels Verloop van jaren en De dood en ik – een even persoonlijk en intiem als geëngageerd poëtisch oeuvre. Velen viel het engagement pas tegen het einde op, bij de bundel Open ogen, waarin oorlog, vluchtelingen, ‘de havelozen en de hebniks’ indringend naar voren sprongen, maar Campert was, zoon van zijn vader, in zijn poëzie altíjd al ten diepste betrokken bij de wereld. Hij schreeuwde alleen niet zo hard. 92 jaar oud werd hij en zijn leven vertelt bijna vanzelf het verhaal van een hele eeuw. Zijn geboorte in het ouderwets keurige, culturele centrum van Den Haag. De oorlog die hij in een pleeggezin in de Veluwse bossen doorbracht terwijl zijn alleenstaande moeder de kost bleef verdienen. De naoorlogse avant-garde van de jaren vijftig, de jazz, de seksuele revolutie van de jaren zestig, die zijn weerslag kreeg in Het leven is vurrukkulluk. Dan het nieuwe engagement van de jaren zeventig, met bijvoorbeeld Poetry International waar hij bij betrokken was, maar waarin hij ook de P.C. Hooftprijs ontving en de eerste editie van Campert compleet verscheen met als omslagfoto de langharige dichter in groen-goudgeblokte hippiebroek naast een racefietsje, onwaarschijnlijk cool en zichzelf, de lichte, niet-machoversie van Jan Cremers foto met motor. Vervolgens was er de toenemende popularisering van de kunst in de jaren tachtig en negentig waar hij gretig instapte door te schrijven voor de radio, op te treden op televisie en op literaire podia, dat laatste vaak met boezemvrienden Jan Mulder en Kees van Kooten. En toen het moderne columnistendom aantrad, stond hij opnieuw vooraan, zowel met zijn eigen columns in de Volkskrant als jarenlang in de gezichtsbepalende CaMu-rubriek op de voorpagina van dezelfde krant. Hij trouwde viermaal. Eerst met Freddy Rutgers (‘Een lelijke jonge dichter met een mooie vriendin moest wel een goede dichter zijn, want hoe kwam hij anders aan zo’n mooie vriendin?’), daarna met Fritz Harmsen van der Beek in wier beroemde landhuis Jagtlust hij tijdelijk woonde, daarna met Lucia van de Berg, de moeder van zijn dochters Manuela en Cleo. Met hen drieën woonde hij een aantal jaren in Antwerpen, maar hij was een moeizame vader – bezig met het eigen kunstenaarschap, onrustig: ‘Altijd verdween ik/ dat stak ik van mijn vader op.’ Uiteindelijk ontmoette hij Deborah Wolf, de vrouw die hem vergezelde tot op het laatst, met wie hij het grote huis in de Jan Luijkenstraat kocht en later het geliefde zomerhuis in Noord-Frankrijk. Ze zorgde voor hem toen hij brozer werd, hield het sociale leven op peil en dagelijks om vier uur werd er gescrabbeld. In de jaren 2015 tot 2018 maakten ze op vrijdagmiddagen een uitzondering en mocht ik langskomen met mijn aantekenschrift, werkend aan de biografie die in 2018 verscheen, Een knipperend ogenblik, een titel die afkomstig was uit zijn gedicht Licht van mijn leven, waarin hij in één bladzijde een heel leven inclusief het moment van sterven vormgaf en dat eindigde met zijn gedroomde ‘meisje op de tramhalte’. Een van zijn buitenlandse dichtersvrienden, Breyten Breytenbach, riep enkele jaren geleden tijdens een bezoek aan Amsterdam nog uit: ‘Deze man schreef de zin ‘zoals je loopt, zal geen regel ooit lopen’ – dan ben je toch klaar!’ Hij schreef wel meer regels die lopen zoals nergens regels lopen. Over ‘ochtenden morsig van liefde’, over ‘uren die sterven als tantes op zondag’ over de grootse dronkenschap van de bevrijding waarbij ‘alles zoop en naaide’. Toen de Avro ooit die regel wilde schrappen in de uitzending Literaire ontmoetingen weigerde hij, ‘dan is het einde zoek’, en werd het hele programma afgeblazen. Later kwamen alsnog de vooraf gemaakte opnamen vrij: de languissante, jonge Campert in het Vondelpark, zoals hij later in de films van zijn vriend Hans Keller ook zo mooi kon lopen: slenterend, rokend, zwijgend. Niemand anders dan deze virtuoze zwijger kon een gedicht schrijven als: ‘Hoe duidelijker ik ’t wil zeggen/ hoe slechter ik uit mijn woorden kom./ Dit lijkt me een typisch verschijnsel/ van het een of ander.’ Zijn laatste teksten schreef hij in de stille erker van zijn laatste huis. Nog kort geleden zat hij er te schrijven aan heel korte gedichten, krabbelend in een notitieboekje, lichte laatste ademtochten poëzie. Over de dood heeft hij onvergetelijk geschreven in een van zijn meest beklijvende gedichten, Poëzie is een daad, met de regels die het publiek de laatste jaren de adem deed inhouden als hij ze voorlas: ‘De dood is slechts de stilte in de zaal/ nadat het laatste woord geklonken heeft’. Nu is die stilte dan ingetreden. Goed mogelijk dat het einde was zoals hij het zich ooit voorstelde: ‘Eigenlijk zou ik willen dat, als ik doodga, alles precies is opgelost, dat ik geen verleden meer heb. Ik slaag er al aardig in een hoop te vergeten. Als ik doodga wil ik niets meer hebben om over te tobben. En dat moet kunnen. Vroeger had je het Polygoon Cineac Journaal, waar op de titelrol een meneertje van krantenpapier geknipt te zien was. Op een gegeven moment rolde hij zichzelf op, tot een klein dingetje dat van het doek aftolde.’ Je mag hopen dat hij van het doek regelrecht de dichters- of beter nog muzikantenhemel is ingetold, waarover hij schreef toen zijn held Chet Baker overleed. ‘‘Daar ben je eindelijk!’ zei Bird. ‘Je hebt lang op je laten wachten. We dachten dat je nooit zou komen.’’ In een eerdere versie van dit artikel stond de verkeerde geboortedatum van Remco Campert: 28 juni 1929 moet 28 juli 1929 zijn.||https://www.volkskrant.nl/nieuws-achtergrond/schrijver-en-dichter-remco-campert-92-overleden-de-toeschouwer-die-midden-in-het-leven-stond~b82be8c0/
2022-07-04||Schrijver Remco Campert op 92-jarige leeftijd overleden||Campert geldt als een van de belangrijkste auteurs van Nederland. Hij kreeg grote bekendheid met het boek Het leven is vurrukkulluk (1961), waarvoor hij onder meer de P.C. Hooft-prijs kreeg. Hij schreef daarnaast ook bekende boeken als Liefdes Schijnbewegingen (1963), Tjeempie! of Liesje in Luiletterland (1968) en Tot Zoens (1986). Ook was hij jarenlang columnist van de Volkskrant. Het werk van Campert wordt gekenmerkt door een weemoedige, ironische toon. Veel is autobiografisch en heeft als thema de confrontatie tussen droom en werkelijkheid. Vaak ook gaan zijn verhalen over mislukking, machteloosheid of verdriet, maar het wordt nooit zwaar. ‘Ik wil graag een lichte toon hebben. Anders wordt het bij mij veel woordgeraas met een steeds kleiner inhoudje. Ik vind het leuk de mensen aan het lachen te maken’, zei hij ooit. Campert schreef ruim honderd romans, verhalenbundels en gedichtenbundels. Daarnaast publiceerde hij talloze columns. Zo had hij jaren een column met Jan Mulder in de Volkskrant (CaMu). In de jaren zeventig, toen Campert al bekend was, raakte hij door huwelijksperikelen en drankgebruik in een crisis en leek het even gedaan met zijn schrijverschap. In de jaren tachtig maakte hij echter zijn comeback en was hij vele jaren actief. In 2010 trok hij nog op 80-jarige leeftijd met Jan Mulder en Bart Chabot langs de theaters. Remco Campert ontving talloze prijzen. In 2000 wilde men hem benoemen tot Ridder in de Orde van de Nederlandse Leeuw, maar de schrijver weigerde de onderscheiding. In 2011 ontving hij de Gouden Ganzenveer. In 2018 stopte hij met zijn rubriek in weekblad Elsevier. De auteur werd op 28 juli 1929 geboren in Den Haag als zoon van de schrijver Jan Campert en de actrice Joeki Broedelet. Toen hij drie jaar oud was, gingen zijn ouders uit elkaar en werd hij in een pleeggezin opgenomen. In 1943 hoorde hij op zijn twaalfde dat zijn vader was omgekomen in een concentratiekamp.||https://www.volkskrant.nl/nieuws-achtergrond/schrijver-remco-campert-op-92-jarige-leeftijd-overleden~bfdadf10/
2022-07-04||Zeven doden en veertien vermisten na lawine in Noord-Italië, premier Draghi naar rampgebied  ||Naast de zeven dodelijke slachtoffers raakten acht mensen gewond en zijn volgens Italiaanse media nog rond de veertien mensen vermist. Zij beklommen zondag de Marmolada, met 3.300 meter de hoogste top van de Dolomieten, op drie uur rijden ten noorden van Venetië. Daar overviel een golf van ijs en stenen hen tijdens de klim. Onder de doden en vermisten zijn in elk geval Italianen, Duitsers, Tsjechen, Oostenrijkers en Roemenen. Het bestuur van de autonome provincie Trento verklaarde zondagmiddag dat er sprake was van ‘een grote ijslawine’ en verwachtte ‘een ernstig dodental’. De Marmolada ligt precies op de grens tussen de regio’s Trento en Veneto. De regiogouverneur van Veneto, Luca Zaia, verklaarde dat de temperatuur op de berg zaterdag de 10 graden aantikte. Dat is uitzonderlijk hoog voor de Marmolada-gletsjer, die net als vele andere gletsjers wereldwijd langzaam maar zeker smelt door steeds hogere gemiddelde temperaturen. De reddingswerkzaamheden gingen ook zondagnacht door, uitgevoerd door de lokale alpenreddingsdiensten en de Italiaanse burgerbescherming. Zij zetten helikopters, drones met hittecamera's en reddingshonden in om te zoeken naar eventuele overlevenden. Maandag werden vier bergbeklimmers levend teruggevonden, melden Italiaanse media. Ook de zoektocht zelf is niet zonder risico's, omdat het ijs op de berg nog steeds onvoorspelbaar is door de warmte. Heel Italië zucht al een week onder hittegolf Caronte (‘Charon’, vernoemd naar de veerman van de onderwereld uit de Griekse mythologie), die het zuiden van het land teistert met temperaturen rond de 40 graden. Maandag begon ook de identificatie van de slachtoffers, die volgens het Italiaanse persbureau Ansa niet eenvoudig was, omdat zij onder de stroom van ijs en stenen, die een snelheid van 300 km per uur had, vrijwel onherkenbaar verminkt raakten. Het ijsblok dat losraakte was 200 meter lang, 60 meter hoog en 80 meter diep. Volgens het persbureau zijn in elk geval twee groepen van zes alpinisten, inclusief gidsen, slachtoffer geworden van de gletsjerlawine. Maandagochtend reisde ook premier Mario Draghi af naar het in allerijl opgerichte crisiscentrum bij de berg, om de situatie met eigen ogen te zien en, samen met het hoofd van de nationale burgerbescherming, te overleggen met plaatselijke hulpdiensten. Hij betuigde maandagmiddag zijn medeleven aan de families van de slachtoffers en verklaarde dat de ramp ‘zeker te maken heeft met de verslechtering van het milieu en de klimaatsituatie’. Ook beloofde de premier te onderzoeken hoe rampen als deze in de toekomst voorkomen kunnen worden. Renato Colucci, klimatoloog bij de nationale onderzoeksraad, verklaarde tegenover persbureau Ansa dat de temperatuur in de Alpen al weken ver bovengemiddeld is. Bovendien viel er de afgelopen winter weinig sneeuw, waardoor het ijs van de alpengletsjers ook nog minder beschermd is dan vroeger. ‘De atmosfeer en het klimaat zijn totaal uit balans. Helaas gaan dit soort voorvallen zich de komende jaren waarschijnlijk herhalen.’||https://www.volkskrant.nl/nieuws-achtergrond/zeven-doden-en-veertien-vermisten-na-lawine-in-noord-italie-premier-draghi-naar-rampgebied~b7af1324/
2022-07-04||‘Ik ben kleiner gaan wonen, omdat ik niet fulltime wil werken’ ||‘Ik werk als loopbaancoach en daarnaast ben ik freelance tekstschrijver en docent. Ik werk zelden meer dan 28 uur per week, het liefst verdeeld over vier dagen. Zodra ik meer werk, merk ik dat aan mijn fysieke en mentale gezondheid. Dan raak ik overprikkeld en voel ik me gesloopt. Ik heb wel een tijd fulltime gewerkt, in loondienst, maar toen was ik doodongelukkig. Ik moest vroeg de deur uit en als ik ’s avonds terugkeerde, had ik nergens meer puf voor. Dat wilde ik niet meer.’ ‘Mijn inkomen schommelt per maand, maar het komt gemiddeld neer op 2.000 euro netto. Ik heb eens uitgerekend dat ik zo’n 1.000 euro meer kan verdienen als ik fulltime zou werken aan mijn bedrijf. Dan denk ik: wow, dat is veel geld. Het is niet dat ik geld niet belangrijk vind, natuurlijk zou ik best meer willen verdienen. Maar niet als dat betekent dat ik meer moet gaan werken. Vrijheid en me goed voelen is voor mij belangrijker dan meer geld.’ ‘Sinds het moment dat ik besloot minder te werken, let ik meer op mijn geld. Ik begon met de makkelijke dingen: op aanbiedingen letten in de supermarkt, mijn sportschool-abonnement opzeggen. Ook kocht ik geen nieuwe telefoon toen mijn abonnement afliep, maar sloot ik een simonly-abonnement af. En als ik tegenwoordig met de trein ga, neem ik zelf iets lekkers mee, zodat ik niet op het station een snack koop. Natuurlijk is het wel eens jammer dat ik niet zo vaak uit eten kan als vriendinnen. Soms stel ik daarom voor om samen te koken. ‘Ook ben ik gestopt met mezelf verwennen met spullen. Ik kocht nóg een bodylotion, nóg een nagellakje; puur om me een momentje vrolijk te voelen. Tegenwoordig heb ik van elk verzorgingsproduct één potje of tube. Pas als het op is, koop ik een nieuwe.’ ‘Hoewel ik er graag leuk en verzorgd uitzie, geef ik aan kleding nog geen 50 euro per maand uit. Op een vlooienmarkt vond ik laatst een superleuk colbertje, kostte twee euro! ‘Ik koop tegenwoordig af en toe iets via Vinted, dan speur ik naar items waar nog een prijskaartje aan zit. Nog duurzaam ook dus. Als ik toch de stad in ga, shop ik heel doelgericht. Ik koop alleen iets als ik het nodig heb of als ik het heel graag wil. Dus niet nóg een spijkerbroek, als ik al een paar fijne heb. In het pashokje maak ik een foto, zodat ik nog een paar dagen kan nadenken over de aankoop. Wil ik het écht hebben? Meestal vind ik het later toch niet zo leuk als ik dacht.’ ‘Mijn vriend en ik zijn onlangs verhuisd van een appartement van 110 vierkante meter in het centrum van Haarlem naar een appartement van 60 vierkante meter in een dorp. Doordeweeks ben ik alleen thuis – mijn vriend doet een interne opleiding bij defensie – dus het is groot genoeg. Het scheelt ons 500 euro per maand. Over een jaar of twee zouden we graag iets willen kopen. Mijn vriend zegt wel eens dat we door mij een lagere hypotheek kunnen krijgen; ik ben ondernemer én ik werk niet fulltime.’ ‘Mijn ouders zijn gescheiden toen ik elf was. Dat was financieel lastig voor ze, al lieten ze dit zo min mogelijk merken. Ze betaalden bijvoorbeeld mijn rijbewijs en toen ik uit huis ging, kreeg ik een wasmachine. Toch heeft de situatie me er bewust van gemaakt dat ik niet financieel afhankelijk wil zijn van mijn vriend. Stel er zou iets misgaan met mij of mijn bedrijf, dan zouden we het even redden van één salaris, maar dat voelt niet goed. Je weet nooit wat er kan gebeuren.’ Wilt u ook vertellen over uw geldgewoonten? Mail naar geldportret@volkskrant.nl||https://www.volkskrant.nl/werken/ik-ben-kleiner-gaan-wonen-omdat-ik-niet-fulltime-wil-werken~bcb00cf0/
2022-07-04||‘Ik kan nu bijna helemaal in mijn eentje een appeltaart maken, zonder hulp’||‘Ik woon met mijn moeder Marloes (46), broer Boas (9) en vader Jan (58) in Rhenen.’ ‘Ik zit op basisschool Cunera, in groep 3. We spelen buiten, doen dictee en we leren woordjes. Wat we heel veel doen is rekenen. Dat vind ik het leukste vak, omdat ik het gewoon fijn vind om sommetjes op te lossen.’ ‘Ik vind buitenspelen heel leuk, bijvoorbeeld op de schommel. Ik zit op paardrijden, dat doe ik een keer per week. Verder houd ik van tekenen en knutselen. Meestal teken ik poppetjes, ze hebben haartjes en stoere gezichten.’ ‘Ik zou graag willen dat ik een bepaald turntrucje kon. Dan ga je met je armen naar achter, laat je jezelf achterover vallen, doe je je buik omhoog en maak je een soort bruggetje van je lichaam. Ik ken best veel mensen van school die het kunnen, maar het is heel moeilijk.’ ‘Mijn huisdier. Het is een Russische dwerghamster, zijn naam is Snuffel. Mijn broer heeft er ook een, Knuffel. Ze zitten alleen maar in hun eigen hok want als we ze bij elkaar zouden doen, gaan ze vechten. Snuffel heeft een blauw-grijze vacht en hij is heel schattig. Thuis hebben we ook nog andere dieren: kippen en een haan. Die is de laatste tijd een beetje vervelend geworden. Hij heeft wel eens op mijn hand gepoept toen ik hem probeerde te voeren.’ ‘Ik huil eigenlijk maar heel soms. Bijvoorbeeld als ik val en ik heb een wond op mijn knie, of als ik buikpijn heb. Gelukkig heb ik dat bijna nooit!’ ‘In de zomervakantie houd ik een poosje een theetuin. Het is een soort restaurantje in onze tuin, waar mensen koffie of thee kunnen komen drinken. Dan zetten we een bord aan de straat en kunnen ze zelfgebakken dingen komen eten. Ik houd veel van bakken, ik doe het ook vaak. Ik kan nu bijna helemaal in mijn eentje een appeltaart maken, zonder hulp.’ ‘Ik denk dat ik dan nog op school zit. Later zou ik graag dierenarts worden. Ik kan nu nog niet zo goed tegen bloed, maar dat is later vast anders. Ik hou van dieren. Ik heb al eens een paar vogeltjes gered. Een roodborstje lag op zijn rug voor ons huis, ik denk dat een kat hem bijna had gepakt. Sinds ik dat vogeltje toen heb gevoerd en verzorgd, weet ik dat ik dierendokter wil zijn.’||https://www.volkskrant.nl/mensen/ik-kan-nu-bijna-helemaal-in-mijn-eentje-een-appeltaart-maken-zonder-hulp~b9cbbedb/
2022-07-04||Minister Helder: computer gaat werk overnemen van overbelaste wijkverpleegkundigen ||Dit schrijft minister Conny Helder voor Langdurige Zorg en Sport maandag aan de Tweede Kamer. De brief gaat over de manier waarop zij zelfstandig wonen door oudere hulpbehoevenden mogelijk wil maken nu de vergrijzing aanzwelt. Haar plan om de zorg te digitaliseren betekent dat de zorg minder arbeidssintensief wordt. De wijkverpleging kampt al met hoge werkdruk en personeelstekorten terwijl de vergrijzing toeneemt en daarmee het beroep op ouderenzorg. Volgens het ministerie wordt dit jaar 15,6 miljard euro uitgegeven aan ouderenzorg en dat loopt op naar 17,2 miljard euro in 2026. Helder hoopt de kostenstijging af te remmen met digitale zorg. Helder trekt de komende vijf jaar 770 miljoen euro uit voor de reorganisatie van zorg aan hulpbehoevende, zelfstandig wonende ouderen. Dat geld wordt onder meer gebruikt voor de overgang naar digitale zorg. Zo komt er een subsidieregeling om woningen te realiseren waar ouderen en jongeren samenwonen, zogenoemd intergenerationeel wonen. Ook komen er coaches die zorginstellingen helpen om technologische innovaties goed in te zetten en in te voeren binnen de zorgorganisatie. En er komt een subsidieregeling voor ‘de inzet van gezondheidstechnologie thuis’. Het geld wordt ook gebruikt om tot 2031 250 duizend ouderenwoningen te bouwen waar zorg in de buurt is geregeld. In het programma Woningbouw van het ministerie voor Volkshuisvesting zijn plannen gemaakt voor 170 duizend zogenoemde nultredenwoningen – een woning zonder trappen - voor ouderen en voor 80 duizend zogenoemde clusterwoningen, wooneenheden met een gezamenlijke ruimte. Hier moet zorg in de nabijheid worden georganiseerd, ook om het beroep op verpleeghuizen te beperken. Met een reeks organisaties die bij deze zorg betrokken zijn, heeft Helder hierover een akkoord gesloten. Het motto voor de ouderen wordt: ‘zelf als het kan, thuis als het kan en digitaal als het kan’. Ouderen moeten zo lang mogelijk zelfredzaam blijven door hulpmiddelen, zoals de computer, te gebruiken en met hulp uit de omgeving. Het plan leunt sterk op het advies ‘Oud en zelfstandig in 2030, een reisadvies’ dat een commissie onder leiding van oud-PvdA-leider Wouter Bos in januari 2020 uitbracht. Daarin werd al gepleit voor meer ouderenwoningen en nadruk op digitale zorg. In 2030 zullen er ruim twee miljoen 75-plussers zijn, 600 duizend meer dan nu. De groep 85-plussers die relatief veel zorg nodig heeft, zal tot 2030 toenemen van 380 duizend nu naar 540 duizend. Er wordt in de zorg voor thuiswonende hulpbehoevenden al lang gedacht over digitalisering. In 2009 ging thuiszorgorganisatie Meavita - 20 duizend werkers, 100 duizend klanten - failliet onder meer door een megalomaan TVFoon-project. Het plan was om via een videoverbinding contact houden met een deel van de thuiszorgklanten. Inmiddels is de techniek verder en zijn veel ouderen digitaal vaardiger.||https://www.volkskrant.nl/nieuws-achtergrond/minister-helder-computer-gaat-werk-overnemen-van-overbelaste-wijkverpleegkundigen~b142b77d/
2022-07-04||ME ingezet tegen demonstranten bij distributiecentrum Sneek • Burgemeesters Zwolle en Deventer treden niet op tegen protestboeren||||https://www.volkskrant.nl/nieuws-achtergrond/me-ingezet-tegen-demonstranten-bij-distributiecentrum-sneek-burgemeesters-zwolle-en-deventer-treden-niet-op-tegen-protestboeren~b4eb3472/
2022-07-04||Formule 1 in Zandvoort wordt een autoluw evenement||‘Dit kan een blauwdruk zijn voor heel veel evenementen’, zegt circuitdirecteur Robert van Overdijk. Bij de driedaagse editie van vorig jaar hadden bezoekers nog wel de mogelijkheid voor de auto te kiezen bij hun reis naar de badplaats. Er waren zo’n 3.500 plekken gereserveerd op een parkeerplaats in Beverwijk, waarna fans met pendelbussen naar het circuit werden gebracht. Daar bleek amper animo voor; slechts 2 procent van de ruim 200 duizend racefans reisde met de auto af naar het circuit. De rest koos met overgrote meerderheid voor met name trein of fiets. Vooraf werd er nog geschat dat ongeveer 10 procent van de fans met de auto zou komen. Het was altijd al de doelstelling om van de Grand Prix (GP) binnen drie jaar een zogenoemd autoluw evenement te maken, zegt Roy Hirs, die als manager van het mobiliteitsplan van de F1-race in Zandvoort verantwoordelijk is voor alles wat zich buiten het circuit afspeelt. ‘Maar omdat die drempel nu zo laag is, hebben we besloten die ambitie naar voren te halen. Het is heel krachtig en uniek om bij een evenement van deze omvang te zeggen: wij faciliteren geen regulier bezoekersverkeer.’ Volgens Hirs onderstreept de organisatie zo de woorden die in 2019 werden uitgesproken, toen de terugkeer van de Nederlandse GP na ruim drie decennia werd aangekondigd: de race in Zandvoort moest de ‘duurzaamste van de wereld’ worden. Het leidde tot scepsis, met name bij milieuorganisaties. Zij kijken kritisch naar de race op steenworp afstand van kwetsbaar duingebied. Via tal van rechtszaken probeerden zij vergeefs de race te verbieden. Momenteel loopt er nog een ultieme poging bij de Raad van State. ‘We hebben in aanloop naar die eerste editie vooral gehoord waarom het allemaal niet zou kunnen in Zandvoort, met name op mobiliteitsvlak’, zegt circuitdirecteur Robert van Overdijk. ‘Daarom wilden wij vanaf dag één bewijzen dat het wel degelijk gewoon kan: ruim 100 duizend bezoekers per dag en dan ook op de duurzaamste manier die is voor te stellen.’ Met mobiliteitsmanager Hirs, die ook werkte aan grote evenementen als de Tourstart in Utrecht in 2015 en de nucleaire top in Den Haag in 2014, werd er veel tijd gestoken in het mobiliteitsplan. Speerpunt daarin was mensen zoveel mogelijk naar Zandvoort lokken op andere manieren dan met de auto. Het leidde tot een eerste editie die binnen en buiten de Formule 1 volop lof kreeg, zonder de vooraf gevreesde logistieke ellende. Kanttekening daarbij is wel dat vanwege coronaregels het circuit ‘slechts’ voor tweederde gevuld mocht zijn (ruim 70 duizend in plaats van 110 duizend bezoekers per dag). Dit jaar gelden die beperkingen niet meer, wat neerkomt op bijna 40 duizend fans meer per dag. Of het dan geen risico is om bij die eerste volwaardige editie meteen alle parkeergelegenheid voor auto’s te schrappen? ‘Nee’, zegt Van Overdijk gedecideerd. ‘Dit past binnen onze kernwaarden en dan is dit ook geen moeilijk besluit om te nemen.’ Hij erkent dat er geld wordt bespaard nu er niets meer voor auto’s geregeld hoeft te worden, maar zegt dat dit ‘absoluut niet’ de motivatie is. ‘Ik denk zelfs dat we meer kosten maken. We plaatsen onder meer twee extra voetgangersbruggen, omdat er nu meer mensen met de fiets en trein komen’, legt hij uit. Mobiliteitsmanager Hirs maakt zich geen illusies dat kaarthouders alsnog een deel van de route van het circuit op eigen houtje zullen afleggen met de auto, bijvoorbeeld omdat ze uit een gebied komen met weinig ov-aanbod. Hij wil daarom ook niet van het ontmoedigen van autobezoek spreken. ‘We willen laten zien dat de alternatieven beter zijn’, benadrukt hij. Voor de editie van dit jaar komt er een busterminal met dertien haltes bij het circuit en zijn er afspraken met vervoerder Connexxion gemaakt over het doortrekken van twee buslijnen naar de circuitingang. Ook wordt er nog gewerkt aan een plan met elektrische deelscooters, rijden er net als vorig jaar twaalf treinen per uur naar Zandvoort en zijn er in het hele land opstapplaatsen voor touringcars. Verder wordt er gesproken met sponsoren en Formule 1-organisatie FOM (Formula One Management) om relaties zo min mogelijk met de auto naar de race te laten komen en wordt het aantal parkeerplekken voor vips met 5 procent (233 plekken) geschrapt. ‘We dagen de FOM dus ook uit, omdat zij die duurzaamheidsambitie (de F1 wil in 2030 klimaatneutraal zijn, red.) hebben’, zegt Roy Hirs. Of hij het al voor zich ziet dat F1-baas Domenicali elke dag op een elektrische scooter naar Zandvoort komt? ‘Dat lijkt mij echt fantastisch’, zegt hij met een brede grijns.||https://www.volkskrant.nl/nieuws-achtergrond/formule-1-in-zandvoort-wordt-een-autoluw-evenement~ba1e620c/
2022-07-04||Dit is het ziekenhuis van de toekomst: verpleegkundigen hebben meer macht en duurzaamheid is het toverwoord||Eindelijk zijn verpleegkundigen Noëlle Huijbers en Marc Grevelink van hun ouderwetse piepers af. Die piepers, denk mobiele telefoons uit de late jaren negentig, zijn in ziekenhuizen alomtegenwoordig, en gaan om de haverklap af. Elke keer dat een patiënt op de afdeling op het rode knopje drukt (pijn, dorst, plassen, de infuuspaal begint te piepen), leidt dat tot gerinkel in de zak van een witte jas. Maar vanaf vandaag werken Huijbers en Grevelink met een speciale zorgtelefoon, type smartphone. Daarop – innovatie – komen alleen de alarmen van hun eigen patiënten binnen. Komt zo’n alarm op een onhandig moment, dan kunnen ze deze wegdrukken, waarna het alarm automatisch wordt doorgeschakeld naar hun buddy – een collega-verpleegkundige met wie ze voor de patiënten zorgen. Het zal leiden tot minder momenten waarop ze worden gestoord, denken de verpleegkundigen, en tot minder alarmmoeheid. Het ziekenhuis heeft er alles aan gedaan om ook op andere manieren de werkdruk voor verpleegkundigen te verminderen. Zo zijn ook de medische apparaten op de patiëntenkamers aangesloten op de zorgtelefoons, zodat de verpleegkundigen op afstand de infuuspalen en de hartmonitoring in de gaten kunnen houden. Geeft de valdetectie een alarmsignaal dan kunnen zij op hun telefoon de camera boven het patiëntenbed aanzetten (als de patiënt toestemming hiervoor heeft gegegeven), om te zien of er sprake is van vals alarm. Als patiënten een glaasje water of een krentenbol willen, kunnen zij dat via een patiëntentablet (met Netflix, YouTube, Disney+ en Videoland – wel met eigen account inloggen –, en licht-, verwarmings- en gordijnbediening) rechtstreeks bij de voedingsassistent aanvragen: scheelt de verpleegkundige weer een niet-zorgtaakje. ‘Het begin zal even wennen zijn’, zegt Huijbers, ‘zowel voor ons als voor de patiënten, maar ik ben ervan overtuigd dat dit het werk voor ons prettiger zal maken.’ Over de inrichting van de nieuwe patiëntenkamers en alle meubels en snufjes die erbij horen, is uiteindelijk zes jaar lang gedacht en gebouwd, met nauwe betrokkenheid van artsen, verpleegkundigen en patiënten. Maandag opent het nieuwe hoofdgebouw van het Radboudumc in Nijmegen de deuren voor patiënten en bezoekers. Met daglicht in elke (werk)kamer, louter eenpersoonspatiëntenkamers, warme houten vloeren en een interieurontwerp dat met de verdiepingen meegroeit: op de begane grond waterplantenbehang, op de zevende verdieping bladerdaklampen en vergaderzalen met de namen van roofvogels. Door het nieuwe gebouw wordt het academische ziekenhuis 50 duizend vierkante meter kleiner dan het was, gaat de hoofdlooproute terug van 1.200 meter naar 200 meter in lengte, en heeft het ziekenhuis zo’n 70 bedden minder tot z’n beschikking. Dat klinkt contra-intuïtief in tijden van vergrijzing, stijgende zorgvraag en pandemie, maar volgens bestuursvoorzitter Bertine Lahuis ‘kun je als academisch ziekenhuis tegenwoordig niet anders’ dan het aantal bedden verminderen. ‘Dit gebouw weerspiegelt het tijdsgewricht, de transformatie die we in de zorg hebben ingezet.’ De umc’s, zegt Lahuis, zijn de afgelopen jaren steeds meer opgeschoven naar het verlenen van ‘derdelijnszorg’. ‘Wij behandelen patiënten met ziekten die minder vaak voorkomen of die specifieke kennis vereisen. Of als bij een patiënt het samenspel van ziekten complex is en er concentratie van kennis nodig is.’ Veel standaardbehandelingen zijn verplaatst naar de perifere ziekenhuizen, waarmee wordt samengewerkt. En wat nog niet lang geleden als ingewikkelde zorg gold, is dat al niet meer. ‘Waar vroeger oncologische behandelingen bijna uitsluitend in de academische ziekenhuizen plaatsvonden, krijgen nu patiënten immunotherapie zelfs thuis. Voor een nieuwe heup lag je een week in het ziekenhuis, dat gebeurt nu in de dagbehandeling.’ Met de verbouwing pakt het Radboudumc ook de organisatie van het ziekenhuis aan. Grootste verandering is dat binnenkort het umc niet langer per afdeling wordt bestuurd, maar in elf centra. In al die centra vormen een arts, een bedrijfskundige én een verpleegkundige de directie. Lahuis: ‘Wij willen alle perspectieven inbrengen en op deze wijze ook de stem van de verpleegkundigen steviger op allerlei niveaus verankeren. Dit is ook voor verpleegkundigen van ongelooflijk belang; het laat ook zien dat zij carrièreperspectief hebben in het ziekenhuis.’ Uiteindelijk, zegt Lahuis, zijn al deze ontwikkelingen te omschrijven met één woord: duurzaamheid. Dus: het nieuwe gebouw is het duurzaamste ziekenhuisgebouw van West-Europa, met zonnepanelen op het dak en warmtekoude-opslag in de kelder, en ook, wil je vlees vinden in de kantines dan moet je goed zoeken; het is er wel, maar ligt achter de vegetarische worstenbroodjes. Het personeel van het Radboudumc zal niet vliegen als een congres of werkbezoek minder dan 700 kilometer ver is. En zelfs: alcohol is volledig verbannen uit het ziekenhuis, tot en met de kerstborrels aan toe, ‘want wij moeten het goede voorbeeld geven, en alcohol is een groot gezondheidsprobleem, praat maar eens met onze maag-darm-leverartsen. Nee, dat is geen betutteling. We worden in de buitenwereld de hele dag door betutteld en genudged, maar juist in de richting van ongezond eten en drinken.’ Duurzaamheid is ‘de paradigmashift waar wij als academisch ziekenhuis en als land voor staan’, zegt Lahuis. Van zorg naar gezondheid. ‘Covid was een slag in ons gezicht. Wie bleken het meest kwetsbaar? De mensen met overgewicht, de mensen uit de lagere sociaal-economische klassen. Tegelijkertijd kwam het IPCC-rapport over het klimaat uit, waaruit blijkt dat de klimaatveranderingen desastreuze effecten heeft op de gezondheid van mensen. Het geeft ons als kennisinstituut een enorme verantwoordelijkheid om rode vlaggen te hijsen als het beleid de verkeerde kant op gaat. Kijk, wij kunnen eindeloos praten met de overheid en met zorgverzekeraars over genoeg geld en mensen voor de zorg. Maar als wij niks doen aan stikstof, gezonde voeding niet btw-vrij maken, geen suikertaks invoeren, wij doorgaan met te hard rijden, Tata gewoon laten bestaan in IJmuiden, wat zijn wij hier dan aan het doen? Dan blijven de patiënten hier binnengebracht worden, en zijn we water naar de zee aan het dragen.’ Het leidt tot ‘sociale afwenteling’, zegt Lahuis. Juist de kwetsbaarsten krijgen de grootste gezondheidsrekening gepresenteerd. De Nijmeegse neuroloog Bas Bloem heeft bijvoorbeeld aangetoond dat de ziekte van Parkinson vaker voorkomt bij mensen die in aanraking zijn geweest met langdurig pesticidengebruik. Lahuis: ‘Daar moeten wij bij uitstek een punt van maken. Dat is dus het gevolg van jarenlang overheidsbeleid op het gebied van chemicaliën, het is niet zo dat dit pas een jaartje bekend is.’ De rol van het Radboudumc is dus niet meer alleen het behandelen van patiënten, is Lahuis’ overtuiging. ‘Als er hier iemand binnenkomt met overgewicht of met Parkinson gaan we die natuurlijk behandelen. Maar wij moeten ook onze kennis vermeerderen waar dat overgewicht, waar die Parkinson vandaan komt. En het is onze morele plicht burgers en beleidsmakers van de uitkomsten te verwittigen. En ze erop te wijzen dat het dus anders moet met onze landbouw, met onze voeding.’ Die duurzaamheid geldt ook voor de systemen waarop de organisatie van de zorg is gebouwd. Die lopen hopeloos vast, merkt Lahuis elke dag. Voorbeeld: artsen in Nijmegen hebben het onderzoeksprogramma Fit for surgery, waarbij patiënten fysiek en mentaal worden voorbereid op een operatie. Twintig operatieve ingrepen worden onderzocht op het effect. Met een betere conditie en een paar kilo minder neemt het risico op complicaties op de operatiekamer af; patiënten herstellen sneller, overlijden minder vaak, houden minder lang een ziekenhuisbed bezet. Winst voor de patiënt en voor het zorgbudget. ‘Iedereen is razendenthousiast’, zegt Lahuis, ‘de zorgverzekeraars, het Zorginstituut, de Nederlandse Zorgautoriteit. Maar de zorgverzekeraars lukt het nog niet hoe dit in hun systemen te verwerken. Hebben we eindelijk overeenstemming, zitten we nog te wachten op elkaar. We moeten met lef en moed onze systemen doorbreken, anders komen hoogstnoodzakelijke, duurzame vernieuwingen niet van de grond.’ Het zou een les moeten zijn, vindt Lahuis. Bij elke beslissing van elk ministerie moeten de eerste vragen zijn: is dit duurzaam? En bevorderen we hiermee de gezondheid voor de inwoners van Nederland? ‘Is het antwoord ‘nee’, dan wordt de samenleving niet mooier, de tweedeling wel groter. Een recept voor onrust, dat is een oud sociologisch gegeven.’||https://www.volkskrant.nl/nieuws-achtergrond/dit-is-het-ziekenhuis-van-de-toekomst-verpleegkundigen-hebben-meer-macht-en-duurzaamheid-is-het-toverwoord~b1d599e1/
2022-07-04||In Moskou is er vrijwel niets te merken van de oorlog in Oekraïne||Je kunt over de hoofden lopen op de Arbat, de bekendste straat van Moskou, net als op iedere gewone zaterdag. Er klinkt geroezemoes uit duizenden kelen, jongelui drommen om een muzikant, mensen poseren geduldig voor een portret door een van de straattekenaars, het is druk op de terrassen. Het centrum van Moskou maakt een alledaags onbekommerde indruk. Er is hier vrijwel niets dat herinnert aan Ruslands ‘speciale militaire operatie’, die in Oekraïne dagelijks nieuwe levens eist. De enige uitzondering zijn de kleurige T-shirts met een grote Z of V die in sommige souvenirwinkels in de etalages hangen, tussen de shirts met Sovjetsymbolen of afbeeldingen van populaire muziek- of filmhelden. De letters worden door de Russische troepen in Oekraïne ter herkenning gebruikt op legervoertuigen en zijn daardoor al snel uitgegroeid tot een symbool van de veldtocht tegen het buurland. Het alledaagse beeld dat Moskou deze dagen biedt, betekent ook dat het effect van westerse sancties tegen Rusland nog niet of nauwelijks in het straatbeeld is te zien. Dat zal ongetwijfeld veranderen naarmate de sancties meer gaan bijten, wat volgens experts de komende maanden geleidelijk aan steeds meer zal gebeuren. Wel voelbaar en zichtbaar is het vertrek van veel buitenlandse ketens uit de grote winkelcentra in de hoofdstad, waar steeds meer dichte rolluiken te zien zijn. Het vertrek van McDonalds uit de malls heeft een meetbaar effect op de bezoekersaantallen, net als de ineenstorting van het aanbod van westerse films in de bioscopen. Van het centrum van Moskou tot de Oekraïense grens is het pakweg 450 kilometer, ongeveer de afstand van Amsterdam tot Parijs, maar de Russische hoofdstad blijft ook na bijna vier maanden in de ban van een haast krampachtig business as usual. Incidentele uitingen van protest worden angstvallig in de kiem gesmoord en bereiken nauwelijks een breder publiek. Maar ook directe verwijzingen naar het Russische optreden in Oekraïne zijn schaars en vaak verrassend lastig te vinden. Dat heeft misschien te maken met de nadruk waarmee de Russische autoriteiten voortdurend betogen dat de ‘operatie’ (het woord ‘oorlog’ wordt angstvallig vermeden, het gebruik ervan kan leiden tot vervolging) in Oekraïne geheel ‘volgens plan’ verloopt, en dat alle gestelde doelen zullen worden verwezenlijkt. Meest in het oog springend zijn nog de enorme Z die is aangebracht op de façade van het Tabakovtheater en – kleiner – de billboards die sporadisch langs de hoofdwegen zijn te zien. Met de leuze ‘Hulde aan de helden van Rusland!’ zijn die bedoeld om Russische militairen te eren die zich op een of andere wijze hebben onderscheiden op het slagveld in Oekraïne. Zoals luitenant Aleksandr Lebedev, die langs de Soesjtsjovski Val het voorbijrazende verkeer monstert. Volgens de officiële informatie komt hij uit een dorp in de provincie Kostroma en heeft hij eigenhandig ‘meer dan twintig nationalisten en zes militaire voertuigen’ uitgeschakeld. Aan de Koetoezov-prospekt is het portret te zien van kolonel Roman Demoertsjiëv, op een elektronisch bord, waar hij steeds voor een paar seconden in beeld verschijnt tussen de reclames voor appartementen en wodka. Demoertsjiëv, afkomstig uit Dagestan, leidde volgens het Russische ministerie van Defensie meerdere succesvolle acties tegen de Oekraïense ‘nationalisten’ en zou onder meer hebben voorkomen dat zij konden ontsnappen uit een omsingeling. Iets verderop, vlakbij het regeringsgebouw, zijn stratenmakers druk bezig het trottoir te vernieuwen, achter hekken die zijn bekleed met grote spandoeken. ‘Plein van de Volksrepubliek Donetsk’ staat erop, naast foto’s met de vlag van de zogenaamde ‘volksrepubliek’ in Oost-Oekraïne en talrijke grotere en kleinere afbeeldingen van de letters Z en V. Aan de overkant van de weg ligt het gebouwencomplex van de Amerikaanse ambassade. Het stadsbestuur van Moskou heeft onlangs na een snelle stemming op internet besloten de naamloze kruising op de hoek van het ambassadecomplex te promoveren tot een heus plein, vernoemd naar de vrijwel alleen door Rusland erkende ‘republiek’. Voor de nationalistische partij LDPR onlangs aanleiding het ‘plein’ alvast voortijdig in te huldigen en daarbij lichtbeelden te projecteren op gebouwen van de ambassade, met verwijzingen naar de oorlogen in Irak en Afghanistan en oproepen de militaire steun aan Oekraïne te staken. Toch blijven ook de meeste van deze verwijzingen relatief onopvallend. Veel voorbijgangers zullen er in hun haast niet of nauwelijks notitie van nemen. De enige signalen die vrijwel niemand kunnen ontgaan, verschijnen in deze lange zomerdagen pas laat op de avond, als het donker wordt en in enkele grote gebouwen selectief de lichten aan gaan in de vorm van een sinistere, gigantische letter Z. Dat gebeurt al sinds het begin van de Russische ‘operatie’ op de voorgevel van het 105 meter hoge voormalige stadhuis aan het begin van de Nieuwe Arbat. Het voorbeeld heeft navolging gekregen in veel regionale hoofdsteden en in Moskou ook door het staatsgasbedrijf Gazprom en de Russische Spoorwegen. Een van de kantoren van de spoorwegen staat, toeval of niet, pal tegenover het gebouw van de rechtbank, waar de afgelopen maanden al tal van Moskovieten zijn veroordeeld tot forse boetes wegens het ‘discrediteren’ van het Russische leger.||https://www.volkskrant.nl/nieuws-achtergrond/in-moskou-is-er-vrijwel-niets-te-merken-van-de-oorlog-in-oekraine~b735857f/
2022-07-04||De Volkskrant tv-selectie voor maandag 4 juli||Samen met TV Rain, een Russische media-organisatie in ballingschap, maakte Tegenlicht een special over de gevaren voor de onafhankelijke journalistiek. In veel landen bestaat geen persvrijheid en wordt journalisten het werk onmogelijk gemaakt door ze te bedreigen of te vermoorden. Journalisten zoeken daarom nieuwe manieren om hun werk te doen, bijvoorbeeld door middel van internationale netwerken, hackers en datamining. Tegenlicht werpt een blik op de journalistiek van de toekomst en onderzoekt de rol die technologie en de burger daarin spelen. NPO 2, 20.25 uur Net 5, 20.30 uur (Komedie, Garry Marshall, 1990) Belangrijkste wapenfeit van regisseur Garry Marshall, grootleverancier van gemoedelijke humor voor tv en film. Een van de spontaanste momenten uit deze kaskraker (miljonair valt voor prostituee) is de scène waarin zakenman Edward (Richard Gere) prostituee Vivian (doorbraakrol Julia Roberts) laat schrikken door de deksel van een juwelenkistje onverwacht op haar handen dicht te slaan. Marshall vond dat Roberts ietwat vermoeid oogde. ‘Doe eens iets om haar wakker te maken’, fluisterde hij Gere in. Marshall zou Gere en Roberts opnieuw regisseren in het toch minder frisse Runaway Bride (1999). SBS 9, 20.30 uur (Komedie, Roger Kumble, 2002) In There’s Something About Mary gebruikte Cameron Diaz sperma als haargel. Maar het kon nog banaler: in The Sweetest Thing krijgt ze een piemel in haar oog. Ook deze film is een romantische komedie: Diaz ontmoet een jongen en een film lang is ze bezig tegenslagen te overwinnen. Met een scenario van South Park-schrijfster Nancy Pimentel probeert de komedie de grenzen te verleggen van de ranzigheid van de Farrelly-broers of de American Pie-filmreeks. Dat is gelukt, zonder dat er een aanstootgevend lichaamsdeel is te zien. Woensdag begint in Engeland het EK voetbal voor vrouwen. In een vierdelige documentaireserie onderzoekt omroep Human hoe het in Nederland gesteld is met het vrouwenvoetbal. Op weg naar de top vertelt dat de voetbalwereld nog door mannen wordt gedomineerd, maar dat voetbal onder meisjes en vrouwen momenteel de snelst groeiende sport is. De eerste aflevering volgt de twintigjarige Samantha van Diemen, die kans maakt om in de selectie van het Nederlands elftal te belanden. Oranjespeler Merel van Dongen geeft een kijkje in haar leven als profvoetballer. NPO 3, 21.48 uur De geboorte van het schaap Dolly was 25 jaar geleden een wereldwijde sensatie. Dolly was het eerste zoogdier dat werd gekloond uit een volwassen cel, en daarmee demonstreerden de wetenschappers van het Schotse Roslin Institute iets wat lang voor onmogelijk werd gehouden. Het beroemdste schaap ter wereld werd een triomf van het menselijk vernuft, maar critici zagen haar als symbool van hoogmoed en rampspoed. De documentaire Dolly: The Sheep that Changed the World staat stil bij de wetenschappelijke en maatschappelijke impact van het gekloonde schaap. Canvas, 22.15 uur Arte, 22.40 uur (Drama, Ali Abbasi, 2018) Een lelijkerd met een chromosoomfout, noemt Tina (Eva Melander) zichzelf in deze bewonderenswaardige kruisbestuiving tussen liefdesdrama, monsterhorror en detectivefilm. Maar wanneer ze een man (Eero Milonoff) tegen het lijf loopt met exact zo’n enorme neus, vergelijkbaar diepliggende ogen en een even geprononceerd slecht gebit met dikke, opgetrokken bovenlip, begint ze net als de kijker te vermoeden dat er iets anders aan de hand is. De doorbraakfilm van de Iraans-Deense regisseur Ali Abbasi (hij maakte onlangs in Cannes furore met seriemoordenaarsdrama Holy Spider) houdt de kaarten wijselijk lang tegen de borst: de kijker ontdekt samen met Tina haar ware identiteit, in een film die geen gelijke kent. Het Italiaanse misdaaddrama ZeroZeroZero speelt zich af in de wereld van de internationale cocaïnehandel. In de serie staat de familie van Edward Lynwood (Gabriel Byrne) aan het hoofd van een zeetransportfirma die de schakel vormt tussen cocaïneproducenten in Mexico en de Italiaanse ‘ndrangheta. In de eerste aflevering bestelt het misdaadsyndicaat vijf ton cocaïne, waarbij de Lynwoods vanuit New Orleans als tussenpersoon fungeren. Ondertussen jaagt een Mexicaanse legereenheid onder leiding van Manuel Contreras (Harold Torres) op het Leyra-drugskartel. Canvas, 23.05 uur||https://www.volkskrant.nl/cultuur-media/de-volkskrant-tv-selectie-voor-maandag-4-juli~ba5f5082/
2022-07-04||Drie doden en drie zwaargewonden bij schietpartij in Kopenhagen||Er is één persoon aangehouden in verband met de schietpartij, een 22-jarige Deense man. Hij is aangeklaagd voor doodslag en handelde vermoedelijk alleen. Bij zijn arrestatie was hij in het bezit van een vuurwapen en munitie. De politie sluit een terreurdaad niet uit. De verdachte zal maandag, in aanwezigheid van een rechter, worden ondervraagd. Het incident vond plaats in Field’s, met meer dan 140 winkels en restaurants het op een na grootste winkelcentrum van Denemarken. De politie kreeg de eerste melding over de schietpartij om half zes ’s avonds. Op beelden zijn zwaarbewapende politieagenten te zien op de plaats delict, terwijl bezoekers van het winkelcentrum in paniek op de vlucht slaan. ‘Je wist niet wat er aan de hand was’, zei een ooggetuige tegen de Deense krant Jyllands-Posten. ‘Opeens was er overal chaos.’ Een andere getuige zei dat de schutter een ‘jachtgeweer’ had. De burgemeester van Kopenhagen, Sophie Hæstorp Andersen, sprak van een ‘zeer ernstig’ incident. De Deense premier Mette Frederiksen riep de bevolking op om steun te bieden aan elkaar. ‘We zijn allemaal bruut weggerukt uit de stralende zomer waaraan we net waren begonnen’, zei ze. ‘Het is onbegrijpelijk. Hartverscheurend. Zinloos. Onze mooie en anders zo veilige hoofdstad is in een fractie van een seconde veranderd.’ Onder de dodelijke slachtoffers zijn een volwassen man en twee minderjarigen. Het Rigshospitalet, het grootste ziekenhuis van Denemarken, zei een ‘kleine groep patiënten’ te hebben binnengekregen als gevolg van het schietincident. Drie gewonden zouden er slecht aan toe zijn. Het ziekenhuis heeft extra chirurgen en verpleegkundigen opgeroepen. De politie onderzoekt nog of er meer dan een dader was. Het is nog te vroeg om iets te zeggen over het motief van de dader of daders, zei hoofdinspecteur Søren Thomassen tijdens de persconferentie. Een terreurdaad is niet uitgesloten, aldus Thomassen. Op slechts een paar honderd meter van winkelcentrum Field’s stond zondagavond een concert op het programma van de Britse zanger Harry Styles. Dit concert zou in eerste instantie doorgaan, met massale aanwezigheid van politieagenten, maar werd later alsnog afgelast toen bekend werd dat er mensen waren omgekomen. Styles liet op Twitter weten ‘diepbedroefd’ te zijn door de gebeurtenissen. ‘Ik ben dol op deze stad. De mensen zijn er zo warm en vol liefde. Het spijt me dat we niet bij elkaar konden zijn. Zorg goed voor elkaar.’ Ook een bijeenkomst in het zuiden van Denemarken ter ere van de Tour de France werd zondag te elfder ure afgelast, zo maakte het Deense Koninklijk Huis bekend. De Deense kroonprins Frederik en premier Mette Frederiksen zouden daarbij aanwezig zijn, ter viering van de eerste drie etappes van de Tour, die afgelopen dagen plaatsvonden in Denemarken. De koninklijke familie riep in een verklaring die namens koningin Margrethe en het kroonprinselijk paar Frederik en Mary is opgesteld op tot ‘eenheid en zorg’ in het land. ‘We willen graag de politie, de hulpdiensten en de gezondheidsautoriteiten bedanken voor hun snelle en effectieve optreden in de afgelopen uren’, aldus de verklaring.||https://www.volkskrant.nl/nieuws-achtergrond/drie-doden-en-drie-zwaargewonden-bij-schietpartij-in-kopenhagen~bed07f25/
