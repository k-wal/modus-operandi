2022-08-06||Canadese jury: Nederlander Aydin C. schuldig aan afpersing Amanda Todd||Het destijds 15-jarige meisje maakte in 2012 een einde aan haar leven als gevolg van zogeheten sextortion (afpersing met seksueel getint beeldmateriaal). Een door haar op YouTube gepost filmpje waarin ze haar wanhoop uitsprak, maakte haar zaak wereldnieuws. De jury heeft Aydin C. schuldig bevonden aan alle aanklachten tegen hem, waaronder afpersing, twee aanklachten wegens het bezit van kinderporno, digitale stalking en het lastigvallen van een minderjarige. Volgens de aanklagers in Canada was C. degene die Todd online lastig viel. Hij is in 2018 in Nederland al tot ruim 10 jaar cel veroordeeld voor digitale stalking, afpersing en andere zedendelicten, de hoogst mogelijke straf. In Canada is C. aangeklaagd voor onder meer afpersing van Todd, maar hij stond niet terecht voor haar dood. De 44-jarige C. werd in december 2020 uitgeleverd aan Canada. Ongeveer twee maanden geleden begon het proces tegen hem bij het Hooggerechtshof in New Westminster, een voorstad van het Canadese Vancouver. In het proces verklaarde C. onschuldig te zijn en zijn advocaat riep geen getuigen op. De twaalf juryleden kwam binnen een dag tot een schuldigverklaring. De uitspraak werd bijgewoond door de moeder van Amanda Todd. Ze reageerde volgens Canadese media nadrukkelijk op elke schuldigverklaring van het ten laste gelegde in het vonnis.||https://www.volkskrant.nl/nieuws-achtergrond/canadese-jury-nederlander-aydin-c-schuldig-aan-afpersing-amanda-todd~bf09e6a4/
2022-08-06||Messcherpe counters en een bizar eigen doelpunt helpen PSV eenvoudig langs Emmen: 4-1||Een zeer prettig gegeven voor de Eindhovense titelpretendent tussen de ontmoetingen met AS Monaco in. Overleven tegen Monaco (in het vorstendom werd het 1-1) betekent een laatste play-off tegen Rangers of Union Saint-Gilloise voor het bereiken van de groepsfase van de Champions League, van groot belang voor de financiële positie en het aanzien van PSV. Til en Sangaré kregen rust met het oog op dat treffen. Doordat het na 45 minuten al 3-0 stond, kon coach Van Nistelrooij daarna nog meer vaste krachten vroegtijdig naar de kant halen. Emmen, vorig seizoen kampioen van de eerste divisie, begon niet eens slecht aan de wedstrijd, maar werd doorlopend geslacht in de counter. Drie van de vier doelpunten vielen na een razendsnelle uitbraak, nota bene het speltype waar vorige trainer Roger Schmidt naar streefde en waar Van Nistelrooij wat minder mee heeft, maar de oud-spits zal hebben genoten van de uitvoering, eerst via Bakayoko, later nog tweemaal via Gakpo. Tussendoor werd er ook hardop gelachen, geproest zelfs door het thuispubliek toen Emmen in de 26e minuut zo’n eigen doelpunt maakte dat zelfs bij de amateurs een zeldzaamheid is en meteen viraal gaat. Een vrije trap van Max kwam bij de tweede paal waar Emmen-middenvelder Vlak de bal via zijn knie in zijn eigen doelmond tikte. Emmen-doelman Oelschlägl redde nog, maar daarna tikte Emmen-verdediger Veldmate de bal tegen zijn eigen paal. Het leer rolde daarna over de doellijn, maar geen nood voor de bezoekers. Emmen-middenvelder Kieftenbeld wist niemand in zijn buurt en kon de bal zo wegschieten. Hij trapte de bal echter tegen zijn eigen been waardoor die in het doel rolde. Het doelpunt paste feitelijk perfect bij het uit-tenue van Emmen waarop een kleuter tekeer lijkt te zijn gegaan met een grijs potlood. Maar het doet Emmen ook wel een beetje te kort. Soms werd er aardig tussen de linies door gecombineerd, en er is best wat klasse voorradig in het team van coach Lukkien, vooral aanvaller Romeny heeft wat in zijn mars. Hij tekende met een geplaatst schot na een razendsnelle draai om zijn as voor de 4-1 na een foutje van Gutiérrez en testte later PSV-doelman Benítez nogmaals. Maar PSV had vooral in Xavi Simons, die zijn basisdebuut maakte bij PSV, en Gakpo twee geweldenaren aan de bal. Simons leidde de 1-0 van Bakayoko in met een geweldige run en perfecte assist, Gakpo trapte tweemaal eenvoudig raak op aangeven van Obispo en De Jong. Gakpo ging er al na een uurtje uit, en wandelde daarbij langs de harde kern van PSV die luidkeels schreeuwde dat hij moet blijven. Daarover, en uiteraard over de thuiswedstrijd tegen Monaco komende dinsdag, kon het mijmeren al vroeg beginnen in Eindhoven.||https://www.volkskrant.nl/sport/messcherpe-counters-en-een-bizar-eigen-doelpunt-helpen-psv-eenvoudig-langs-emmen-4-1~bcc64283/
2022-08-06||Massale vechtpartij op terrein voor aanmeldcentrum Ter Apel||De vechtpartij ontstond rond 17.15 uur en leidde tot grote inzet van politie, ambulances en de inzet van een mobiel medisch team. De vechtpartij vond plaats buiten de hekken van het aanmeldcentrum aan de Ter Apelervenen. Volgens de politie zijn nog geen aanhoudingen verricht en wordt onderzoek gedaan naar de aanleiding tot het incident en naar verdachten. Volgens een woordvoerder van het Centraal Orgaan opvang asielzoekers (COA) is de kans ‘zeer aanwezig’ dat bewoners van de opvanglocaties betrokken waren bij de vechtpartij. “We weten dat nog niet honderd procent zeker. Maar de bewoners hebben vaak contact met de mensen die buiten aan het wachten zijn, maken een praatje met ze of helpen hen.” Bewoners binnen de opvanglocatie hebben geen last gehad van de vechtpartij en het is inmiddels weer rustig voor de hoofdingang van het aanmeldcentrum, aldus de woordvoerster. In het opvangcentrum in Ter Apel is het al tijden stelselmatig te druk, waardoor soms ook mensen in de buitenlucht moeten slapen.||https://www.volkskrant.nl/nieuws-achtergrond/massale-vechtpartij-op-terrein-voor-aanmeldcentrum-ter-apel~bab69c69/
2022-08-06||Rusland en Oekraïne maken zich op voor de strijd om het zuiden, Iraanse drones gesignaleerd op het slagveld||President Poetin verschuift grote delen van zijn leger naar het zuiden van Oekraïne in aanloop naar zware gevechten. Dat zegt het Oekraïense leger, en dat werd vandaag bevestigd door het Britse ministerie van Defensie. De Russische troepen bereiden zich volgens de Britten ‘vrijwel zeker’ voor op een Oekraïens tegenoffensief of een eigen aanval in het zuiden. ‘Ruslands oorlog in Oekraïne gaat een nieuwe fase in.’ In de afgelopen maanden lag het zwaartepunt van de oorlog aan het oostfront. Rusland veroverde er langzaam terrein, maar raakte het momentum kwijt in juli. Aan het zuidfront is het Oekraïense leger al maanden in de tegenaanval, waardoor het iets dichter bij de bezette stad Cherson is gekomen. Het zuidfront beslaat zo’n 350 kilometer van het ruim tweeduizend kilometer lange front door Oekraïne. De ogen zijn gericht op de strook tussen de steden Cherson naar Zaporizja. Die strook loopt langs de rivier de Dnipro, die in de Tweede Wereldoorlog een van de dodelijkste frontlinies vormde. Gevechten woeden hier al sinds februari, maar binnenkort worden ze volgens Oekraïne waarschijnlijk veel zwaarder. Rusland kan in het zuiden proberen om ‘het initiatief over te nemen en onze successen te bedreigen’, aldus de Oekraïense generaal Oleksi Hromov eind vorige week. Onder de Oekraïense successen valt de vernietiging van een brug over de Dnipro, waardoor het Russische leger in Cherson is afgesneden van aanvoerlijnen uit de bezette Krim. Rusland moet versterkingen nu per boot naar de westoever brengen. Oekraïne wist ook treinsporen te raken die door Rusland worden gebruikt als aanvoerlijnen. Ondertussen kregen zuidelijke steden in Oekraïense handen de zwaarste beschietingen sinds het begin van de oorlog te verduren. De autoriteiten van de hevig bestookte stad Mykolajiv verboden inwoners tussen vrijdagavond en maandagochtend de straat op te gaan, om zo het werk van collaborateurs te bemoeilijken. In Nikopol meldden lokale autoriteiten zaterdag drie burgerdoden bij beschietingen. Problematisch voor Oekraïne is dat Rusland een deel van de raketten afvuurt vanaf het terrein van een kerncentrale bij de stad Enerhodar, de grootste kerncentrale van Europa. Dat maakt het onmogelijk voor Oekraïne om terug te vuren. Het Oekraïense staatsenergiebedrijf Energoatom zegt dat er afgelopen vrijdag een reactor is beschadigd door Russische raketten en er grote kans is op branduitbraak. Volgens de voorzitter van het Internationaal Atoomenergieagentschap van de Verenigde Naties loopt de situatie bij de centrale ‘volledig uit de hand’. Ruslands verplaatsingen naar het zuiden kunnen ten koste gaan van Poetins ambities in het oosten van Oekraïne. Daar is de opmars vrijwel tot stilstand gekomen, ook al gaan de Russische beschietingen voortdurend door. De laatste Russische verovering van een stad is ruim een maand geleden. Volgens denktank The Institute for the Study of War heeft Rusland pogingen tot inname van steden in de provincie Donetsk, zoals Slovjansk en Siversk, gestaakt. Maar Rusland probeert wel op te rukken richting de stad Bachmoet. Zaterdag opende Rusland nieuwe aanvallen op Oekraïense posities in dorpen en kleine steden buiten Bachmoet. Vorige week gaf het Oekraïense leger toe er al enig terreinverlies te hebben geleden. Bij de aanvallen zet Rusland steeds vaker de luchtmacht in. Oekraïne meldde zaterdag Russische vliegtuigen, helikopters en drones te hebben geraakt. Rusland lijkt in de lucht versterking te hebben gekregen van een bondgenoot: Iran. Vorige maand, tijdens een bezoek van president Poetin aan Irans Opperste Leider ayatollah Ali Khamenei, meldden de VS al dat Iran op het punt stond om gevechtsdrones te leveren aan Rusland. Nu zijn de Iraanse drones opgedoken op het slagveld, zegt Oekraïne. Rusland kan de drones gebruiken om aanvallen uit te voeren op Himars-raketsystemen, de Amerikaanse wapens die de positie van Oekraïne positie in de oorlog deze zomer aanzienlijk hebben versterkt.||https://www.volkskrant.nl/nieuws-achtergrond/rusland-en-oekraine-maken-zich-op-voor-de-strijd-om-het-zuiden-iraanse-drones-gesignaleerd-op-het-slagveld~bbcf70a3/
2022-08-06||Ploeterend Ajax herstelt zich na rust in seizoensopener tegen Fortuna Sittard||De Amsterdammers hadden een helft lang alle moeite om een gaatje te vinden in de hechte gele muur die Fortuna na een vroege voorsprong had opgetrokken, maar maar mochten de ingevallen Davy Klaassen en Brian Brobbey danken dat het niet direct tegen puntverlies aanliep. Bij Ajax begon Remko Pasveer in het doel. De 38-jarige keeper kreeg de voorkeur boven Jay Gorter, de talentvolle doelman die vorige week in de verloren Johan Cruijff Schaal tegen PSV twee keer opzichtig in de fout ging. Maar ook Pasveer kon niet voorkomen dat Ajax binnen tien minuten tegen een achterstand aankeek. Steven Bergwijn verloor de bal op het middenveld, waarna Fortuna snel omschakelde. Arianit Ferati stuurde de diepgaande Paul Gladon weg. De spits kon alleen op Pasveer af, mede doordat verdediger Perr Schuurs niet stond op te letten en te laat reageerde. Het spel van Ajax oogde voor rust stroef tegen Fortuna, dat de ruimtes klein hield bij balverlies. De ploeg van Schreuder mocht de bal hebben (75 procent in de eerste helft), maar wist nauwelijks kansen te scheppen. Telkens liepen de aanvallen spaak zodra Ajax rond het strafschopgebied al combinerend er doorheen wilde komen. Daley Blind was bij afwezigheid van Alvarez (geschorst) op het middenveld geposteerd, maar liet zich in de opbouw vaak tussen de centrale verdedigers uitzakken om de opbouw te verzorgen. Ook Blind wist te openingen niet te vinden, daarvoor lag het tempo te laag. Schreuder wisselde in de rust de matig spelende Schuurs - die nog altijd een transfer hoopt te maken deze zomer - en de onzichtbare Berghuis. Brobbey en Klaassen waren hun vervangers om meer energie, power en beweging in het voorspelbare aanvalsspel van Ajax te krijgen. De wissels sorteerden binnen vijf minuten effect. Na een indraaiende voorzet van Taylor tikte Klaassen de bal met de punt van zijn schoen bij de tweede paal binnen. Het was een typisch doelpunt van de middenvelder die gevoel bezit vaak op de goede plek te staan. Ook nu weer kwam de kwaliteit meer dan goed van pas. Brobbey, de andere invaller, was betrokken bij de 1-2 en 1-3. Eerst legde hij de bal na een één-twee met Rensch klaar voor de mee opgekomen rechtsback. Niet veel later kon hij een lage voorzet van Tadic eenvoudig binnentikken. Ajax dacht de buit binnen te hebben, maar dat was buiten 37-jarige Burak Yilmaz gerekend. 25 minuten voor tijd maakte de meest sensationele aanwinst in de eredivisie zijn debuut voor Fortuna Sittard. De club uit Limburg stuntte deze zomer met de komst van de 77-voudig Turks international en erkend doelpuntenmaker. Vijf minuten voor tijd pompte hij nieuwe hoop in de Sittardse harten door een vrije trap hard en fraai achter Pasveer te schieten. Het was niet voldoende om alsnog een punt te pakken tegen de regerend kampioen, maar maakte direct nieuwsgierig naar de rest van het seizoen.||https://www.volkskrant.nl/sport/ploeterend-ajax-herstelt-zich-na-rust-in-seizoensopener-tegen-fortuna-sittard~bf0ad396/
2022-08-06||Hersendode Britse jongen Archie na felle juridische strijd van beademing gehaald en overleden||De medicatie van Archie werd rond 11.00 uur Nederlandse tijd stopgezet, zo’n twee uur later volgde de beademing, waarna hij snel stierf. Gezien de ‘verwoestende schade’ aan zijn brein was het volgens het ziekenhuis niet in het belang van de bewusteloze jongen om kunstmatig in leven gehouden te worden. Daar waren zijn ouders het niet mee eens, maar ze kregen na een wekenlange juridische strijd van meerdere rechters geen gelijk. Woensdag bleken de juridische mogelijkheden om hun zoon in leven te laten houden uitgeput toen het Europese Hof voor de Rechten van de Mens de zaak niet wilde oppakken. Ook met het verzoek om Archie naar een hospice te verplaatsen om hem daar te laten sterven, ging een hoge Britse rechtbank vrijdag niet mee. De conditie van de jongen zou erdoor verslechteren. Archie heeft ‘tot het uiterste gevochten’, zei zijn moeder buiten het ziekenhuis tegen Britse media. Ze zei dat ze trots is zijn moeder te zijn. De vraag of het jongetje in leven gehouden moest worden of niet was voer voor een verhitte discussie in het Verenigd Koninkrijk. Het VN-Comité voor de Rechten van Personen met een Handicap (CRPD) diende een verzoek in om Archie langer in leven te houden. Ook zocht zijn moeder contact met de minister Volksgezondheid Steve Barclay, en verzocht hem ‘direct op te treden’ tegen het ziekenhuis. Rechters grijpen in de VK vaker in als de wens van de familie en de inschatting van medici met elkaar botsen. Doorgaans stellen ze wat het beste wordt geacht voor het kind boven wat de familie wil. Afgelopen april trof Archies moeder haar zoon thuis buiten bewustzijn aan. Ze meent dat hij meedeed aan een online uitdaging waarbij mensen expres bewusteloos proberen te raken. Archie zou niet het eerste dodelijke slachtoffer zijn van deze ‘blackout challenge’. Het sociale medium TikTok, waar het idee zijn oorsprong zou vinden, werd in juli nog aangeklaagd door de families van twee Amerikaanse meisjes die erdoor zouden zijn overleden. In een eerdere versie van dit artikel stond dat Archie rond 11.00 uur van de beademing werd gehaald en ongeveer twee uur later overleed. Dat is onjuist: rond 11.00 uur werd zijn medicatie stopgezet en twee uur later volgde de beademing, waarna hij snel stierf.||https://www.volkskrant.nl/nieuws-achtergrond/hersendode-britse-jongen-archie-na-felle-juridische-strijd-van-beademing-gehaald-en-overleden~b161e593/
2022-08-06||Wil de ware Thatcheriaan opstaan nu zich economische nood aandient?||Inflatie die dreigt te lopen naar meer dan 13 procent, een trapsgewijze verhoging van de rente en een stevige recessie. Dat kunnen de Britten komende tijd verwachten. De Centre for Economic and Business Research heeft voorspeld dat de lasten voor een gemiddeld huishouden dit jaar met omgerekend 5.500 euro gaan toenemen. Het is de prijs van het drukken van honderden miljarden ponden tijdens de pandemie, en het tegelijkertijd dichtgooien van de economie. De Russische inval in de Oekraïne heeft het verergerd, terwijl volgens sommige economen ook nadelige gevolgen van Brexit meespelen. Terwijl bankgouverneur Andrew Bailey de alarmklok luidt, wordt het Verenigd Koninkrijk niet bestuurd. Na zijn huwelijksfeest is premier Boris Johnson met vakantie gegaan en ook zijn minister van Financiën Nadhim Zawahi is in geen velden of wegen te bekennen. De Conservatieve regeringspartij is druk bezig met het kiezen van een nieuwe leider, die automatisch ook premier zal worden. Voor de regeringspartij staat het imago op het spel als de betrouwbare hoeder van de economie, maar de robuuste eik in het logo van de Conservatieven gaat lijken op een Magic Money Tree, de Magische Geldboom. Dat geldt met name voor Liz Truss, de minister van Buitenlandse Zaken die de favoriet is om de fakkel van Johnson over te nemen. Bij een van de recente debatten had ze binnen een paar minuten reeds 95 miljard euro uitgegeven. Ze wil, hield ze de partijleden in de zaal en de televisiekijkers thuis voor, de geplande verhoging van de zorgpremie terugdraaien, zowel de vennootschaps- als de inkomstenbelasting verlagen, de groene accijnzen beperken, de uitgaven voor defensie verhogen en een nieuwe spoorlijn in Noord-Engeland aanleggen. De voorstellen van haar rivaal Sunak kosten ‘slechts’ 35 miljard euro. De twee beweren allebei de ware erfgenaam te zijn van de in 2013 overleden Thatcher, de premier die het land in de jaren tachtig grondig veranderde. Gewone kiezers zijn verdeeld over haar erfenis, maar in de Conservatieve Partij is ze, naast Winston Churchill, een icoon. Volgens Truss is het noodzakelijk om de lethargische economie met radicale ideeën, belastingverlagingen voorop, uit het slop te trekken. Groei en welvaart zouden dan vanzelf volgen. Sunak daarentegen wil de economie eerst genezen. Volgens deze oud-minister van Financiën leeft Truss in een fantasiewereld, net zoals de socialist Jeremy Corbyn destijds. Het interessante is dat beide een andere Thatcher voor ogen hebben. Sunak baseert zich op de vroege Thatcher, die in 1979 aantrad toen het land een puinhoop was na lange stakingen en torenhoge inflatie. Haar medicijn was financiële discipline. Ze stond erom bekend dat ze de staatshuishouding vergeleek met een huishoudboekje. Haar voornaamste doel was om inflatie onder controle te brengen, wat gepaard ging met verhoging van de rente, verhoging van belastingen en beperking van de overheidsuitgaven. Het werkte, al was de prijs hoog in de vorm van massawerkloosheid. Truss kijkt naar de latere Thatcher, die van de flinke belastingverlagingen en het stimuleren van de aanbodzijde van de economie. Het gevolg was een dynamische economie, en een grotere ongelijkheid. Sunak is dat ook van plan, maar het grote verschil is dat hij de economie eerst wil stabiliseren. Hij heeft, via een opiniestuk in The Daily Telegraph, steun gekregen van Nigel Lawson, de bekende minister van Financiën onder Thatcher. Volgens hem begrijpt Sunak de ernst van de economische situatie beter en bouwt Truss haar plannen op drijfzand. Het lenen van tientallen miljarden om belastingen te verlagen is in zijn ogen waanzin. Truss profileert zich als de optimistische feelgood-kandidaat en heeft gezegd dat een recessie, anders dan de Old Lady denkt, niet onvermijdelijk is. Tegenstrever Sunak, die een lange loopbaan in de financiële wereld achter de rug heeft, wil open kaart spelen met zijn gehoor en zegt dat er pijnlijke tijden aankomen. Een verschil tussen de twee is dat hij bereid is om burgers een handje te helpen bij het betalen van de rekeningen. Truss weigert dat en vertrouwt geheel op de onzichtbare hand van de vrije markt. Van een extra belasting op de woekerwinsten van de energiereuzen, een windfall tax, wil ze bijvoorbeeld niets weten. Bij het jongste televisiedebat maakte Sunak de beste indruk bij de gewone kiezers. Maar die hebben het dit keer niet voor het zeggen. Binnen de partij ligt de voormalige werknemer van Goldman Sachs minder goed. De staat van de economie mag dan het grote onderwerp van debat zijn, bij een verkiezing speelt ook de persoon een rol. Sunak zou te elitair overkomen, zijn boodschap is te somber en, niet onbelangrijk, hij wordt gezien als de Judas die ‘Boris’ heeft verraden. Er lijkt meer behoefte te zijn aan het nostalgisch-optimistische verhaal van Truss die, mede door haar manier van kleden, ook nog een beetje doet denken aan Thatcher.||https://www.volkskrant.nl/nieuws-achtergrond/wil-de-ware-thatcheriaan-opstaan-nu-zich-economische-nood-aandient~b43c5d57/
2022-08-06||Keniaanse influencers verdienen grof aan de verkiezingsstrijd door reputaties van kandidaten te besmeuren||Wie een bericht op Innocent Onyango’s Facebookpagina wil kopen, wordt eerst onderworpen aan een onderhandeling. Gaat het om een foto, een hashtag? Moet hij de politicus aanprijzen, of juist een opponent afkraken? Wat de opdracht ook luidt, zegt Onyango (28): ‘Voor minder dan 40 euro per keer doe ik het niet.’ Net als tijdens de vorige verkiezingen, in 2017, dient zijn profiel als uithangbord voor politici die aanstaande dinsdag strijden om de winst. Dan gaat Kenia naar de stembus voor zowel nationale als lokale verkiezingen. De ogen zijn vooral gericht op wie president Uhuru Kenyatta zal opvolgen, die na twee termijnen het State House gaat verlaten. Van de vier kandidaten zijn er twee uitschieters, beiden politiek zwaargewichten: Raila Odinga (77) en William Ruto (55). ‘Politici weten dat ik veel volgers heb’, zegt Onyango, een zweem van trots in zijn stem. In de straten van de volkswijk Kayole staat hij vanwege zijn lange, tengere voorkomen beter bekend als ‘Toothpick’ – tandenstoker. Hij haalt een smartphone uit zijn gewatteerde jas: onmisbaar in het leven van een influencer, zeker in verkiezingstijd. ‘Meestal willen ze dat ik wat positiefs over ze schrijf’, legt hij uit. Een voorbeeld: ‘Laatst bezocht ik een school die een kandidaat had laten bouwen. Ik schreef dat het gebouw er mooi uitzag en binnenkort de deuren zou openen.’ Of het ook klopt? ‘Dat maakt niet uit.’ In Kenia is de laatste jaren een wildgroei ontstaan aan politieke influencers zoals Onyango. Tussenpersonen betalen hen om online campagne te voeren, maar ook om nepnieuws te verspreiden: verzonnen peilingen, gefabriceerde filmpjes en haatdragende teksten overspoelen de 12 miljoen socialemediagebruikers die Kenia inmiddels telt. Ook Onyango krijgt soms de opdracht om geruchten te verspreiden over politieke tegenstanders. ‘Gewoon’, zegt hij. ‘Hun reputatie kapotmaken.’ Weer een voorbeeld: ‘Ik kan zeggen dat een kandidaat van plan is om stemmen te kopen.’ Zijn collega Ben Muindi (29) vult aan: ‘We weten dat het niet goed is, maar dat is politiek.’ Muindi beheert naast een evenementenbureau ook een populaire Facebookpagina; Kayole My City telt inmiddels 55 duizend leden. Met zachte stem: ‘Ik ben geen goede prater, wel een goede schrijver.’ Onderzoekers waarschuwen voor de industrie die in Kenia is ontstaan rondom nepnieuws. Volgens een peiling, uitgevoerd door het Reuters Institute, vindt driekwart van de Kenianen het lastig om online de waarheid van de leugen te onderscheiden. Dit kan tijdens en in de nasleep van de stembusgang voor olie op het vuur zorgen, is de vrees. Want sinds Kenia begin jaren negentig een meerpartijenstelsel invoerde, gaan verkiezingen vaker wel dan niet gepaard met onlusten, vaak langs etnische lijnen. Een dieptepunt was de jaarwisseling van 2007 naar 2008, toen betwiste verkiezingsuitslagen ertoe leidden dat verspreid over het land grootschalige rellen uitbraken – meer dan duizend mensen kwamen om het leven. ‘Helaas blijft haatzaaien vandaag de dag nog altijd onderdeel van het politieke discours in Kenia’, schrijft de Nationale Cohesie en Integratie Commissie in een vorige maand verschenen actieplan. ‘Politici maken nog altijd ongepast gebruik van grieven uit de gemeenschap om voor, tijdens en na verkiezingen te polariseren. Informatietechnologie draagt daar in belangrijke mate aan bij.’ Waar strategen eerder vooral gebruikmaakten van campagnebureaus, waaronder het beruchte en inmiddels gesloten Cambridge Analytica, vormen influencers dit jaar de nieuwste inzet. ‘De tactieken zijn veranderd’, zegt Tess Wandia, onderzoeker bij AfricaCheck, een van de vele organisaties die vanuit Nairobi proberen nepnieuws te bestrijden. ‘We zien nu veel meer individuen, influencers, die desinformatie delen.’ Vanuit haar kantoor in een coworking space, omgeven door het groen van noordelijk Nairobi, probeert Wandia samen met haar collega’s leugens die viraal gaan op sociale media te ontkrachten. Ondanks haar expertise moet ook zij af en toe haar best doen om door het bedrog heen te prikken. ‘Campagnes kunnen heel verfijnd zijn’, zegt ze. ‘Nepnieuws bevat een sprankje waarheid – daardoor is het soms heel geloofwaardig. En omdat de emoties in verkiezingstijd hoog oplopen, kan dat absoluut leiden tot geweld.’ In Kibera, de grootste sloppenwijk van Nairobi, bindt activist Felix Kokonya (39) op zijn eigen manier de strijd aan: een dagelijks rondje door de buurt, tussen de golfplaten huizen waar verkiezingsposters inmiddels een bont mozaïek vormen. Onderweg spreekt hij alle jongeren aan die hij tegenkomt: of ze het nieuws wel goed checken voor ze het verder verspreiden? Tijdens eerdere geweldsuitbarstingen vormde Kokonya samen met vrienden een buurtwacht. De bijl die hij bij zich droeg heeft hij nooit hoeven gebruiken, maar het verkiezingstrauma leeft op in weken zoals deze. ‘Ik ben bang dat het nog een keer kan gebeuren. Dat moeten we echt voorkomen.’ Buurtgenoten zijn optimistischer: zij verwachten dat Raila Odinga, eeuwig opponent maar dit jaar de favoriet, de winst in de wacht sleept. Dan is het in Kibera feest – geen oorlog. ‘Ik ben boos op de politiek’, spuwt Kokonya. ‘Maar wat doen we er aan? Ze weten hoe ze hun sporen kunnen verbergen, we hebben geen bewijs. Politici hebben macht, wij aan de andere kant in de informele nederzettingen hebben niets. Het is voor ons heel moeilijk om daar tegen op te boksen.’ In Kayole, aan de andere kant van de stad, wiebelt Innocent Onyango ongemakkelijk op zijn plastic stoel. ‘Soms voel ik me schuldig, ja. Geruchten kunnen leiden tot chaos. Maar ik heb geen keus – als een politicus me geld belooft, dan wil ik dat hebben. Als ik dat kan krijgen door nepnieuws te verspreiden, waarom niet?’||https://www.volkskrant.nl/nieuws-achtergrond/keniaanse-influencers-verdienen-grof-aan-de-verkiezingsstrijd-door-reputaties-van-kandidaten-te-besmeuren~ba21650a/
2022-08-06||Leger Taiwan: China voert aanvalssimulaties uit op hoofdeiland||De middenlijn in de zeestraat tussen China en Taiwan geldt als een officieuze grens tussen de territoriale wateren van het eiland en het Chinese vasteland. De afgelopen dagen werden er al vaker Chinese oorlogsschepen en vliegtuigen die de middenlijn overstaken waargenomen. Het ministerie van Defensie van Taiwan maakte eerder op zaterdag bekend dat het vrijdagavond laat (lokale tijd) lichtkogels had afgevuurd om zeven drones en een onbekend vliegtuig die over de afgelegen Kinmen- en Matsu-eilanden vlogen af te schrikken. In beide regio’s, die allebei vlakbij de kustlijn van China liggen, zijn Taiwanese troepen aanwezig die in hoogste staat van paraatheid zijn gebracht nadat Beijing eerder deze week met de grootschalige militaire oefeningen was begonnen. De oefeningen waren een reactie op het bezoek van de Amerikaanse toppolitica Nancy Pelosi aan Taiwan. China, dat Taiwan als afvallige provincie beschouwt, zag het bezoek van Pelosi als provocatie. Het heeft daarom meerdere maatregelen genomen tegen de VS. Zo wordt de samenwerking stopgezet op het gebied van transnationale misdaadpreventie en het repatriëren van illegale migranten. Daarnaast pauzeert Beijing de gesprekken over klimaatverandering tussen beide landen.||https://www.volkskrant.nl/nieuws-achtergrond/leger-taiwan-china-voert-aanvalssimulaties-uit-op-hoofdeiland~bd28e558/
2022-08-06||Noord-Korea haalt uit naar Pelosi na bezoek aan gedemilitariseerde zone: ‘Ergste verwoester van de vrede’||Pelosi bezocht afgelopen week de Zuid-Koreaanse hoofdstad Seoul, nadat ze in Taiwan was geweest. Terwijl ze Seoul aandeed, bezocht ze ook de zone. Het was het eerste bezoek van een hooggeplaatste Amerikaanse politicus sinds voormalig president Donald Trump er in 2019 naartoe ging en daar de Noord-Koreaanse dictator Kim Jong-un ontmoette. Voorafgaand aan het bezoek aan de DMZ had Pelosi haar Zuid-Koreaanse tegenhanger Kim Jin-pyo ontmoet en zich uitgesproken over de ‘ernstige situatie’ rond het Noord-Koreaanse kernprogramma. Kim en Pelosi riepen gezamenlijk op tot ‘een sterke en uitgebreide afschrikking tegen Noord-Korea’. Volgens Noord-Korea gooide Pelosi met haar uitspraken en het bezoek aan de zone ‘olie op het vuur’. Pelosi haalde zich eerder in de week al de woede van de Chinezen op haar hals omdat ze Taiwan bezocht. China beschouwt Taiwan als afvallige provincie en ziet het bezoek van Pelosi als provocatie. Sinds het bezoek heeft China grootschalige militaire oefeningen in de buurt van Taiwan gehouden, die naar verwachting ook nog dit weekend zullen doorgaan.||https://www.volkskrant.nl/nieuws-achtergrond/noord-korea-haalt-uit-naar-pelosi-na-bezoek-aan-gedemilitariseerde-zone-ergste-verwoester-van-de-vrede~b406774c/
2022-08-06||Indiana verbiedt als eerste staat in de VS abortus na uitspraak Hooggerechtshof||De wet verbiedt abortus, behalve als de zwangerschap is ontstaan na een verkrachting of incest, of als er een medische noodzaak tot abortus is. Het Huis van Afgevaardigden in de staat had de wet eerder al goedgekeurd. De Republikeinse gouverneur Eric Holcomb moet nu de wet nog tekenen voordat die van kracht wordt. Eerder deze week werd het recht op abortus in Kansas juist gehandhaafd, nadat kiezers zich in een referendum massaal hadden uitgesproken tegen een verbod op abortus.||https://www.volkskrant.nl/nieuws-achtergrond/indiana-verbiedt-als-eerste-staat-in-de-vs-abortus-na-uitspraak-hooggerechtshof~b11d1ee0/
2022-08-06||De Volkskrant tv-selectie voor zondag 7 augustus||NPO 2, 19.20 uur Deze week zijn Taco Dibbits en Joris Bijdendijk in België. De museumdirecteur neemt de kok mee naar de Vlaamse tegenhanger van het Amsterdamse Rijksmuseum: het Koninklijk Museum voor Schone Kunsten in Antwerpen. Er wordt volop gewerkt aan een grote verbouwing van het kunstpaleis, maar de gasten krijgen er al een voorproefje. Er is een hoofdrol weggelegd voor de Kruisafneming van Rubens, een werk dat voor de Belgen net zo belangrijk is als de Nachtwacht voor de Nederlanders. Dibbits legt uit hoe deze werken twee verschillende maatschappijen weerspiegelen. RTL 7, 20.00 uur (Western, Sergio Leone, 1966) De door Eli Wallach gespeelde opportunist Tuco is The Ugly uit de filmtitel, die beurtelings wordt gered en dwarsgezeten door de eenling onder de premiejagers, gespeeld door de zwijgzame Clint Eastwood (The Good). Samen met een derde outlaw (Lee Van Cleef) wordt een film lang gezocht naar een schat. Het slotstuk van Leones Dollars-trilogie groeide uit tot een van de grote westernklassiekers doordat Leone de tijd nam om talloze genreclichés een nieuwe lik verf te geven. Na deze film werden die nieuwe vondsten zelf weer clichés. NPO 2, 20.15 uur Na het uiteenvallen van de Sovjet-Unie waagde mediaondernemer Derk Sauer de sprong naar Moskou. Hij begon een tijdschrift en een krant met onafhankelijk nieuws, en haalde bekende buitenlandse titels naar Rusland. Dit voorjaar eindigde het avontuur. Nu de onafhankelijke pers het werk in Rusland onmogelijk is gemaakt, werkt Sauer weer in Nederland. In Zomergasten vertelt hij aan de hand van fragmenten over zijn liefde voor Rusland en afkeer van het regime. ‘Het systeem is er heel onaangenaam, maar de mensen zijn er zeer prettig. Hier is dat omgekeerd.’ NPO 1, 21.15 uur (Komedie, Johan Nijenhuis, 2020) Zelfs in coronatijd kon een Nederlandse film een bioscoophit worden, bewees De beentjes van Sint-Hildegard. Herman Finkers en Johanna ter Steege, beiden acterend in het Twents, zijn fantastisch in deze ingetogen geregisseerde bewerking van een Tsjechische komedie. Na de dood van zijn schoonvader verdraagt Jan (Finkers) het niet langer om eindeloos te worden bemoederd door echtgenote Gedda (Ter Steege). Hij besluit tot een hilarisch maar ook zielig ontsnappingsplan. Finkers en Ter Steege maken voelbaar dat hun personages er samen een heel leven op hebben zitten. Canvas, 21.30 uur (Drama, David Lynch, 1980) Pas rond de eeuwwisseling wisten wetenschappers vast te stellen aan welke ziekte John Merrick (1862–1890) leed. Door het zeldzame proteussyndroom bleef zijn schedel bleef groeien en werd hij in Britse freak shows ten tonele gevoerd. Het contrast tussen zijn misvormde uiterlijk en het goede karakter dat erachter schuilging past precies bij regisseur David Lynch, die met The Elephant Man zijn tweede speelfilm realiseerde. Zoals hij ook in zijn latere, surrealistischere werk (Lost Highway, Mulholland Drive) laat zien, zijn monsterlijkheid en bijna kitscherige schoonheid bij Lynch complementair. Acht Oscarnominaties, waaronder een voor een briljante John Hurt als Merrick, al werden ze geen van alle verzilverd. NPO 3, 21.45 uur Kun je met een baan in de bezorgeconomie een goede toekomst veiligstellen? In de laatste aflevering van Bezorgd blijkt dat de geportretteerden hun werk niet al te lange tijd willen blijven doen. Joy wil rapper worden en ziet haar geestdodende baantjes als een tijdelijke oplossing tot ze haar droom kan verwezenlijken. Bram zou liever leraar zijn, maar omdat hij drie baantjes heeft, is er eigenlijk nooit tijd om te studeren. Hij gaat daarom op zoek naar een betere baan. Pakketbezorger Ruud hoopt dat werknemer Guillermo zijn bedrijf kan overnemen. NPO 2, 23.24 uur De mens vergeet weleens dat hij de aarde deelt met miljarden andere dieren. De Russische documentairemaker Viktor Kossakovski herinnert ons aan dat feit in zijn film Gunda, een prachtig verslag van een dag in het leven van een zeug en haar biggen. Ook de andere dieren op de boerderij waar Gunda woont spelen een belangrijke rol: twee koeien en een kip met één poot. Gunda is geschoten in oogstrelend zwart-wit en bevat geen dialoog of voice-over, maar houdt puur door beelden een pleidooi voor medeleven, dierenliefde en indirect misschien vegetarisme.||https://www.volkskrant.nl/cultuur-media/de-volkskrant-tv-selectie-voor-zondag-7-augustus~b32c6d00/
2022-08-06||Karwan Fatah-Black ziet het debat over slavernij en nationale identiteit kantelen: ‘Er verandert nu heel veel, heel snel’||Neem nou die ongemakkelijke discussie over de Gouden Koets, en de vraag of de koning er eigenlijk ooit nog in kan rijden. De Leidse historicus Karwan Fatah-Black (41) gaat er even goed voor zitten. Heerlijk, vindt hij zo’n maatschappelijk debat. Niet dat hij zelf iets heeft met het omstreden rijtuig waarop zwarte inwoners van Nederlandse koloniën onderdanig knielen. Nee, het rijtuig met het ‘gênante’ zijpaneel kan hem gestolen worden. Maar het ongemak. Het gedoe eromheen. De spagaat waarin de koning zit. En dan het uiteindelijke besluit om er nog geen besluit over te nemen, terwijl het rijtuig na vijf jaar restauratie net helemaal klaar was om weer de weg op te gaan. ‘Echt heerlijk om dat proces te zien. Daar kan ik nou van genieten’, zegt hij met pretogen. De afgelopen jaren groeide Karwan Fatah-Black (41) uit tot een van de bekendste gezichten van een nieuwe generatie duiders van het Nederlandse slavernijverleden. In 2020 was hij lid van de commissie die de Canon van de Nederlandse geschiedenis herijkte en die voor het eerst de Surinaamse verzetsschrijver Anton de Kom aan de geschiedenisrichtlijn voor scholen toevoegde. En afgelopen jaar was de universitair docent als onderzoeksleider betrokken bij de studie naar de rol van De Nederlandsche Bank (DNB) bij de slavernij in de 19de eeuw. Een studie die de aanleiding vormde voor bankpresident Klaas Knot om op 1 juli excuses aan te bieden voor de rol van DNB – al was die indirect – bij de uitbuiting van mensen op overzeese plantages. Eindelijk, constateert Fatah-Black, ‘poetst Nederland de koloniale waas van zijn bril’. Pijnlijke conclusies worden niet meer geschuwd. Musea en archieven organiseren tentoonstellingen – steeds vaker vanuit het perspectief van de tot slaaf gemaakten. En in navolging van steden als Amsterdam, Utrecht en Rotterdam doen ook Tilburg, Eindhoven en Den Haag onderzoek naar de rol van het stadsbestuur bij de slavernij in de 17de, 18de en 19de eeuw. ‘Ik ben heel benieuwd hoe we op deze tijd zullen terugkijken. Er verandert nu heel veel, heel snel’, zegt Fatah-Black. ‘Spannend.’ Neem zo’n studie naar de DNB. ‘Tien jaar geleden zou men nog in de oude reflex zijn geschoten om de rol van DNB zo smal mogelijk te definiëren zodat je hem zou kunnen wegschuiven. Maar nu wordt het onderwerp serieus genomen. Men wil echt weten: wat is er toen gebeurd? En dat is wel echt anders dan het was. Eerst was het van: we willen het niet weten, het bestaat niet. O, zeg je dat het wel bestond? Nou dan niet bij ons, hoor.’ ‘Een volgende stap zou een onderzoek naar de rol van het koningshuis bij het slavernijverleden kunnen zijn. In het Verenigd Koninkrijk wordt dat nu ook gedaan. Ik vind dat de Oranjes het aan hun stand verplicht zijn om ook hun eigen familie door te lichten. Anderen scheren er nu constant langs. Wij ook, tijdens ons onderzoek naar DNB. ‘DNB is opgericht door koning Willem I, deels om zijn eigen projecten te financieren. Hij heeft de slavenhandel in 1814 afgeschaft, maar wat nou precies zijn rol was is nooit onderzocht. En hoe zit dat met al die stadhouders daarvoor? Ook in het onderzoek naar het Britse koningshuis zal waarschijnlijk aandacht zijn voor stadhouder Willem III. Oftewel: in veel van deze onderzoeken komt er wel een Van Oranje-Nassau om de hoek kijken. Dan denk ik: onderzoek het nou maar gewoon in één keer goed.’ ‘Haast is ook niet altijd goed. Het ministerie van Binnenlandse Zaken en Koninkrijksrelaties heeft op 1 juni wel een verkennend onderzoek aangekondigd, hopelijk biedt dat aanknopingspunten voor verder onderzoek. Ik heb liever dat het kabinet hier goed over nadenkt en een breed gedragen besluit neemt, dan dat een minister het er tussendoor even uitfloept.’ Karwan Fatah-Black was een van de eerste academici die ruim tien jaar geleden ageerde tegen de relativerende houding van Nederland als het om slavernij ging. ‘Je wilt niet weten hoe vaak ik de riedel heb moeten aanhoren: de Amerikanen waren erger, Nederland heeft uiteindelijk niet veel aan slavenhandel verdiend, en ach joh, het was misschien geen pretje op een plantage, maar er waren ook aardige plantagehouders en het is bovendien echt al heel lang geleden.’ Zo schreef hij in 2011 samen met een collega in een opiniestuk in de Volkskrant dat de ‘milde kijk op slavernij een nieuwe religie’ is. Het stuk bleek een voorbode te zijn van de kantelende blik op het koloniale verleden. Volgens de twee jonge historici vertekende Nederland – onder leiding van de Leidse emeritus hoogleraar Piet Emmer, de éminence grise op het gebied van de trans-Atlantische slavenhandel – jarenlang de koloniale werkelijkheid door keer op keer de nadruk te leggen op een soort ‘Scheepsjongens van de Bontekoe-achtige’ versie van de geschiedenis. Een open en genuanceerd debat over slavernij was hierdoor onmogelijk, stelden ze. ‘Men hield heel lang vast aan die versie van de geschiedenis, ik omdat men bang was de controle over het verhaal te verliezen. Maar inmiddels is de afstand tot het koloniale verleden groter. Nazaten van tot slaaf gemaakten hebben zich decennialang ingezet om dit verhaal op de maatschappelijke agenda te krijgen. En na de podcast van Maartje Duin over de plantage van haar voorouders en de tentoonstelling van Museum Van Loon over de gedeelde geschiedenis bleek dat steeds grotere groepen het niet meer nodig hebben om in slaap gesust te worden door relativerende verhalen van mensen als Piet Emmer.’ ‘Het is niet iets wat doorgegeven is vanaf de 17de eeuw. De term Gouden Eeuw is dan misschien niet nieuw – die stamt uit de 19de eeuw, toen men terugverlangde naar de glorietijd van de 17de eeuw – maar in de jaren negentig van de vorige eeuw zag je een soort revival van die Gouden Eeuw. Het concept werd gepopulariseerd, en daarbij werd een spannend en optimistisch verhaal over de ondernemende Nederlanders verteld, met name over de 17de eeuw.’ ‘Ik heb er geen onderzoek naar gedaan, maar mijn theorie is dat die revival een reactie was op het trauma van de teloorgang van het wereldrijk. Indonesië was geen kolonie meer, en in 1975 had Suriname, een land waarmee we driehonderd jaar geschiedenis delen, ook gezegd: we zijn liever een arm land zonder jullie, dan dat we de hele tijd jullie bemoeizucht opgedrongen krijgen. In de jaren erna moest de koloniale tijd een plek krijgen in onze geschiedenis, en rees de vraag: wie zijn we eigenlijk? Nou: Rembrandt en de Gouden Eeuw. ‘Vervolgens zie je een soort stoer marketingverhaal opkomen. Er werden VOC-schepen nagebouwd, in musea werden tentoonstellingen georganiseerd en er werd bij de Universiteit van Amsterdam een Centrum voor Gouden Eeuw-studies opgericht. ‘Zelfs toen ik bij mijn afstuderen zei dat ik me wilde verdiepen in de slavenhandel, werd door docenten gereageerd met de woorden: ‘Nee, joh, ga toch iets doen met de Gouden Eeuw.’’ ‘Ik heb toen vriendelijk geknikt en ik dacht er het mijne van.’ Want de mens in de marge van de geschiedenis, daar heeft Fatah-Black altijd een zwak voor gehad. ‘Voor de niet-vertelde kant van de geschiedenis, de bedekte misdaden en de geschiedenis van het verzet.’ Fatah-Black – zelf tot 2009 actief lid van de Internationale Socialisten – komt uit een communistisch nest. Hij werd geboren in Amsterdam-Zuidoost en groeit op met zijn moeder, opa, en oma – die gedurende de Tweede Wereldoorlog in het verzet zat. ‘Misschien dat daar de fascinatie voor verzetsgeschiedenis vandaan komt.’ Zijn vader, een Iraaks-Koerdische socioloog, verliest hij op jonge leeftijd. ‘We woonden tot 1984 in het Koerdische deel van Irak, maar we moesten vluchten omdat mijn vader politieke problemen kreeg: hij werkte bij de universiteit en werd door het bestuur onder druk gezet om zich loyaal te verklaren aan de Ba’ath-partij. Dat wilde hij niet. Ik was 3, bijna 4. Mijn moeder is een Nederlandse, zij kon met haar paspoort het vliegtuig pakken. Ik mocht eigenlijk niet mee, de Nederlandse ambassade gaf niet thuis. Waarom dat was, weet ik niet. Zij is uiteindelijk op goed geluk toch met mij naar het vliegveld gegaan. Het is toeval dat het lukte om met z’n tweeën naar Nederland te vliegen. Mijn vader probeerde via de smokkelaarsroute door Iran naar West-Europa te gaan, maar overleed in een hotel in Teheran. Hij zou eigenlijk de dag erna vanuit Iran naar Europa vliegen. Hij was al ziek.’ Zijn ouders, en later ook zijn Italiaanse stiefvader, zijn ‘heel vormend geweest en tegelijkertijd ook weer niet. Alle drie wetenschappers. Maar mijn moeder is geneticus en mijn stiefvader hoogleraar spierfysiologie. Dat is een totaal andere wereld dan de geesteswetenschappen.’ ‘Hij is in de jaren zeventig als socioloog in Polen gepromoveerd en hield zich bezig met de vraag: hoe past de Koerdische cultuur in Irak? Recentelijk heeft een collega zijn proefschrift voor me opgezocht in de universiteitsbibliotheek in Warschau en laten inscannen. Een Poolse collega heeft het voor me samengevat. Mijn vader hield zich ook met de vraag bezig: wat is nou nationalisme, hoe moet je je daartoe verhouden en hoe kan je ervoor zorgen dat afwijkende groepen en verhalen ook binnen een nationaal verhaal passen? ‘Nationalisme is een enorm krachtig en gevaarlijk instrument. Tegelijkertijd geloof ik dat je maar beter een inclusief nationaal verhaal kunt hebben, waarin iedereen zich kan herkennen. Daarom draag ik ook graag bij aan het gesprek hierover: wat is onze nationale geschiedenis en identiteit? En welke plek geef je de minder mooie kanten van die geschiedenis daarin? Kunnen we ons gaan identificeren met een slavenopstand in plaats van met een bende zeeschuimers?’ Na zijn middelbare school en hbo-opleiding kiest Fatah-Black (toen nog geen Black geheten) aanvankelijk voor een onderwijscarrière met pubers. Op een middelbare school in Amsterdam wordt hij geschiedenisdocent. Het zijn de jaren rond de opkomst van Fortuyn. Achteraf, zegt hij, waren die jaren bepalend voor de manier waarop hij zich nu nog door Nederland beweegt. ‘In die tijd realiseerde ik me pas hoe erg het superioriteitsgevoel, dat stamt uit de koloniale tijd, nog aanwezig is. Het was heel erg duidelijk dat Fortuyn allerlei sentimenten aan het opstoken was, en daarbij politieke trucs toepaste. En toch mocht dat toen geen racistische demagogie genoemd worden.’ Schokkend vond hij het om te zien ‘hoe makkelijk’ mensen ‘bevangen raakten door islamofobie’ en hoeveel ruimte bijvoorbeeld media gaven aan de ideeën van Fortuyn en later Wilders. ‘Ook de Volkskrant.’ Op de school waarop hij lesgaf, zag hij het terug in de lerarenkamer. ‘Men wilde heel graag een ‘witte’ school zijn. Als het over kinderen met een Marokkaanse achtergrond ging, werd al bij het minste of geringste gezegd: die jongen of dat meisje past niet in de cultuur van de school, stuur hem of haar maar naar een andere school. Terwijl cultuur geen maatstaf hoort te zijn, dat horen schoolresultaten te zijn. Het was confronterend hoe makkelijk bepaalde groepen werden weggeschoven, hoe makkelijk mensen zich identificeerden met de ene groep en juist niet met de andere, en hoe dun het laagje vernis over onze beschaving blijkbaar is.’ Zelf zegt hij nooit last te hebben gehad van vooroordelen. Na zijn studie geschiedenis aan de Universiteit van Amsterdam solliciteert Fatah-Black in 2008 bij de Universiteit Leiden – in die tijd hét academische centrum voor koloniale geschiedenis, maar tegelijkertijd het ‘hol van de leeuw’ waarin aanjagers van de ‘onzejongensgeschiedenis’ de boventoon voerden. In diezelfde periode voegt hij – na zijn huwelijk met zijn Ierse vrouw Ruth Black – de naam Black toe aan zijn achternaam. ‘Dat leek ons wel gepast, want je eigen naam houden vonden we wat zakelijk en het eenzijdige overnemen van de naam van de man is ook weer zo wat.’ ‘In 2006 kreeg ik een rondleiding bij Ninsee, het Nationaal Instituut Nederlands Slavernijverleden en Erfenis, en dat voelde heel tegenstrijdig. Inhoudelijk vond ik het onderwerp heel belangrijk, maar de tentoonstelling waarvoor ik kwam, had een slecht onderbouwd verhaal. Dat motiveerde me om te denken: dit moet met geduld en aandacht worden uitgezocht.’ ‘Juist daarom.’ ‘Ja.’ Lachend. ‘Ik vind het grappig.’ Maar, benadrukt hij, dat was niet de reden waarom hij in Leiden wilde promoveren. ‘Het was een interessant promotieonderzoek. Ik was heel blij om daar aan de slag te kunnen. En mijn promotor Gert Oostindie was ook helemaal niet zo onder de indruk van die Leidse branie. Het ging hem om de wetenschap: wat is je onderzoeksvraag, wat zijn de bronnen en wat is het antwoord. Je gaat bovendien in zo’n positie als beginnend promovendus geen ruzie zoeken. Er was niet meteen sprake van polarisatie.’ Die polarisatie komt later. Al jaren woedt er publiekelijk een felle discussie tussen met name Fatah-Black aan de ene kant, en emeritus-hoogleraar Piet Emmer aan de andere kant. Volgens Emmer is Fatah-Black activistisch. Volgens Fatah-Black kleven aan het werk van Emmer raciale vooroordelen, en zijn Emmers uitspraken gebaseerd op ‘flutredenaties’. Zo duikt Fatah-Black meteen de archieven in als Emmer in 2021 beweert dat tot slaaf gemaakte mensen trots waren op hun brandmerken – zodat hij op basis van wetenschappelijk bronnenonderzoek Emmers stelling kan ontkrachten. Ook twittert Fatah-Black september vorig jaar dat dit niet de enige bewering is waarvoor Emmer ‘geen gedegen onderbouwing heeft’. Volgens hem bestaat Emmers’ hele oeuvre ‘vanaf 2002 uitsluitend uit dit soort provocaties, voornamelijk gefaciliteerd door de Volkskrant’. Maar, zegt hij nu: ‘Ik heb me inmiddels voorgenomen om me niet meer over Emmer uit te laten, het leidt alleen maar tot oppervlakkige ophef.’ ‘Nee, als je me een activist noemt, betekent dat dat je inhoudelijk geen argumenten hebt om het debat aan te gaan. Zo’n beschuldiging doet me dus geen pijn, maar ik vind het wel pijnlijk om te zien dat mensen zoals Emmer een podium hebben gekregen met opinieartikelen. Dat gebeurde vooral in de Volkskrant, mede daarom vertrouw ik deze krant al twintig jaar niet.’ Stilte. ‘Nee.’ ‘Nee, het is een redactie die keuzes maakt, en het is een krant die gelukkig ook veel mooie verhalen heeft gebracht. Maar kranten zijn richtinggevend, niet alleen maar doorgeefluik.’ De afgelopen jaren, vertelt Fatah-Black, maakte hij zich soms zorgen over de felheid waarmee het debat over het koloniale verleden gepaard gaat. ‘Maar mijn indruk is dat we inmiddels in rustiger vaarwater zijn terechtgekomen, dat ‘het ongemakkelijke gesprek’ inmiddels een stuk gemakkelijker is geworden.’ Zo hield hij onlangs in Voorschoten een lezing in een ‘bijna helemaal witte zaal’ bij een instelling met een koloniale naam. ‘Er was helemaal geen vijandigheid, maar vooral interesse. Een oudere dame vroeg zich af of ze de naam van de betreffende instelling zouden moeten veranderen. Daarop volgde een heel genuanceerd gesprek.’ ‘Ja, ik heb daar plezier in.’ ‘Zeker. Iedereen mag me altijd bellen voor een debat over de nationale identiteit. Ik kom wel. ‘En we zijn er nog niet, hè. Veel burgemeesters en politici maken nu mooie sier met excuses, maar structureel moet er nog veel veranderen. Alleen al als ik om me heen kijk op de universiteit: ik heb geen enkele Afro-Nederlandse collega met een vast contract. We moeten ervoor waken dat we niet blijven hangen in een applaus op 1 juli en dat we daarna weer overgaan tot de orde van de dag.’ ‘Het doorspitten van archieven, het doen van onderzoek. Dat vind ik als wetenschapper eigenlijk veel belangrijker.’ Lachend. ‘Alleen: niemand vraagt me ooit waar ik nou echt onderzoek naar doe.’ ‘Ik doe onderzoek naar koloniaal burgerschap. Enerzijds had je een koloniale overheid die raciale grenzen trok wie wel of geen rechten had, en anderzijds had je mensen die tegen de stroom in ruimte voor zichzelf opeisten. Wat er in die botsing is ontstaan, fascineert me. ‘Soms zit ik gewoon in het archief als een soort detective naar mooie verhalen te speuren, zoals onlangs naar sporen van het leven van Maria Migares, alias Lena Matto. Ze was een vrouw die tot slaaf gemaakte mensen van Curaçao smokkelde. Je kunt haar zien als een soort verzetsheld, maar tegelijkertijd verdiende ze er ook gewoon geld aan. Ze werd veroordeeld, en verbannen van het eiland. Maar ondanks haar verbanning bleef ze gewoon op het eiland wonen. ‘Na vijf jaar werd daar opnieuw een zaak van gemaakt. Uit de archiefstukken blijkt dat de aanklager daarover zei: ‘Dat komt omdat mensen van die kleur zich goed schuil weten te houden.’ Maar ja, waar dan? Curaçao was toen een minisamenleving, er waren drie straten waarin ze zich schuil kon houden. Blijkbaar had hij er zelf ook geen werk van gemaakt om haar van het eiland te krijgen. Hoe zit dat? Waarom niet? ‘Zulke levensverhalen van gewone mannen en vrouwen: ondernemers, kleine criminelen en smokkelaars. Die fascineren me. Ze gaan verder dan de mooie olieverfschilderijen van de oude meesters en de officiële notulen van de vergaderingen van het ministerie van Koloniën: hun verhalen laten zien hoe de geschiedenis er echt uitzag.’||https://www.volkskrant.nl/nieuws-achtergrond/karwan-fatah-black-ziet-het-debat-over-slavernij-en-nationale-identiteit-kantelen-er-verandert-nu-heel-veel-heel-snel~b2b4e3d1/
2022-08-06||Minder publiek maar meer geld in Eredivisie, hoe kan dat?||Lange tijd telde een eredivisiewedstrijd gemiddeld 19 duizend toeschouwers. Dit liep voor de pandemie al iets terug. Tijdens het seizoen 2020-2021, toen tribunes vrijwel continu leeg moesten blijven, waren dit er slechts 500. Vorig seizoen bleef het gemiddelde aantal door de coronamaatregelen steken op 13 duizend. Die leegte is niet zichtbaar in de begrotingen. Clubs hebben nu – exclusief Vitesse, dat van eigenaar wisselt – 568 miljoen euro te besteden, 85 miljoen meer dan in 2019. De groei zit vooral bij Ajax, AZ, Feyenoord en PSV. Europees prijzengeld is een belangrijke inkomstenbron. Ajax, dat met 160 miljoen euro het grootste budget van Nederland heeft, verdiende vorig jaar 70 miljoen euro in de Champions League. Ook de andere teams zijn internationaal beter gaan presteren. Verder leveren transfers veel geld op. Ajax verkocht spelers voor bij elkaar 112 miljoen euro en kocht tot nu toe in voor 85,6 miljoen, ruim 25 miljoen ‘winst’. Feyenoord had een positief saldo van 22,2 miljoen euro. De eredivisie is volgens het Uefa-puntensysteem nu de op vijf na beste competitie van Europa, boven Portugal. Als Nederland die plek aan het eind van het seizoen verzilvert, dan is dat de beste notering sinds 2001. Dat levert een derde Champions League-ticket op – en dus nog meer kans op miljoenen.||https://www.volkskrant.nl/nieuws-achtergrond/minder-publiek-maar-meer-geld-in-eredivisie-hoe-kan-dat~befbd0583/
2022-08-06||Hoe inflatie de laagste inkomens nekt: ‘Ik eet twee keer per dag in plaats van drie’||Terwijl de terrassen vol zitten met spritz-sippende zonaanbidders en Schiphol opnieuw maatregelen heeft genomen om de drukte voor dit najaar te beperken, verkeert een deel van Nederland in crisis. Althans, dat stellen de energiemaatschappijen. Zij zien dat een groeiend aantal huishoudens niet meer in staat is de energierekeningen te betalen. Automatische afschrijvingen ketsen af en steeds meer energieafnemers belanden in een incassotraject. Het was te verwachten na maanden van inflatie en verdubbelde gasprijzen, vindt voormalig lector armoede-interventies Roeland van Geuns. Ook vóór de energiecrisis had een op de drie huishoudens immers al moeite om rond te komen. Zij hadden een te kleine of helemaal geen financiële buffer. Dat wil zeggen: te weinig om in één keer een kapotte koelkast en wasmachine te kunnen vervangen. ‘Als de inflatie dan toeslaat en de lonen en uitkeringen op z’n best achteraf worden aangepast, is één en één twee.’ Het Nibud becijferde eerder al dat eenderde van de huishoudens worstelt met het rondkrijgen van de begroting. Met name minima zouden stukjes tekortkomen om de puzzel te leggen. Ook Van Geuns ziet dat de gestegen prijzen het hardst aankomen bij de lage inkomens, omdat een groter deel van hun inkomen opgaat aan energie en boodschappen. ‘Maar het raakt niet alle lage inkomens even hard. Wie met een vast energiecontract in de bijstand zit, heeft het mogelijk beter dan een middeninkomen met een variabel contract.’ Hoewel de betalingsachterstanden altijd wat hoger zijn in augustus (vanwege de zomervakantie) en december (kerstcadeaus), vindt de lector de signalen van de energiemaatschappijen reden tot zorg. De energierekening is doorgaans namelijk niet de eerste die niet wordt betaald. ‘Dat is die voor de zorgverzekering. Want mensen weten dat ze altijd naar de huisarts kunnen, ook als ze de verzekering niet betaald hebben. Van de energierekening weten ze: als ik die niet betaal, dan word ik op termijn afgesloten.’ Dat de energierekening blijft liggen, kan dus betekenen dat sommige huishoudens al veel dieper in de problemen zitten dan gedacht. En dat terwijl de grootste klap nog moet komen: wie nu een nieuw energiecontract moet afsluiten, is volgens Gaslicht.com op jaarbasis bijna 6.500 euro kwijt aan gas en licht. Dat is 4.000 euro meer dan een jaar geleden, berekende Nu.nl. Daar komt nog eens bij dat veel huishoudens, volgens lector schulden en incasso Nadja Jungmann van de Hogeschool Utrecht, al een schuld opbouwen zonder dat ze zich daarvan bewust zijn. Alleen al bij Vattenfall betaalt 40 procent van de klanten een te laag maandbedrag. Voor 200 duizend klanten is dit zelfs 200 euro te weinig in relatie tot het verbruik; zij kunnen een forse naheffing verwachten. Eneco en Essent herkennen dat beeld. ‘Dat zijn duizelingwekkende cijfers’, aldus Jungmann. ‘Onder de radar ontstaat er zo grote problematiek.’ De oplossing daarvoor is straks niet zomaar voorhanden, vreest zij. ‘Als je tot nu toe schulden had, bijvoorbeeld omdat je onhandig met geld was omgegaan, in scheiding lag of ziek was geworden, ging je naar de gemeente om schuldhulp aan te vragen’, zegt Jungmann. ‘Nu zegt de schuldhulpverlening: we kunnen je hierbij niet helpen. Want geen energiemaatschappij gaat jouw schuld kwijtschelden als al bekend is dat je de volgende rekening ook niet kunt betalen.’ De experts zijn het dan ook roerend eens: om ernstige problemen te voorkomen, moet het kabinet ingrijpen. En dat moet een stuk efficiënter dan het eerder deed met de energietoeslag voor lage inkomens en de btw-verlaging op energie en brandstof. ‘Die energietoeslag is ook terechtgekomen bij mensen met vaste energiecontracten in goed geïsoleerde huizen’, aldus Jungmann. ‘En wat betreft die btw: wij hebben zonnepanelen op het dak. Over een heel jaar betaalden we een minimaal bedrag aan energie, ik had die btw-verlaging niet nodig.’ Hoe het dan wel moet? Van Geuns noemt het toverwoord maar weer eens: maatwerk. ‘Op z’n minst wil je een koppeling maken tussen de hoogte van de energierekening en het inkomen en op basis daarvan compenseren’, stelt hij. Dat zou betekenen dat energiemaatschappijen informatie moeten uitwisselen met de overheid, wat uiteraard zou stuiten op privacybezwaren. ‘Een idee zou zijn om te kijken of je die AVG-problemen via een noodwet kunt oplossen.’ Voor de hand liggender is wellicht een verhoging van het minimumloon, met daaraan gekoppeld de uitkeringen. Eerder zegde het kabinet al toe dit stapsgewijs te doen met 7 procent over vier jaar. Maar dat vindt Van Geuns onvoldoende. ‘7 procent staat gelijk aan 70 cent. Dat minimumloon moet op z’n minst 12 euro per uur zijn en volgens mij moeten we daar niet te lang mee wachten.’ Van Geuns zal nog even geduld moeten hebben: het kabinet is met reces en zal hoogstwaarschijnlijk niet voor Prinsjesdag met een besluit komen.||https://www.volkskrant.nl/nieuws-achtergrond/hoe-inflatie-de-laagste-inkomens-nekt-ik-eet-twee-keer-per-dag-in-plaats-van-drie~bc7eda21/
2022-08-06||Ondanks vele beloftes zijn de ‘Taliban 2.0’ klaarblijkelijk nog veel te close met Al Qaida||Ze zouden hun leven gebeterd hebben. Ze zouden mensenrechten gaan respecteren, hun vrouwvijandige opvattingen hebben versoepeld en geen veilige wijkplaats meer bieden aan Al Qaida en andere jihadistische terroristische groeperingen. De Taliban zouden kortom respectabel zijn geworden, een soort Taliban 2.0. Bijna een jaar na de machtsovername in Afghanistan in augustus 2021 ziet het beeld er heel anders uit. De verstikkende deken van het fundamentalistische islamisme ligt weer over het land. Mensenrechten worden geschonden, vrouwen zijn uit het openbare leven verbannen, en Ayman al-Zawahiri (de leider van Al Qaida en de opvolger van Osama bin Laden) woonde blijkbaar ongemoeid in Kabul tot zijn liquidatie zondag door een Amerikaanse droneaanval. So much voor de Taliban 2.0. Los van de vraag of de Verenigde Staten en hun bondgenoten deze ontknoping hadden kunnen zien aankomen toen ze vorig jaar versneld hun militairen terugtrokken uit Afghanistan – leidend tot de ineenstorting van de pro-westerse regering van ex-president Ashraf Ghani, de razendsnelle opmars van de Talibanstrijders naar Kabul, en een uiterst pijnlijke vluchtelingencrisis – wat zegt de liquidatie van Al-Zawahiri over het bewind van de Taliban? De Taliban zeggen van niks te weten. Niet over de aanwezigheid van de nummer een van Al Qaida in hun land en niet over de droneaanval. ‘Het Islamitisch Emiraat van Afghanistan heeft geen kennis over de komst en het verblijf van Ayman al-Zawahiri in Kabul’, aldus een eerste officiële verklaring donderdag, vier dagen van veelzeggend stilzwijgen na de liquidatie. Wel komt er volgens de verklaring een diepgaand onderzoek naar de zaak en worden de VS gewaarschuwd nooit meer zo’n aanval op Afghaans grondgebied te lanceren. Dit van-niks-weten is moeilijk te geloven. Al-Zawahiri woonde niet ergens in een grot in de Afghaanse bergen. Hij woonde – zij het heimelijk – midden in Kabul in de upmarket wijk Shirpur, waar ook veel Talibanleiders zijn neergestreken. Sterker, hij woonde volgens de Amerikaanse CIA met een prijs van 10 miljoen dollar op zijn hoofd in een huis dat gehuurd werd door een topadviseur van Sirajuddin Haqqani, de tweede man van de Taliban. Haqqani is tevens minister van Binnenlandse Zaken en leider van het Haqqani-netwerk, een van de machtigste facties binnen de Taliban. En alle omwonenden wisten heel goed dat er ‘Arabieren’ in de buurt woonden. Geen wonder dus dat de Amerikaanse minister van Buitenlandse Zaken Antony Blinken het Taliban-regime, kort na de droneaanval deze week, ervan beschuldigde het in 2020 in Qatar getekende vredesakkoord tussen de VS en de Taliban te hebben geschonden. De Taliban beloofden destijds geen internationale terroristische groeperingen meer onderdak te zullen bieden of te ondersteunen, die de VS en het Westen zouden kunnen bedreigen, in ruil voor de Amerikaanse militaire terugtrekking uit Afghanistan. De VS zeggen harde bewijzen te hebben dat Al Qaida zich sinds de machtsovername door de Taliban weer in Afghanistan genesteld heeft – en niet alleen vanwege de (nooit verbroken) banden met het Haqqani-netwerk. Volgens een rapport van de VN-Veiligheidsraad treden Al Qaida-leiders op als adviseurs van de Taliban, en volgens de Amerikaanse oud-generaal Frank McKenzie probeert Al Qaida ook weer trainingskampen op te zetten in Afghanistan. Mogelijk worden straks vanuit het land weer nieuwe terreuraanslagen voorbereid. De VS laten er dan ook geen misverstand over bestaan dat ze Al Qaida-doelen in Afghanistan zullen blijven aanvallen. Toch kan het volgens analisten ook meevallen met een hernieuwde dreiging van Al Qaida vanuit Afghanistan. Niet alleen omdat de slagkracht van Al Qaida er minimaal is (hooguit vierhonderd strijders, volgens het VN-rapport), maar ook omdat de organisatie tegenwoordig meer lokaal opereert en haar Afghaanse basis niet wil riskeren. De Taliban lijken bovendien – gezien het feit dat het vier dagen kostte om te reageren op de liquidatie – verdeeld in hun steun voor hun oude bondgenoten. Dit zou voortvloeien uit rivaliteit tussen het Haqqani-netwerk, met een machtsbasis in de oostelijke provincie Khost, en Taliban-groepen uit Helmand en Kandahar in het zuiden. Belangrijker is echter dat de Taliban zich geen raad weten met de diepe crisis waarin Afghanistan verkeert. De economie is ingestort sinds het vertrek van de Amerikanen. Miljoenen Afghanen zijn in diepe armoede beland en afhankelijk van beperkte internationale noodhulp. Het land heeft dringend behoefte aan harde valuta en nieuwe leningen, en wil dan ook graag miljarden dollars aan buitenlandse tegoeden van de Afghaanse centrale bank en internationale ontwikkelingsgelden vrijmaken, die nu door westerse sancties worden geblokkeerd. Het is in dat licht niet in het belang van de Taliban-leiders om het Westen en de internationale gemeenschap volledig van zich te vervreemden. Integendeel, ze ambiëren internationale legitimiteit. Vandaar ook de terughoudende reactie van de Taliban op de Amerikaanse droneaanval. Ze bezwoeren in hun verklaring donderdag dat er vanuit Afghanistan geen gevaar te duchten valt voor enig land, ‘inclusief Amerika’, en benadrukten nog maar eens het Doha-akkoord te zullen respecteren. Nu nog graag een verklaring voor de aanwezigheid van Al-Zawahiri in Kabul.||https://www.volkskrant.nl/nieuws-achtergrond/ondanks-vele-beloftes-zijn-de-taliban-2-0-klaarblijkelijk-nog-veel-te-close-met-al-qaida~b1bfb1fa/
2022-08-06||Jury geeft complotdenker Alex Jones ruim 40 miljoen extra boete voor leugens schietpartij Sandy Hook||De boete komt een dag nadat de jury Jones opdroeg 4,1 miljoen dollar (ruim 4 miljoen euro) schadevergoeding te betalen aan de nabestaanden. In 2012 werden twintig kinderen en zes volwassenen doodgeschoten op de Sandy Hook-basisschool in het Amerikaanse Newtown. Het bloedbad was volgens Jones een ‘hoax’ en zelfs de rouwende ouders zouden volledig zijn verzonnen en zijn gespeeld door acteurs. De ouders van de 6-jarige Jesse Lewis klaagden Jones, de oprichter van het populaire platform Infowars, aan voor laster en het toebrengen van emotionele schade. De schadevergoeding van 4,1 miljoen dollar geldt als compensatie voor de geleden schade door de nabestaanden van Lewis. Het veel hogere bedrag dat vrijdag werd bepaald, geldt als een soort boete die Jones en anderen af moet schrikken in de toekomst dergelijke uitspraken te doen. Jones staat na de zaak in Texas nog terecht in twee andere rechtszaken die zijn aangespannen door nabestaanden van slachtoffers van de schietpartij op de school.||https://www.volkskrant.nl/nieuws-achtergrond/jury-geeft-complotdenker-alex-jones-ruim-40-miljoen-extra-boete-voor-leugens-schietpartij-sandy-hook~b6946c16/
