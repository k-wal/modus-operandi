2022-08-01||Niets voorspelt de puinhoop die van Bremen is overgebleven||We zijn met de auto door België, Nederland en Noord-Duitsland gereden. In Duitsland maakt het platteland een even rustige, welvarende indruk als in 1932. Niets voorspelt de puinhoop die van Bremen is overgebleven. Er staan alleen nog maar ruïnes overeind. In sommige door de bombardementen getroffen gebouwen hoeven zich maar twee of drie bewoonbare vertrekken te bevinden of ze zijn in gebruik, met witte gordijnen en geraniums voor de ramen. Het is druk in de stad. Waar ­wonen al die mensen? In kelders? Veel oorlogsinvaliden onder de jongeren en zelfs, een nieuw ­aspect van de oorlog, onder de ­kinderen. Op een hoek van het Marktplein speelt een blinde jongen met een sensueel gezicht op een accordeon, begeleid door een oudere man die met een strijkstok op een zingende zaag speelt. Aan hun voeten ligt een grote zwarte hond met een rood kruis op zijn rug. De volgende dag in Hamburg, dat ‘behoorlijk in de kreukels ligt’. Inderdaad, maar de fabrieken staan overeind en hun schoorstenen roken. Van de stad zelf is niets over. De ruïnes zijn afzichtelijk. Door bommen verwoeste steden zijn altijd afzichtelijk. Het is literair geklets om te zeggen dat de ruïnes van Parijs mooi zouden zijn.||https://www.volkskrant.nl/cultuur-media/niets-voorspelt-de-puinhoop-die-van-bremen-is-overgebleven~b9e9a55a/
2022-08-01||De Volkskeuken: ambachtelijke forel met smaak en aandacht||Hotel Les Bruyères, lezers, een enkele jaren geleden opgefrist en desalniettemin ietwat belegen etablissement in Orbey, in de Vogezen, is mijn aanrader van de week. Van de maand misschien ook wel, zo niet van het jaar. Daar at ik namelijk forel met rieslingsaus. Die was perfect. Net als de ouderwetse service, de andere gerechten, de wijn, zelfs het glaasje eau de vie toe, dat pas in het glas werd geschonken nadat men dat met ijsklonten had gekoeld. Eethuizen waar klassieke gerechten goed bereid worden zijn zeldzaam. Koks en chefjes in de Franse provincie doen ‘creatief’ of bakken hamburgers, als ze al niet diplomaloos pizza’s in ovens schuiven. Indien er traditionele bereidingen op de kaart staan maken ze zich er dikwijls met een jantje-van-leiden vanaf. Niet bij Les Bruyères. Broddelt men elders in Vogezen en Elzas met fileetjes (moderne gasten zijn bang van graten), hier kreeg ik de forel in zijn geheel, met een ideale saus, een paar fleurons erbij (halvemaantjes van bladerdeeg), wat groente met smaak (allesbehalve normaal, door de bank genomen), vriendelijkheid en aandacht. Laurent en Marianne zijn de huidige eigenaars, hij achter, zij voor. Maar opa Nicolas en oma Antoinette, die formeel de zaak al in 1994 overdroegen, werken nog steeds gewoon mee. Misschien bereidde Nicolas de forel wel. Ik verbeeldde me er namelijk de ervaring en wijsheid van vele jaren in te proeven – nou ja, die heeft Laurent natuurlijk ook. Welnu, hier volgt mijn recept voor forel met riesling. Het resultaat zal nooit dat van Les Bruyères evenaren. Daartoe moet je 13.487 forellen hebben bereid, of wat meer. Maar lekker is het toch. Leve de ambachtelijke kok! 2 forellen 2 sjalotten of een uitje, in zeer dunne plakjes 2 eetlepels roomboter 200 ml droge riesling of andere witte wijn 200 ml crème fraîche 600 g vastkokende aardappeltjes handje vers gehakte peterselie Verwarm de oven op 180 graden. Zout de forellen van binnen en van buiten. Bak de sjalotten heel zachtjes 4 minuten in een steelpan in de boter. Schenk de wijn erbij en laat op wat hoger vuur 4 minuten inkoken. Doe er de crème fraîche bij en roer glad. Vet een passende ovenschaal in en leg de forellen erin. Schenk er de saus over. Zet 20 minuten in de oven, onafgedekt, zodat de saus indampt. Erbij: aardappeltjes in de schil gekookt, net als de vis bestrooid met peterselie. Wijn? Nou en of!||https://www.volkskrant.nl/beter-leven/de-volkskeuken-ambachtelijke-forel-met-smaak-en-aandacht~b3a01b89/
2022-08-01||De Volkskrant tv-selectie voor dinsdag 2 augustus||BBC 2, 15.50 uur (Musical, Charles Walters, 1948) Fred Astaire was als danser al op leeftijd (48) en had twee jaar eerder zijn filmpensioen aangekondigd, toen Gene Kelly vlak voor het begin van de productie van Easter Parade na een potje volleybal zijn enkel brak en Astaire werd gevraagd als zijn vervanger. In deze destijds zeldzaam succesvolle paasmusical speelt de veteraan Broadwayvedette Don Hewes, die een ster probeert te maken van een danseres uit het ballet (Judy Garland) en ondertussen een romance met haar beleeft. Met muziek van Irving Berlin. NPO 3, 20.25 uur De vier Nederlandse meiden in Miami krijgen deze week weer heel wat voor de kiezen in Au pairs. Al vanaf dag één ergert Noah zich aan haar gastouders Perry en Karen. Ze besluit haar hart te luchten en te vertellen wat haar frustreert, maar weet niet hoe het koppel hierop zal reageren. De drie andere au pairs wordt gevraagd model te staan, wat Emma niet zo ziet zitten. Ondertussen is Wendie geraakt door een ontdekking over haar gastgezin. Met zijn vieren gaan de meiden met wat vrienden op een boottochtje, dat totaal anders loopt dan gepland. NPO 3, 21.18 uur Tussen seks met wederzijdse toestemming en verkrachting ligt een gebied waarin veel misverstanden mogelijk zijn. Samen met het Centrum voor Seksueel geweld, de Rutgers Stichting, Slachtofferhulp, het openbaar ministerie en politie maakte BNNVara een serie waarin een jongerenpanel steeds een op feiten gebaseerd drama krijgt voorgeschoteld. Met professionals en ervaringsdeskundigen wordt er gediscussieerd over de vraag of er sprake is van verkrachting. In de eerste aflevering van Verkracht of niet zien ze hoe Max na een studentenfeestje in bed belandt bij zijn ex Tessa. Canvas, 22.05 uur (Misdaad, Francis Ford Coppola, 1974) In The Godfather: Part II neemt Michael Corleone (Al Pacino) na de dood van zijn vader Vito de leiding van de familie over. De manier waarop hij zijn macht consolideert en uitbreidt, wordt verbonden aan flashbacks naar de tijd waarin de jonge Vito (Oscar-winnaar Robert De Niro) begint aan de opbouw van zijn misdaadimperium. Het draait in het tweede deel voornamelijk om Pacino, wiens Michael tot en met de beklijvende finale steeds meer ontmenselijkt. Winnaar van nog vijf Oscars, waaronder die voor beste film en beste regie. NPO 2, 22.09 uur 78 jaar geleden werden in het Duitse vernietigingskamp Auschwitz in één nacht duizenden Sinti en Roma vermoord, een misdaad die vandaag herdacht wordt op Roma Holocaust Memorial Day. In Bob Entrops documentaire Requiem voor Auschwitz – de film staan Roma en Sinti van de derde generatie stil bij het oorlogsverleden van hun grootouders. In de gemeenschap is weinig kennis over de Holocaust, omdat erover praten taboe is. Componist Roger Moreno bezoekt Auschwitz en Berlijn, waar zijn werk ter gelegenheid van 75 jaar bevrijding van Auschwitz wordt opgevoerd. NPO 2, 23.23 uur Zeven jaar geleden maakte Jelle Brandt Corstius een reis door de buurlanden van Rusland en bracht hij ook een bezoek aan Oekraïne. Bij gevechten in de oostelijke Donbass waren toen al meer dan zesduizend doden gevallen. Brandt Corstius ontmoet de bewoners, onder wie veel Russische sympathisanten die in Donetsk een onafhankelijke republiek uitriepen. Om uit te zoeken wie deze mensen nu eigenlijk zijn spreekt hij met de Russische rebellen aan het front. Ook brengt hij een bezoek aan de opera van Donetsk, waar de voorstellingen nog gewoon doorgaan. BBC 2, 00.15 uur (Drama, Steven Spielberg, 1987) Sfeervolle maar brave verfilming van autobiografische roman van J.G. Ballard. In Empire of the Sun raakt een Engels jongetje (gespeeld door de 12-jarige Christian Bale) in Shanghai van zijn ouders gescheiden en komt in een gevangenenkamp terecht. De Nederlandse scenarist Menno Meyjes verrichte herschrijfwerkzaamheden, nadat hij eerder door Spielberg was verkozen voor de bewerking Alice Walkers roman The Color Purple, die met een Oscar werd bekroond. Na Empire of the Sun voltooide Meyjes zijn Spielbergsamenwerking met Indiana Jones and the Last Crusade (1989).||https://www.volkskrant.nl/cultuur-media/de-volkskrant-tv-selectie-voor-dinsdag-2-augustus~b2ce839ae/
2022-08-01||Surinaamse regering doet concessies aan slinkende protestbeweging||Suriname is al ruim twee weken in de ban van demonstraties tegen de regering van president Santokhi en vicepresident Ronnie Brunswijk. De actievoerders klagen met name over corruptie en nepotisme in regeringskringen; zowel Santokhi als Brunswijk hebben naaste familieleden belangrijke baantjes toegespeeld. Maar er is ook onvrede over de snel stijgende prijzen van levensmiddelen, benzine en elektriciteit en problemen in de zorg en het onderwijs. Santokhi laste maandagochtend lokale tijd een persconferentie in om te laten weten dat hij aan een deel van de eisen tegemoetkomt. De belangrijkste toezegging is dat de gronduitgiftes in het Sabakoe-woningbouwproject in hoofdstad Paramaribo tijdelijk opgeschort worden. Rondom die uitgiftes ontstond een schandaal omdat veel van de percelen naar parlementariërs van de ABOP, de partij van vicepresident Brunswijk, waren gegaan. Fractieleider Obed Kanapé kreeg zelfs twee percelen, maar Brunswijk stelde dat politici ook huizen nodig hebben en dat ze niet expliciet uitgesloten zijn van deelname aan het project. Santokhi gaat een presidentiële commissie instellen die de gang van zaken rond de uitgifte moet gaan onderzoeken. Personen die meerdere percelen toegewezen hebben gekregen, zullen die in ieder geval in moeten leveren. Uit het onderzoek moet blijken of er misstanden hebben plaatsgevonden en of overgegaan zal worden tot intrekking van de uitgiftes. De president deed ook op het gebied van koopkracht een aantal toezeggingen. Zo komt er een subsidie voor mensen die de stroomprijs niet meer kunnen betalen, en gaat de regering een kaart invoeren waarmee elk gezin tegen een verlaagd tarief benzine kan tanken. Brunswijk heeft al beloofd dat zijn jongere broer Leo zijn functies bij staatsbedrijven neer zal leggen. Vorige week meldde de Surinaamse krant De West op basis van bronnen dat Santokhi’s vrouw Melissa haar posities, waar ook veel over te doen was, neer zou leggen. Maar daar liet Santokhi zich maandag niet over uit. De regering komt daarmee aan lang niet alle eisen van de betogers tegemoet. Toch liet Organic Movement, de organisatie achter de demonstraties, maandag weten dat het voorlopig voorbij is met de straatprotesten. Op een demonstratie bij het ministerie van Financiën maandagochtend kwamen maar enkele tientallen betogers af, waar dat er eerder nog duizenden waren. Vorige week liep de opkomst ook al terug en laste de organisatie een pauze in van enkele dagen. De Surinaamse regering blijft openstaan voor dialoog, zo liet Santokhi weten. Veel van de demonstranten hebben volgens hem het beste voor met het land. In de afgelopen weken heeft hij daarom met veertien organisaties gesproken over de problemen in het land, en er staan nog meer gesprekken op de agenda. De regering is van plan om voor verschillende problemen overlegplatformen op te zetten. Tegelijkertijd sprak Santokhi zich ook uit tegen kwaadwillenden die misbruik maken van de onrust in het land. Zo zijn er wegblokkades opgeworpen, pogingen tot brandstichting gedaan en etnische spanningen opgevoerd. Santokhi kondigde aan dat de politie op zal treden om dat te voorkomen.||https://www.volkskrant.nl/nieuws-achtergrond/surinaamse-regering-doet-concessies-aan-slinkende-protestbeweging~bfa7a5a7/
2022-08-01||Minder nieuwe auto’s verkocht in juli, opmars elektrische modellen zet door||De verkoopcijfers van de autosector vertonen al geruime tijd hetzelfde beeld: het aantal nieuw verkochte auto’s dit jaar legt het maand na maand af tegen de verkopen in de zelfde maanden vorig jaar. In juli lagen de verkopen 17,6 procent lager dan vorig jaar, blijkt uit cijfers van brancheorganisaties Bovag en RAI Vereniging. In juni was dat 8,6 procent en in zowel mei als april 7,4 procent. In de eerste zeven maanden van dit jaar werden 175.755 nieuwe auto’s verkocht. Dat zijn er bijna 14 duizend minder dan er van januari tot en met juli 2021 werden verhandeld. De gevolgen van de oorlog in Oekraïne en consumenten die koopschuw worden door de hoge inflatie spelen mee. Al benadrukt de autobranche vooral de schaarste aan onderdelen, die ertoe leidt dat minder wagens van de band rollen. ‘Aan van alles heeft de sector een tekort’, zegt Bovag-woordvoerder Jill Conrad, ‘vooral aan computerchips’. Zo moest de Nederlandse autofabrikant VDL Nedcar de productie vorig jaar stilleggen wegens het tekort. Ook van andere onderdelen heeft de autoindustrie nog te weinig. ‘We verwachten dat de voorraden tegen het einde van het jaar zijn aangevuld’, stelt Conrad. Uit de cijfers van Bovag blijkt naast de afname van het aantal verkochte nieuwe auto’s ook de verdere opmars van de elektrische auto. De verkoop van e-wagens nam in juli toe met 70 procent vergeleken met juli 2021. ‘We zien een groter aanbod aan betaalbare modellen’, verklaart Conrad de groei. Ook de subsidie op e-auto’s speelt mee, al is die pot inmiddels leeg voor dit jaar. In juli voerde KIA het lijstje van meest verkochte nieuwe automerken aan. Van alle modellen blijkt de Peugeot 208 het meest verhandeld.||https://www.volkskrant.nl/economie/minder-nieuwe-auto-s-verkocht-in-juli-opmars-elektrische-modellen-zet-door~bf7c5c41/
2022-08-01||Behandeling Britse hersendode jongen (12) moet stopgezet worden, oordeelt rechter||Zondag werd bekend dat het Royal London Hospital in de Engelse hoofdstad Londen de ouders per brief had geïnformeerd vanaf maandagmiddag over te gaan op palliatieve zorg. Verdere behandeling was volgens de artsen niet in het belang van de patiënt. Maar maandagmiddag diende het VN-Comité voor de Rechten van Personen met een Handicap (CRPD) een verzoek in om Battersbee langer in leven te houden. De Britse regering vroeg vervolgens aan het Britse hof van beroep om de zaak te herzien. De rechters oordeelden maandag niet anders dan hun collega’s in de twee vorige rechtszaken om de toekomst van Archie. ‘Elke dag dat hij levensverlengende behandeling blijft krijgen is in strijd met wat het beste voor hem is, zelfs voor een korte tijd’, zei rechter Sir Andrew McFarlane. Archie Battersbee werd het middelpunt van het juridisch geschil toen hij begin april in coma raakte. Hij raakte ernstig gewond, vermoedelijk doordat hij meedeed aan een online challenge waarbij mensen opzettelijk bewusteloos proberen te raken. Zijn moeder, Hollie Dance, vond haar zoon thuis buiten bewustzijn met een band om zijn hoofd. Hij ligt sindsdien in coma in het ziekenhuis. De artsen die Battersbee behandelen hebben hem hersendood verklaard. Toen ze aan de ouders kenbaar maakten de behandeling te willen staken, stapte het stel naar de rechter. Die besloot in juni dat de behandeling in het belang van de patiënt moet worden stopgezet. Daarna gingen de ouders tevergeefs in beroep. Afgelopen weekend zocht moeder Dance contact met minister Volksgezondheid Steve Barclay, en verzocht hem ‘direct op te treden’ tegen het ziekenhuis. Het stopzetten van de behandeling zou volgens haar ‘een flagrante overtreding’ zijn van de rechten van haar gehandicapte zoon. De ouders worden in hun strijd gesteund door het Christian Legal Centre, een organisatie die christelijke Britten rechtshulp biedt. Verder schreef Dance aan de minister: ‘Archie heeft het recht om de beslissing over zijn leven en dood, genomen door het ziekenhuis en de Britse rechtbanken, te laten onderzoeken door een internationale mensenrechtenorganisatie. Zijn dood bespoedigen om dat te voorkomen, zou volstrekt onaanvaardbaar zijn.’ Dance vond in Barclay een medestander. Namens de minister werd zondag een brief aan het hof van beroep gestuurd met de vraag het verzoek van CRPD ‘met spoed in overweging te nemen’. De ouders van Battersbee waren geschokt toen ze de brief van het ziekenhuis lazen. ‘De angst die we voelden toen we hoorden dat Archies behandeling zou worden beëindigd, was verschrikkelijk’, zei Dance. Het ziekenhuis stelde in een brief begrip te hebben voor de situatie van de ouders, maar nog altijd achter het besluit van de artsen te staan. ‘We begrijpen dat alle discussies over het stopzetten van de behandeling van Archie erg moeilijk en pijnlijk zijn’, schreven de artsen aan de ouders. ‘We willen er echter voor zorgen dat u en uw gezin er zoveel mogelijk bij worden betrokken.’||https://www.volkskrant.nl/nieuws-achtergrond/behandeling-britse-hersendode-jongen-12-moet-stopgezet-worden-oordeelt-rechter~b056f7df/
2022-08-01||Net nu het personeel niet aan te slepen is, wordt het verlofstelsel uitgebreid: nieuwbakken ouders krijgen vanaf dinsdag negen weken betaald verlof||Stress? Kom zeg, daar is afdelingshoofd van de ic-verpleegkundigen Marie-José Dols van het UMC Maastricht (MUMC+) de persoon niet naar. Al heeft ze op dit moment wel alle aanleiding tot slapeloze nachten en een grijzende haardos: net nu de zomervakantie in volle gang is en de nasleep van de coronacrisis zich vertaalt in een hoger ziekteverzuim en het leveren van inhaalzorg, moet ze het doen met nóg minder handen aan het bed. Vanaf dinsdag gaat de nieuwe regeling voor ouderschapsverlof in. Van de 26 weken die ouders al onbetaald konden opnemen, worden nu negen weken grotendeels (namelijk voor 70 procent) vergoed door het UWV. Bij het MUMC+ hebben 40 jonge artsen, verpleegkundigen en assistenten het verlof al aangevraagd, bleek uit een inventarisatie. De aanvragen zijn niet alleen afkomstig van stellen die gezinsuitbreiding verwachten, maar ook van hen die de afgelopen maanden ouders zijn geworden. Voor die laatste groep dringt de tijd, want het verlof moet binnen het eerste levensjaar van het kind worden opgenomen. Dat betekent voor werkgevers dat ze moeten roeien met de riemen die er zijn. En dan kun je maar beter positief blijven, vindt afdelingshoofd Dols. ‘Het heeft geen zin om als een stresskip rond te lopen. Ik denk graag in mogelijkheden.’ De nieuwe verlofregeling vormt het sluitstuk van een jarenlange politieke strijd. Voormalig minister Wouter Koolmees van Sociale Zaken en Werkgelegenheid verzette zich in Brussel met hand en tand tegen het voorstel van eurocommissaris Frans Timmermans om ouders in alle Europese lidstaten twee maanden betaald verlof te geven. Hij vond het een nationale aangelegenheid, maar moest zijn verlies nemen toen een meerderheid van de lidstaten wél voor stemde. Nederland wachtte vervolgens tot het allerlaatste moment (2 augustus) met invoering ervan. Nu komt de uitbreiding van het geboorteverlof precies op het moment dat werkgevers kampen met een historisch tekort aan personeel. Dat maakt het regelen van vervanging op z’n zachtst gezegd een uitdaging. Het ministerie van Sociale Zaken en Werkgelegenheid verwacht dat er voor het eind van dit jaar nog 75 duizend verlofaanvragen ingediend zullen worden. Daarna worden jaarlijks 200 duizend aanvragen voorzien. Een werkgever mag een verlofaanvraag niet weigeren, maar mag deze volgens een woordvoerder wel uitstellen als sprake is van ‘ernstige ontwrichting van het werkproces, onevenwichtig hoge kosten of als de continuïteit van het bedrijf in gevaar komt’. Marie-José Dols van het MUMC+ probeert het op te lossen door ‘zo efficiënt mogelijk met mensen en middelen om te gaan’. Als er nood aan de man is, zullen collega’s van de spoedeisende hulp en de recovery-afdeling bijspringen. Zaligmakend is dat niet: het leidt tot een hogere werkdruk onder personeel dat, na de zware coronajaren, al extra belast was. Toch heeft onderzoeker Wil Portegijs van het Sociaal en Cultureel Planbureau (SCP) een opbeurende boodschap voor werkgevers die nu met de handen in het haar zitten: op de langere termijn kunnen zij juist profiteren van de nieuwe regeling. ‘Er zit een enorm arbeidspotentieel bij vrouwen die vanwege de komst van kinderen in deeltijd gaan werken’, stelt zij. Want hoewel vrouwen inmiddels hoger opgeleid zijn dan mannen, werken zij gemiddeld slechts 28,5 uur per week (mannen doen dat 39 uur). En juist in de sectoren met veel deeltijdwerk, zoals de zorg en het onderwijs, zijn de personeelstekorten groot. Een ruimhartige verlofregeling stelt moeders en partners beter in staat werk en zorg te combineren en kan daarmee voorkomen dat moeders de uren in hun contracten terugbrengen, denkt Portegijs. Dat lijkt extra belangrijk nu jonge ouders vanwege de personeelstekorten niet altijd opvang kunnen regelen voor hun kind. ‘Een verlofperiode is tijdelijk’, zegt Portegijs, ‘maar een vrouw die na de komst van een kind minder uren gaat werken, blijft daar vaak in hangen, ook als haar kinderen allang groot zijn en weinig zorg meer nodig hebben. Eens deeltijd is vaak altijd deeltijd.’ Daarnaast gaat volgens de emancipatieonderzoeker een belangrijk signaal uit van de nieuwe verlofregeling, namelijk dat ook mannen kinderen krijgen. ‘Het is nog maar zo kort geleden (tot 2019, red.) dat vaders slechts twee dagen verlof hadden: één dag om het kind aan te geven en nog één om beschuit te maken. Daarna moest hij weer aan het werk’, zegt ze. ‘Dat bevestigt de norm dat het krijgen van een kind weinig gevolgen heeft voor het leven van vaders en veel voor moeders.’ Soraya Westerlink (34) is een van de MUMC+-medewerkers die gebruikmaken van de verlofregeling. Haar zoontje Ziggy wordt op 21 augustus één jaar, dus ze heeft nog precies drie weken die ze achter elkaar opneemt. Haar vriend, die werkzaam is in het onderwijs, is deze weken ook vrij. Hierdoor kunnen ze de zorg en – minstens zo belangrijk – het plezier met elkaar delen. ‘Ik vind de tijd die ons gegund is met z’n drieën heel waardevol’, zegt ze. ‘De dynamiek is anders dan als je alleen bent met je kind. Het is minder zwaar, want je kunt de taken verdelen. En je hebt van die momentjes dat je elkaar aankijkt: dat was leuk of grappig.’ Of het aanvullende ouderschapsverlof net zo goed door vaders als moeders ingezet zal worden, moet nog worden bezien: gendernormen spelen een rol, bleek eerder uit onderzoek van de Universiteit Utrecht. Mannen, van wie eerder 15 procent onbetaald verlof opnam, tegenover 20 procent van de vrouwen, zijn bang meer salaris in te leveren als ze minder gaan werken. Terwijl vrouwen tot hun 35ste gemiddeld een hoger uurloon hebben. Ook vrezen ze als minder loyaal en ambitieus te worden gezien. De vergoeding die er nu tegenover staat, moet mannen verleiden toch verlof op te nemen, al werd er in Den Haag uitgebreid stilgestaan bij de vraag of dat percentage – dat onder druk van de Eerste Kamer al werd verhoogd van 50 naar 70 procent – voldoende is om ook gezinnen met lagere inkomens over de streep te trekken. De zeven werknemers op de verpleegkunde-afdeling van Marie-José Dols die verlof hebben aangevraagd zijn allen vrouw. Dat zij zich verder weinig lijken te bekommeren om de personeelstekorten op de afdeling, ziet ze als een positieve ontwikkeling. ‘Dat was vroeger wel anders. Nu wordt er professioneel mee omgegaan: waar heb ik recht op en hoe kan dat geregeld worden?’ Het is aan haar om hier als werkgever zo goed mogelijk invulling aan te geven, vindt ze. ‘Dat is ook het leuke aan mijn vak. Soms is het hollen, soms stilstaan.’||https://www.volkskrant.nl/nieuws-achtergrond/net-nu-het-personeel-niet-aan-te-slepen-is-wordt-het-verlofstelsel-uitgebreid-nieuwbakken-ouders-krijgen-vanaf-dinsdag-negen-weken-betaald-verlof~b514c244/
2022-08-01||Moord op Nigeriaanse straatverkoper leidt tot fel racismedebat in Italië||De 39-jarige Alika Ogorchuckwu werd afgelopen vrijdag vermoord in Civitanova Marche, een kustplaats aan de Adriatische Zee. Hij probeerde een zakdoek te verkopen aan een vrouw, maar haar partner was daar niet van gediend en ging door het lint. In Italië reageert men geschokt op het nieuws, en niet alleen vanwege de gebeurtenis zelf: vele omstanders grepen snel naar hun telefoon om de mishandeling te filmen, maar niemand greep in. Pas nadat de dader was gevlucht, renden mensen richting de man en poogden hem te reanimeren. Vooral omdat de omstanders zo passief toekeken, wordt Ogorchuckwu in de krant La Repubblica omschreven als ‘onze George Floyd’. De moord komt op een politiek gevoelig moment. Al jaren voert Italië een extreem fel migratiedebat. Met de zeer rechtse partijen Fratelli D’Italia, Lega en de Vijfsterrenbeweging als potentiële winnaars van de verkiezingen eind september, beloven migratie en racisme belangrijke onderwerpen te worden in de campagne. Volgens sommige Italianen hebben die partijen dan ook bloed aan hun handen. De fractievoorzitters van Fratelli D’Italia en Lega reageerden spijkerhard op insinuaties dat zij de moord niet zouden veroordelen, iets wat ze in werkelijkheid snel hadden gedaan. ‘Voordat je de dood van de arme Alika gebruikt voor je pijnlijke propaganda, zou je niet op zijn minst solidariteit kunnen betuigen met de familie?’, reageerde Fratelli D’Italia-voorvrouw Giorgia Meloni op een bericht van een journalist die haar betichtte van ongevoeligheid. Volgens Lega-leider Matteo Salvini probeert de ‘wanhopige linkerzijde’ hem ‘en miljoenen Italianen’ van racisme te beschuldigen. De politie doet nog onderzoek naar de moord, maar een lid van het onderzoeksteam zei maandag al dat het conflict lijkt te zijn ontstaan door ‘futiele redenen, geen racisme’. Om wat geld te verdienen, greep Ogorchuckwu de arm van de voorbijganger en vroeg haar om munten. Volgens Italiaanse media zou hij haar met ‘bella’ (schoonheid) hebben aangesproken. De partner van de vrouw reageerde furieus en pakte de wandelstok van de straatverkoper, die gehandicapt was. Daarmee sloeg hij hem zo hard dat Ogorchuckwu op de grond viel. Daarna sloeg de man hem dood, mogelijk terwijl hij hem wurgde. De politie had al snel een verdachte in het vizier en arresteerde zaterdag een 32-jarige man op verdenking van moord en diefstal. Hij zou ook de telefoon van de straatverkoper hebben meegenomen. Het proces van de verdachte begon maandag. De afgelopen dagen kwam al naar buiten dat er psychische stoornissen bij hem zijn vastgesteld. Ogorchuckwu woonde sinds tien jaar in Italië en was in het bezit van een werkvergunning. Hij was een periode fabrieksarbeider, maar raakte betrokken bij een auto-ongeluk waaraan hij blijvend letsel overhield. In het toeristische Civitanova Marche verkocht hij zakdoeken en aanstekers om toch wat geld te verdienen. Hij laat een vrouw en twee kinderen van 10 en 8 jaar achter.||https://www.volkskrant.nl/nieuws-achtergrond/moord-op-nigeriaanse-straatverkoper-leidt-tot-fel-racismedebat-in-italie~b166fd9f/
2022-08-01||Triodos trekt voorgenomen terugkoopregeling in en gaat extra dividend uitkeren||Het plan om voor ruim 14 miljoen euro aan certificaten terug te kopen, is volgens Triodos op ‘onvoorziene complicaties’ gestuit. In de vijf landen waar de ideële bank actief is, moet de operatie namelijk tegelijkertijd uitgevoerd worden, maar dat lukt niet. De bank heeft er daarom voor gekozen om alle certificaathouders in oktober van dit jaar 1,01 euro dividend extra per certificaat uit te keren. Eerder dit jaar keerde Triodos na bekendmaking van de resultaten over 2021 al 1,80 euro dividend per certificaat uit. De buitengewone dividenduitkering is de nieuwste wending in een voor de bank pijnlijk en ingewikkeld dossier. Triodos heeft, in lijn met zijn ideële instelling, geen aandeelhouders die meebeslissen over de koers van het bedrijf, maar certificaathouders. Zij steken geld in de bank omdat ze achter de missie staan, maar hebben geen inspraak en krijgen alleen een bescheiden rendement. Dat systeem werkte jarenlang goed, totdat in de coronacrisis beleggers hun geld in eigen zak wilden hebben. Ook de certificaathouders van Triodos wilden van hun waardepapieren af. Normaal gesproken kunnen ze die via de bank verkopen voor een prijs die wordt bepaald door de ‘intrinsieke waarde’ van het bedrijf: alle bezittingen minus alle schulden. Maar ineens wilden zoveel certificaathouders verkopen, dat de bank financiële regels dreigde te overtreden. In zo’n geval kan Triodos de handel stilleggen, wat ook gebeurde. Ruim twee jaar ligt de handel in certificaten nu al stil en kunnen de investeerders dus niet bij hun geld. Dat zorgt voor schrijnende situaties, vertelde ook Triodos-bestuursvoorzitter Jeroen Rijpkema eerder dit jaar aan de Volkskrant. Zoals bij een gepensioneerd echtpaar van in de 80, dat van het geld dat ze in certificaten hadden gestoken nog een paar leuke dingen wilde doen. Nu het geld vaststaat, kan dat niet. Triodos tuigde daarom een terugkoopregeling op en zette daarvoor 14,4 miljoen euro opzij. Van de laatste handelsprijs van 84 euro per stuk, vastgesteld in januari 2021, zou een korting afgaan van 30 procent. Volgens de bank was dat ‘een faire beoordeling van de huidige economische waarde’. Maar certificaateigenaars waren vanwege de afwaardering en het grote aantal gegevens dat ze in moesten vullen om ervoor in aanmerking te komen niet blij met de regeling. Naast het terugkoopprogramma was Triodos ook van plan om een Multilateral Trading Facility (MTF) te openen, waar certificaathouders en potentiële investeerders met elkaar kunnen handelen in certificaten. De bank was bang dat mogelijke problemen met de terugkoopregeling de geplande opening van de MTF in de eerste helft van 2023 zouden kunnen vertragen. Bestuursvoorzitter Rijpkema zegt het jammer te vinden dat het terugkoopprogramma niet kan doorgaan, maar is blij dat het gereserveerde geld alsnog in de vorm van dividend ten goede komt aan certificaathouders. Het bankbestuur blijft zich volgens Rijpkema ‘volledig inzetten’ om de notering aan een MTF op tijd rond te krijgen, ‘zodat alle certificaathouders weer kunnen handelen’.||https://www.volkskrant.nl/nieuws-achtergrond/triodos-trekt-voorgenomen-terugkoopregeling-in-en-gaat-extra-dividend-uitkeren~b6a756f2/
2022-08-01||Kippevel voor alle fans: Joni zingt weer||Ongeloof en euforie maakten zich een week geleden van muziekliefhebbers meester toen ze wakker werden met meldingen over Joni Mitchell die had opgetreden op het vermaarde Newport Folk Festival. Zagen ze het wel goed? De zangeres had al meer dan twintig jaar geen concerten meer gegeven, en was nog altijd herstellende van een hersenaneurysma dat haar zeven jaar geleden had getroffen. Ja, de berichten klopten. Mitchell was voor het eerst in 53 jaar naar het festival in Rhode Island afgereisd. Samen met in de VS veel gelauwerde zangeres Brandi Carlile, die zondagavond geprogrammeerd stond als Brandi Carlile & Friends. Tot die vrienden behoorde dus Joni Mitchell, al was haar komst totdat ze door Carlile werd aangekondigd en Mitchell met blauwe alpinopet op haar hoofd naar een grote Lodewijk XIV-fauteuil werd geleid, geheim gebleven. Arme Paul Simon. Zijn verrassingsoptreden een dag eerder had al veel enthousiasme teweeggebracht want ook hij had een paar jaar geleden afscheid genomen van het concertpodium. Maar Joni Mitchell, dat was echt van een andere orde. De laatste hoop die er sinds begin deze eeuw leefde onder toch steeds weer nieuwe generaties liefhebbers van haar werk, dat ze op haar besluit nooit meer op te treden zou terugkomen, werd op 31 maart 2015 definitief de kop ingedrukt toen Mitchell drie dagen bewusteloos in haar huis in Los Angeles lag. De muziekwereld hield de adem in, maar ze overleefde wat een hersenaneurysma bleek. Alleen moest ze wel alles opnieuw leren: praten, lopen, zingen en gitaarspelen. Ach, zou ze haar wonderlijk snelle herstel later relativeren: ‘Op mijn 9de kreeg ik polio en toen heb ik ook opnieuw moeten leren lopen.’ Dat Mitchell een krachtige persoonlijkheid is met een sterke eigen wil, weten we al sinds ze zo’n 55 jaar geleden haar entree maakte in de popgeschiedenis. Vanuit Canada was ze naar de Verenigde Staten gekomen. In 1967 was ze door Judy Collins al eens naar het Newport Folk Festival gehaald waar ze haar landgenoot Leonard Cohen zag, die een van haar grootste inspirators werd. Behalve het talent om de juiste mensen op het juiste moment te ontmoeten en in te palmen (platenbaas David Geffen, manager Elliot Roberts, muzikanten David Crosby en Graham Nash) had ze een buitengewoon creatief talent. Zelf noemde ze zich destijds een ‘schilder die liedjes schrijft’, maar het was echt haar adembenemend mooie, volstrekt oorspronkelijke muziek waarmee ze in de jaren zeventig zou uitgroeien tot wellicht de allergrootste muzikante/componiste van haar generatie. Albums als Blue (1971), Court & Spark (1974), The Hissing of Summer Lawns en Hejira (1976) werden klassiek en wie ook haar latere albums chronologisch afspeelt (helaas haalde Mitchell in navolging van Neil Young vorig jaar alles van Spotify) kan niet anders dan vaststellen dat Mitchell zichzelf nooit herhaalde. Altijd bleef ze zichzelf muzikaal vernieuwen. Hoewel wat wisselvalliger van niveau en vooral vaak mank gaande aan productie (het liefst deed Mitchell alles zelf, maar haar platenmaatschappij stond dat niet toe) is haar latere werk ook beslist de moeite waard. Maar toen ze ergens na haar laatste studio-album Shine (2007) iemand op de radio hoorde oreren dat platenmaatschappijen niet meer uit zijn op talentvolle artiesten maar vooral kneedbare muzikanten willen, was de kous af. Optreden deed ze al jaren niet meer, platen maken hoefde ook niet langer. Schilderen, dat was nu haar ding. Tot die 31ste maart 2015 dus. Mogelijk was ze nooit meer gaan zingen als ze daarna Brandi Carlile (inmiddels 41) niet had ontmoet. Deze americana-zangeres met een sublieme, warme stem was verslingerd geraakt aan het repertoire van Mitchell en wilde graag toestemming om Mitchells Blue integraal te vertolken. Ze ontmoet de schepper van dit meesterwerk enkele keren en er blijkt een klik te zijn. Mitchell moedigt Carlile zelfs aan in haar plannen, en zit in de zaal als de uitvoering oktober 2019 in Los Angeles plaatsvindt. In de maanden die eraan voorafgaan vindt Mitchell dankzij Carlile zelf ook iets van haar muzikale passie terug. Op gezette tijden nodigt ze thuis bevriende muzikanten uit, zo vertelt Carlile in haar vorig jaar verschenen autobiografie Broken Horses,  eerst om vooral naar hen te luisteren. Chaka Khan, Herbie Hancock, Elton John en ook Harry Styles doen mee aan de zogeheten Joni Jams. Tijdens de eerste is het al raak. Hancock speelt op piano wat jazzy akkoorden en ineens begint Joni Mitchell te zingen: ‘Summertime, and the living is easy……’ Alle genodigden voelen de ontroering en verbijstering: Joni zingt weer. En dat niet alleen, ze kan ook weer gitaar spelen. Door het kijken naar oude video’s op YouTube leert ze opnieuw de de juiste grepen. En ze gebruikt dezelfde haar typerende open gitaarstemmingen waarmee ze vijftig jaar geleden de popwereld op hol bracht. Vele Joni Jams later is het Carlile die Mitchell uiteindelijk overhaalt mee te komen naar hetzelfde Newport dat haar in 1967 zo inspireerde. Eerst hoort Mitchell vooral toe. Maar wie opnamen van de dertien liedjes op YouTube terugzoekt en ze in de juiste volgorde zet, ziet dat Mitchell ieder nummer wat zelfverzekerder wordt. Als ze tegen het einde in Both Sides Now de regel ‘well something’s lost, but something’s gained in living every day’ extra kracht bijzet is er ontroering. Joni Mitchell zingt weer en heeft er lol in. Is dit het begin van iets moois of het einde?||https://www.volkskrant.nl/cultuur-media/kippevel-voor-alle-fans-joni-zingt-weer~beabf281/
2022-08-01||Engelse meisjes zijn een voetbaldroom rijker: ‘Ik wil spits zijn’||‘Het was aan de vrouwen om voetbal thuis te brengen!’ Op de ochtend nadat het Engelse vrouwenteam Europees kampioen is geworden, toont Corrine Hidderley een brede lach. Met haar vriendin Terri Leanne Daly en hun vijf kinderen staat ze bij de ingang van het nationale voetbalmuseum in Manchester. ‘Wat er in het Wembley-stadion is gebeurd, is zo inspirerend’, vervolgt ze. ‘Voor meisjes en vrouwen, natuurlijk, maar misschien kunnen de heren voetballers wat opsteken van de teamgeest die we hebben gezien.’ Die aanstekelijke teamgeest was zondagavond in volle glorie te aanschouwen, bijvoorbeeld toen de Engelse spelers hossend de ruimte in de spelonken van Wembley betraden waar hun coach Sarina Wiegman tekst en uitleg zat te geven over de historische prestatie. ‘It’s coming home’, klonk het uitgelaten na de 2-1-zege op de Duitsers. Met een knipoog parafraseerde voormalig staatssecretaris voor sportzaken Tracey Crouch oud-premier Margaret Thatcher, die ooit zei dat als je iets gedaan wilt krijgen, je een vrouw moet inschakelen. Een jaar nadat de EK-finale van de mannelijke vedettes in een anticlimax was geëindigd – ze verloren na een hoopgevend begin met strafschoppen van Italië – brachten de vrouwen grote vreugde naar Wembley, waar bijna 88 duizend mensen zaten; een record uit de EK-geschiedenis. Anders dan bij de mannenfinale waren er geen horden die het nationale stadion voor de aftrap bestormden. Noch waren er supporters die, na het snuiven van cocaïne, vuurpijlen in hun achterste duwden om deze vervolgens af te steken. Het voetbal heeft tot loftuitingen geleid. In Engelse kranten verschenen afgelopen dagen brieven van lezers die hadden opgemerkt dat vrouwenvoetballers amper duiken, klagen of simuleren. Een voorbeeld was de memorabele hakbal van de Engelse invalster Alessia Russo in de halve finale. Vlak daarvoor had ze een ferme duw van een Zweedse verdediger gekregen. Een beetje man zou zijn gaan liggen, verontwaardigd roepend om een strafschop. Vrouwen, zo was de teneur, spelen voetbal zoals het ooit is bedoeld. Tijdens de finale stal Russo opnieuw de harten van menig fan, door tijdens de verlenging wat ondeugend over de rug mee te kijken bij een Duitse speelster die tactische aanwijzingen op een briefje aan het bestuderen was. Voor de Duitsers, die acht van de twaalf voorgaande EK’s hadden gewonnen, was het een zure avond. In de Duitse pers, Bild voorop, klonken klachten over hoe de Engelsen waren bevoordeeld, net als bij de finale van 1966. De Engelse aanvoerder Leah Williamson zou de bal uit het doel hebben geslagen. Meteen na de overwinning stroomden de felicitaties binnen, van koningin Elizabeth tot premier Boris Johnson, die zijn huwelijksfeest even had onderbroken door met zijn jongste kinderen naar het voetbal te kijken, in ieder geval voor de fotograaf. De Spice Girls, met mevrouw Beckham, loofden de tentoongestelde girlpower. David Baddiel was ook blij. ‘Het is thuisgekomen, een zin waarvan ik dacht dat ik die nooit zou schrijven,’ tweette de auteur van het lied It’s Coming Home. De Lionesses (Leeuwinnen) sierden de voorpagina’s van alle kranten, zelfs die van de Financial Times. Eén foto heeft reeds iconische waarde gekregen: van invalster Chloe Kelly die na het scoren van de winnende treffer zwaaiend met haar uitgetrokken shirt over het heilige gras rent. ‘Het beeld van een shirtloze vrouw in een sport-bh – uiterst belangwekkend’, oordeelde de commentator Lucy Ward, zelf een oud-voetballer. ‘Dit is een vrouwenlichaam, niet voor seks of voor de show, maar voor de pure vreugde over wat ze kan doen en de kracht en vaardigheden die ze bezit. Geweldig.’ De overwinning zorgt niet alleen voor de hoop dat vrouwenvoetbal zich verder ontwikkelt, maar ook voor reflectie waarom het nu pas gebeurt. In 1984 stonden de Engelse vrouwen ook al in de finale, maar die werd onder barre omstandigheden gehouden in het stadion van Luton. Voor en na de EK-wedstrijden moesten de spelers gewoon naar hun werk. Geld was er nauwelijks, beelden evenmin. Sterker, pas dertien jaar eerder had de Engelse voetbalbond het verbod op het organiseren van vrouwenvoetbal ingetrokken. Voordat de bobo’s een eeuw terug overeenkwamen dat ‘het voetbalspel ongeschikt voor vrouwen is’, genoot vrouwenvoetbal populariteit, zo toont het genoemde voetbalmuseum. Dat gold vooral voor Dick, Kerr FC uit Preston, een team dat tijdens de Eerste Wereldoorlog was gevormd door vrouwen die in munitiefabrieken werkten. In 1920 zaten er meer dan 46 duizend toeschouwers in Evertons Goodison Park om sterspeler Lily Parr en haar teamgenoten te zien spelen tegen St. Helens Ladies. In het voetbalmuseum is sinds kort een verdieping gewijd aan voetballende vrouwen, teruggaand tot de laat-Victoriaanse tijd. Na het binnenhalen van de Europese titel vroeg Wiegman, die een Engelse eretitel mag verwachten, aandacht voor de voorlopers, voor de voetballende zusters van de suffragettes. In voetbalstad Manchester kijken de jonge kinderen van bezoekers Hidderley en Daly vooruit naar de voetbalactiviteiten in het museum, de jongens Ethan, George, Alfie en Devon, maar niemand méér dan het enige meisje in hun midden. ‘Ik wil spits zijn’, zegt Beau-Sienna ietwat verlegen, ‘doelpunten scoren.’||https://www.volkskrant.nl/nieuws-achtergrond/engelse-meisjes-zijn-een-voetbaldroom-rijker-ik-wil-spits-zijn~b62e484f/
2022-08-01||Heineken stevent af op megawinst, terwijl de bierprijzen omhoogschieten||Heineken verkocht 7,7 procent meer bier en andere dranken dan in de eerste helft van 2021. Dat bleek maandag uit de presentatie van de halfjaarcijfers. Sinds de coronamaatregelen in een groot deel van de wereld zijn opgeheven, nam de vraag naar bier weer toe. De vraag naar premiumbieren zette ook door. Dat betekent dat bierdrinkers bereid zijn meer te betalen voor een Heineken-biertje dan van een ander merk uit de Heineken-stal. Die trend is al enige tijd gaande en zet zich ook nu nog door, ondanks de gestegen inflatie. Behalve premiumbieren blijft ook alcoholvrij bier een groeicategorie. Ook met bieralternatieven, zoals alcoholische limonade, ook wel bekend als hard seltzer, en cider groeit het bedrijf. Volgens topman Dolf van den Brink is dat een ‘gezonde volumeontwikkeling’, zegt hij in een toelichting op de cijfers. ‘Overheden hebben tientallen miljarden in de economie gepompt. Consumenten hebben veel gespaard. En dat zie je nu terug: mensen willen reizen, uit eten, de horeca in.’ De omzet van Heineken steeg met meer dan eenderde tot 16,4 miljard euro. Dat is dit jaar geen ideale maatstaf, zegt financieel directeur Harold van den Broek. ‘Nu we de stijgende prijzen doorberekenen aan de klant, neemt de omzet fors toe. Maar het doorberekenen van de prijsstijging levert Heineken geen winst op. Dus dan raakt iedereen een beetje in de war.’ Een betere indicator is de nettowinst, die bedroeg in de eerste zes maanden bijna 1,3 miljard euro. Dat is een stijging van 22 procent. Naast de toegenomen vraag naar bier, is de winst toe te schrijven aan kostenbesparingen. Die bestaan volgens ceo Van den Brink uit ‘bijna 9 duizend ingrepen, zoals efficiëntere recepten voor de bereiding van het bier, waar overal een beetje wordt bespaard’. Het programma moet dit jaar 1,7 miljard euro besparen ten opzichte van 2019. Slechts een klein deel daarvan bestaat uit het afstoten van personeel, 350 miljoen euro. Het bedrijf schrapte vorig jaar achtduizend banen, waarvan driehonderd in Nederland. Net als veel andere bedrijven heeft ook Heineken de afzetprijzen van zijn producten in de afgelopen periode verhoogd. Sinds het begin van de coronacrisis waren de prijzen al met ruim 7 procent gestegen; sinds 1 augustus komt daar nog eens 5,8 procent boven op. Heineken sluit niet uit dat de prijzen in de toekomst opnieuw verhoogd zullen worden. Toch zijn deze prijsverhogingen niet de motor achter de gestegen winst, bezweert financieel directeur Van den Broek. ‘We zagen begin dit jaar dat onze inkoopkosten 15 tot 20 procent zouden stijgen: grondstoffen, verpakkingsmaterialen en vracht. Die hebben we euro-voor-euro doorberekend aan de klant. Dat betekent dat als wij 10 euro meer betalen aan grondstoffen, we daar precies 10 euro voor terugvragen.’ Heineken maakte maandag ook meer bekend over het vertrek uit Rusland. Het heeft daar zeven brouwerijen, die tot voor kort verantwoordelijk waren voor minder dan 2 procent van de totale omzet. Net als veel multinationals voelde Heineken na de inval in Oekraïne zich gedwongen om het land te verlaten. Aanvankelijk ging het bedrijf ervan uit dat het eenmalig 400 miljoen euro moest afschrijven. Nu onderhandelt Heineken met een potentiële Russische koper. Voor het eind van het jaar wordt een akkoord verwacht. Mogelijk valt de afschrijving daarom lager uit. Het vertrek uit Rusland was een ‘razend dilemma’, blikt Van den Brink nu terug. ‘We hadden vijfhonderd collega’s in Polen die gevluchte Oekraïners in huis haalden. Dat creëerde zulke spanningen binnen het bedrijf. Die accepteerden niet dat we nog bier verkochten aan de Russen. Aan de andere kant: in Rusland zaten bijna tweeduizend collega’s die twintig jaar bij het bedrijf hoorden. Die hebben hier ook niet om gevraagd.’ Bovendien zag de topman ‘reputatierisico’s’, hoewel Heineken met zijn Russische activiteiten geen sancties overtrad. Dat risico speelt in toenemende mate ook bij andere dossiers, bijvoorbeeld op het gebied van milieuvereisten. Van den Brink: ‘De normen die op het bedrijfsleven worden geprojecteerd, gaan veel verder dan eisen van overheden.’ Dat wringt soms. De ceo benadrukt dat Heineken de verantwoordelijkheid heeft om het goede te doen, ‘maar het wordt complex als je weet dat kleine concurrenten onder de radar hun gang blijven gaan’. Heineken hoopt daarom op een gelijk speelveld. Heineken houdt voor de rest van het jaar vast aan zijn winstprognose. Volgens Van den Brink zal de biergigant 2022 afsluiten met een operationele winst van 3,4 miljard euro, vergelijkbaar met een jaar eerder. In 2019, het jaar voor corona, was die nog 4 miljard.||https://www.volkskrant.nl/economie/heineken-stevent-af-op-megawinst-terwijl-de-bierprijzen-omhoogschieten~b052b873/
2022-08-01||Het hervatte graantransport stemt optimistisch, maar is geen voorbode van een vredesakkoord||Een lichtpuntje in de diepe duisternis die president Poetin over de wereld heeft laten vallen met zijn oorlog tegen Oekraïne: voor het eerst sinds het begin van de invasie vertrok maandag een schip met graan uit de Oekraïense havenstad Odesa. Het schip, de Razoni, is met een lading mais onderweg naar Libanon. Het transport is het resultaat van een akkoord dat Rusland en Oekraïne eind vorige maand overeenkwamen na bemiddeling van Turkije en de Verenigde Naties. Het akkoord moet een einde maken aan de Russische blokkade van de Oekraïense export van graan via de Zwarte Zee. Daardoor dreigden in tal van landen in Afrika en het Midden-Oosten nijpende voedseltekorten te ontstaan, terwijl de Oekraïense graansilo’s uitpuilen. Het is nog onzeker of het vertrek van de Razoni de definitieve hervatting van de graantransporten betekent. Vooral aan Oekraïense kant is veel wantrouwen. Het akkoord leek al een dag na ondertekening op losse schroeven te komen staan, nadat Rusland raketten had afgevuurd op schepen in de haven van Odesa. Toch is er aanleiding voor optimisme. Beide landen hebben belang bij het hervatten van de export. In ruil voor het doorlaten van de transporten uit Oekraïne is het verbod voor Rusland om zijn graan en kunstmest uit te voeren opgeheven. Moskou wil ook graag af van het verwijt dat het verantwoordelijk is voor een mondiale voedselcrisis. Oekraïne is een van de belangrijkste graanproducenten ter wereld. Als alles goed gaat, moet de Razoni dinsdagmiddag veilig aankomen in Istanbul, waar een team van inspecteurs van de VN, Turkije, Rusland en Oekraïne de lading zal controleren op wapens en andere verboden waren, een zeldzaam vertoon van samenwerking tussen de strijdende partijen. De hoop is dat het hervatten van de transporten tot een daling van de graanprijzen op de wereldmarkt zal leiden. Die schoten na de Russische inval omhoog, al zijn ze de afgelopen tijd weer gezakt. Dat het eerste graanschip naar Libanon gaat is symbolisch: de tekorten hebben daar tot torenhoge prijzen geleid. Ook al is het transport een lichtpuntje te midden van het al maanden durende oorlogsgeweld, het lijkt er niet op dat de Razoni de voorbode wordt van een vredesakkoord of zelfs een bestand tussen Rusland en Oekraïne. Ondanks het trage verloop is Poetin vastbesloten de oorlog voort te zetten, zodat hij grote delen van Oekraïne kan inlijven bij Rusland.||https://www.volkskrant.nl/columns-opinie/het-hervatte-graantransport-stemt-optimistisch-maar-is-geen-voorbode-van-een-vredesakkoord~b7475778/
2022-08-01||Lege stranden en lange rijen bij de voedselbank in Odesa||Bij een koffiebarretje aan het flaneer-fietspad langs het strand van Odesa meldt zich halverwege de middag eindelijk weer eens een klant. Het weer is prachtig, het water rustig, de koffie Italiaans, en het hoogseizoen op zijn hoogst – in andere jaren had het hier vol gezeten met Oekraïners, Turken, Amerikanen, Arabieren, en ja, Russen. Maar nu is het pas de derde klant van de dag. Ook het strand is leeg, op de rode bordjes met doodshoofden na. In het water drijven alleen mijnen. Toch werkt Sergei Velitsjko vandaag, en maakt de koffie. Zijn baas houdt de tent open voor de medewerkers, zegt hij. ‘Zo verdienen we nog iets. Ook al verdient hij niets aan ons. Het is de wil om zo veel mogelijk te doen alsof het leven gewoon doorgaat.’ De oorlog is Oekraïne duurt nu vijf maanden, en het land is deze zomer in een nieuwe fase beland. Na de Russische invasie en de Oekraïense overwinningen rond Kyiv, Charkov en Mykolajiv zijn de fronten min of meer gestabiliseerd in het oosten en het zuiden. De dorpen en steden die zich in de winter en lente nog schrap zetten voor de komst van de Russen, zoals ook Odesa, proberen de draad weer op te pakken, ondanks de raketten die er regelmatig neerdalen. Dus zijn de zandzakken en stalen kruisen die de weg naar het centrum versperden weggehaald en zitten er ’s avonds mensen op de terrassen aan het bier en de waterpijp. Op zondagmiddag is de stad weer op zijn mooist, als de vrouwen hun hakken aantrekken en er wordt gedanst in de straten. Op donderdag gaan de inwoners naar de opera, die in maart nog een tank op het bordes had staan. De avondklok gaat pas om elf uur in, vier uur later dan voorheen, en alcohol is weer tot het begin van de avond toegestaan (daarna serveren creatieve obers het bier verstopt in theepotten). Maar de rijen voor de voedselbank zijn ’s ochtends wel veel langer dan in maart. Want ook al hebben de Oekraïners de Russische bezetters uit 80 procent van hun land kunnen weren, de gevolgen van de oorlog worden overal gevoeld. Het gemis en de pijn van vechtende, gesneuvelde of gevluchte vrienden en familieleden, maar ook de zorg om zelf het hoofd boven water te houden. Het heroïsche verzet van de eerste maanden is voor veel Oekraïners verworden tot een alledaagse strijd om de eindjes aan elkaar te knopen. ‘We redden het net’, zegt Marina Kharina, een biologielerares van in de twintig, terwijl ze met een zak vol groenten en rijst wegloopt bij een voedseluitgiftepunt twee blokken van de opera. ‘We halen hier eten, zodat we de huur kunnen betalen. Mijn man is zijn baan als vertegenwoordiger kwijt, maar ik geef nog steeds les. Vooral op afstand, veel kinderen zitten in het buitenland.’ Oekraïne is niet alleen in een oorlog, maar ook in een oorlogseconomie beland. De kosten van eten zijn volgens de Nationale Bank van Oekraïne sinds vorig jaar met 35 procent gestegen, de kosten van brandstof met 90 procent. Bovendien zijn veel mensen hun baan kwijt. Het is lastig om precieze werkloosheidscijfers te geven, doordat er zo veel mensen zijn gevlucht. Het aantal banen is volgens de internationale arbeidsorganisatie ILO gedaald met 4,8 miljoen, ofwel 30 procent van de vooroorlogse werkgelegenheid. In de banen die nog wel bestaan wordt veel meer met de duimen gedraaid dan vroeger, zoals door Sergej Velitsjko in zijn koffietentje. Economen schatten dat de totale daling van het nationaal inkomen dit jaar daardoor op zo’n 35 tot 45 procent uitkomt. En dat is nogal wat, in een land waar sowieso al een op de drie inwoners onder de armoedegrens leefde. Het gemiddelde inkomen per hoofd van de bevolking bedraagt in Oekraïne zo’n vijfduizend euro. Met een prijspeil dat drie tot vier keer zo laag is als in Nederland, is de koopkracht van een gemiddelde Oekraïner ongeveer eenderde van die van een Nederlander. De eerste maanden hielden de Oekraïners het uit door reserves aan te spreken en geld te lenen. Inmiddels raken de bodems van de spaarpotten in zicht. Huisbazen strijken over hun hart en hebben de huur gehalveerd, zegt Kharina, of, zoals in het geval van Velitsjko, helemaal opgeschort. Dat helpt de huurders, maar leidt wel tot minder geld in omloop. Ook de uitbaters van restaurants en eettentjes langs de boulevards en pleinen van Odesa hoeven minder huur te betalen: de meesten maar een kwart. De eigenaar van een Turkse dönertent, een van de weinigen die open is, beklaagt zich over de 60 procent huur die hij nog moet betalen, en blijft daarom bier en wodka schenken. ‘Ik moet het toch ergens vandaan halen.’ Werken wordt als een vorm van patriottisme gezien: met de belasting kan de overheid de oorlog financieren. Maar in een gehalveerde economie komt er niet genoeg binnen om die kosten te betalen. Volgens het IMF komt Oekraïne maandelijks 5 miljard euro tekort op zijn begroting. Oleg Oestenko, een adviseur van de Oekraïense president Volodymyr Zelensky, denkt zelfs dat het land maandelijks nog 4 miljard meer nodig heeft om werkloosheidsuitkeringen te betalen en vernielde huizen te repareren. Vorige week kon Oekraïne maar net een nationaal bankroet vermijden, omdat het geen aflossingen meer kan betalen aan internationale schuldeisers. Die streken op het laatste moment over hun hart en geven Oekraïne tot eind volgend jaar. Maar niet alle schuldeisers hebben genade. Het nationale energiebedrijf Naftogaz, dat zelf weinig inkomsten heeft doordat zijn Oekraïense klanten de energierekening niet kunnen betalen en er minder energie wordt verbruikt door gesloten bedrijven en vluchtelingen die in het buitenland zitten, kon daardoor deze week zijn schulden niet aflossen, en dreigt nu ten onder te gaan. Het bedrijf levert ook 17 procent van de overheidsinkomsten – waardoor de schatkistproblemen nog groter dreigen te worden. Het Amerikaanse ministerie van Financiën zegt te vrezen dat Oekraïne de gaten probeert te dichten door geld bij te drukken, wat onherroepelijk tot nog meer inflatie zal leiden: als er meer geld is terwijl het aantal producten en diensten die je daarmee kunt kopen gelijk blijft, dan stijgen de prijzen. Overigens heeft niet iedereen daar last van. Voor ijswinkel Taioe staan zwarte bakbeesten van Porsche en BMW op de stoep geparkeerd – binnen zitten strak geklede jonge mannen en vrouwen met zonnebrillen ijsjes te eten die omgerekend naar de Nederlandse koopkracht 15 euro zouden kosten. De ongelijkheid in Oekraïne was al enorm, en is er niet kleiner op geworden. Natuurlijk zijn er de corrupte miljonairs die het nog steeds breed laten hangen, maar er zijn ook gewone Oekraïners die bijvoorbeeld dankzij een programmeursbaan voor een westers bedrijf – werk dat nog steeds doorgaat – goed verdienen. Patriottisch zijn ze evengoed. Wie een bolletje geel en een bolletje blauw neemt krijgt er eentje gratis. Het probleem is ook dat de export van graan en andere goederen nagenoeg tot stilstand is gekomen, waardoor Oekraïne weinig internationale deviezen binnen krijgt. Door het tekort op de betalingsbalans is de wisselkoers vorige week met 25 procent gedaald. De totale kosten van de wederopbouw werden op een top in Zwitserland eerder deze maand op 750 miljard dollar geschat. De G7 en de Europese Unie hebben daarvoor tot dusver 30 miljard toegezegd. Velitsjki, de bedrijfsleider in de koffietent, ziet het vooralsnog somber in. Zijn baas overweegt een soort kooi in het water voor het strand te plaatsen, zodat mensen op die plek toch zonder gevaar de zee in zouden kunnen. De gemeente zou toestemming willen geven, maar het vakantiegevoel blijft ver weg. Eerder deze maand kwam een zwemmer in de regio Odesa om door een ontploffende zeemijn. Velitsjki stuurt zijn vrouw en tweejarige dochtertje komende week naar Duitsland. De dreiging van een Russische invasie konden hij en zijn gezin wel aan, de dreiging van een economische ineenstorting is groter. ‘Het wordt ooit echt wel weer normaal’, zegt Velitsjki, die als jonge man het land niet uit kan omdat hij onder de wapenen kan worden geroepen. ‘Maar het wordt eerst slechter voordat het beter wordt.’||https://www.volkskrant.nl/nieuws-achtergrond/lege-stranden-en-lange-rijen-bij-de-voedselbank-in-odesa~b28ca7e9/
2022-08-01||Grote beleggers storten zich op Nederlandse vakantiehuizen, die fors in prijs zijn gestegen||De beursgenoteerde onderneming Aroundtown maakte drie jaar geleden in een klap haar entree op de Nederlandse markt, met de overname van Center Parcs voor circa 1,1 miljard euro. De vakantieparken waren toen al eigendom van een andere grote belegger, het Amerikaanse Blackstone. Die firma heeft ook veel reguliere Nederlandse woningen opgekocht. Even Amerikaans is investeringsfirma KKR, die zich met ruim tweeduizend woningen op Roompot-parken heeft ontwikkeld tot de op een na grootste eigenaar van Nederlandse vakantiehuisjes. Ook bij de nummer 3 op de lijst is een grote belegger betrokken. De huisjesfamilie Vos (Europarcs) is samen met de Nederlandse meerderheidsaandeelhouder Waterland Private Equity Investments bezig aan een internationale opmars in de branche. Inmiddels bezit de combinatie zo’n 1.400 Nederlandse vakantiewoningen. Vroeger werkte de familie nog samen met de familie Bergervoet. Na onenigheid gingen zij uit elkaar. De familie Bergervoet (Topparken, Succesparken) heeft momenteel bijna evenveel huisjes in bezit als haar voormalige partners. Nederland telt zo’n 140 duizend vakantiewoningen op 4.700 locaties, aldus het Kadaster. Van de huizen zijn er 89 duizend in particulier bezit. Daarvan bevindt zich een groot aantal op de parken van bekende merken als Center Parcs, die voor de eigenaren de verhuur regelen. De gemiddelde koopsom van een vakantiehuis is gestegen van 145 duizend euro in 2017 naar 182 duizend euro in 2021. De historisch lage rente, de coronapandemie en een kapitaalvlucht (vanwege toenemende regelgeving) uit de reguliere woningmarkt zorgden volgens het FD de laatste jaren voor een enorme vraag naar de vakantiehuizen. In de afgelopen twee jaar werd zo’n 1,6 miljard euro uitgegeven aan de recreatiewoningen. In het onderzoek blijven chalets overigens buiten beschouwing , omdat die niet zelfstandig staan geregistreerd in het Kadaster. Daardoor ontbreekt bijvoorbeeld vakantieparkexploitant Peter Gillis, bekend van zijn SBS 6-realitysoap Massa is kassa, op de lijst. Nederland telt zeshonderd particulieren met meer dan vijf vakantiehuizen, aldus het onderzoek. De groep telt vogels van een zeer divers pluimage, van gokkastexploitanten en autodealers tot een bouwer van coronatestlocaties. Vastgoedondernemer Arend Jan Vegter uit Groningen behoort met 147 objecten tot die groep. Hij bezit onder meer veel woningen op het park Aqualanda bij het Drentse dorp Nieuwediep. Veel vakantie wordt daar overigens niet gevierd, want de huisjes zijn momenteel ‘nagenoeg permanent’ verhuurd aan flexwerkers en arbeidsmigranten. Een andere grote particuliere eigenaar is Willem Bokhove. Na de verkoop van zijn bedrijf DVEP Energie in Hengelo kocht hij volgens het FD tientallen huisjes, verspreid over parken van Center Parcs, Landal en Roompot, waar de verhuur voor hem wordt geregeld. De grootste is volgens het FD Rob Fikkers, een ondernemer uit Apeldoorn die actief is in horeca en detachering. Een precies aantal wordt niet genoemd, maar het gaat om huisjes op parken in Hengelo en Culemborg, en Fikkers kocht onlangs een chaletpark in Zoelen.||https://www.volkskrant.nl/nieuws-achtergrond/grote-beleggers-storten-zich-op-nederlandse-vakantiehuizen-die-fors-in-prijs-zijn-gestegen~be19d464/
2022-08-01||Eerste schip met mais vertrokken uit Odesa, ‘nieuwe stap om honger in de wereld te voorkomen’||De Razoni zal dinsdag aankomen in Turkse wateren, waar het zal worden geïnspecteerd voordat het verder kan varen. Het vertrek van het eerste schip betekent het begin van regulier transport van graan uit Oekraïense en Russische havens. Rusland, Oekraïne, Turkije en de VN hebben afgelopen maand een overeenkomst getekend om blokkades van drie Oekraïense havens op te heffen en graantransporten daarvandaan vrije doorgang te geven. Door de Russische invasie in Oekraïne, de aanhoudende gevechten en beschietingen en de westerse sancties tegen Rusland waren de graanleveringen nagenoeg tot stilstand gekomen. Omdat bijna eenderde van de totale graanproductie van de wereld uit Oekraïne en Rusland komt, leidde dat tot enorme tekorten, en dreigden hongersnoden in arme landen die van dit graan afhankelijk zijn. Sinds Rusland de oorlog begon, op 24 februari, is er nauwelijks meer graan uit Oekraïne geëxporteerd. Met vrachtwagens kon maar een fractie van de productie de grens over worden gebracht. De grote bulk lag te wachten in de havens, die regelmatig onder vuur werden genomen. Rusland legde een blokkade om de havens van Odesa, Tsjornomorsk en Joezjne. De haven van Marioepol werd in mei na een verwoestende en bloedige strijd door Russische troepen veroverd. De Oekraïense minister van Infrastructuur, Alexander Koebrakov, toonde zich opgetogen over het vertrek van de Razoni, het begin van meer transporten: ‘Vandaag zet Oekraïne een nieuwe stap om de honger in de wereld te voorkomen.’ Hij verwacht dat Oekraïne op korte termijn minstens een miljard euro zal binnenkrijgen dankzij de hervatting van de graanverkoop, een van de belangrijkste exportproducten van het land. Volgens Oekraïne liggen er nog zestien volgeladen schepen klaar om te vertrekken. Er zijn er nog veel meer nodig om de resterende graanvoorraad te verschepen – in de Oekraïense havens ligt naar schatting 22 miljoen ton graan te wachten op export. De aanstaande oogst kan die voorraad de komende maanden meer dan verdrievoudigen. Het Kremlin omschreef het vertrek van de Razoni maandag ook als ‘zeer positief’ nieuws. Dmitri Peskov, de woordvoerder van president Poetin, sprak van ‘een goede kans’ om de afspraken uit het graanakkoord te testen. Volgens die afspraken beschiet Rusland geen havens tijdens graantransporten. Oekraïne begeleidt de vrachtschepen met marineschepen door delen van de Zwarte Zee waar zeemijnen zijn geplaatst. Oekraïne heeft ook ingestemd met de inspecties in Istanbul, die Rusland eiste om te voorkomen dat de graanschepen gebruikt kunnen worden voor wapentransporten. Onderling vertrouwen is er nauwelijks. Vooral Oekraïne twijfelt of Rusland zich aan de afspraken zal houden. Zo nam Rusland vorige maand de haven van Odesa onder vuur kort nadat het graanakkoord was gesloten. De eerste lading graan gaat naar Libanon, een land dat is getroffen door de ergste economische en financiële crisis in 150 jaar. Een gigantische explosie in een graanopslag verwoestte de haven van de hoofdstad Beiroet en een groot deel van de stad. Zondag stortte een deel van de resterende graansilo’s in als gevolg van een brand.||https://www.volkskrant.nl/nieuws-achtergrond/eerste-schip-met-mais-vertrokken-uit-odesa-nieuwe-stap-om-honger-in-de-wereld-te-voorkomen~bacc3125/
2022-08-01||Het weerbericht voor dinsdag 2 augustus: volop zomer||Met een zuidwestenwind wordt warmere lucht naar Nederland geblazen. Deze dinsdag levert dat naast hogere temperaturen dan de afgelopen dagen wel wat sluierwolken op. Bovendien kan in het noorden later op de dag een beetje lichte regen vallen. Woensdag blijft het daarentegen droog en krijgt de zon veel ruimte. De temperatuur loopt daarbij op naar 29 graden in Groningen tot 32 in Limburg. Ook donderdag is het nog volop zomer, maar de warmte houdt niet aan. In de loop van donderdagmiddag begint de temperatuur al te zakken en mogelijk ontstaan ook enkele onweersbuien. De dagen daarna voert een noordenwind relatief koele lucht aan over de Noordzee. Daardoor komen de maxima uit tussen 20 graden op de Wadden en 25 graden op de grens met België, wat heel gemiddelde waarden zijn voor deze tijd van het jaar. Regen levert dit weertype nauwelijks op en de zon schijnt regelmatig. Voor de natuur is dat slecht nieuws, want het neerslagtekort blijft hierdoor oplopen. Regionaal is de droogte goed te zien en op verschillende plaatsen vallen de blaadjes zelfs van de bomen. Het lijkt er voorlopig op dat ook de rest van augustus vrij droog zal verlopen.||https://www.volkskrant.nl/nieuws-achtergrond/het-weerbericht-voor-dinsdag-2-augustus-volop-zomer~bf581075/
2022-08-01||Oostenrijk rouwt na zelfdoding bekende huisarts die lang bedreigd is vanwege corona-uitspraken||Lisa-Maria Kellermayr behandelde vanaf de eerste golf coronapatiënten in acute nood en sprak zich gedurende de pandemie regelmatig uit over het belang van vaccinaties. Haar mediaoptredens maakten haar een geliefd mikpunt van coronasceptici en complotdenkers. De bedreigingen aan haar adres waren van dien aard dat ze politiebeveiliging kreeg, maar Kallermayr had het gevoel dat dit niet afdoende was. Naar eigen zeggen gaf ze daarom meer dan 100 duizend euro uit aan beveiliging. Vorige maand kondigde ze de sluiting van haar praktijk aan. Volgens een postuum in de Oostenrijkse krant Der Standard deden antivaxers zich voor als patiënt om gesprekken met haar op te nemen en trof een ingehuurde beveiliger meermaals vlindermessen aan bij bezoekers. Vrijdag werd het levenloze lichaam van de arts aangetroffen in haar praktijk. Het Openbaar Ministerie bevestigt de vondst van afscheidsbrieven en acht nader onderzoek naar de doodsoorzaak niet nodig. Het OM wil niets kwijt over de inhoud van de brieven, ook niet of ze verwijten bevatten aan het adres van de politie en de medische vereniging van deelstaat Opper-Oostenrijk, zoals de krant Kronen Zeitung meldt. De artsenvereniging houdt vol dat Kellermayr alle mogelijke hulp is geboden, aldus het Oostenrijkse persbureau APA. De dood van de jonge arts heeft een schok teweeg gebracht in Oostenrijk. Maandag staan in verschillende steden bijeenkomsten gepland om haar te herdenken. Sinds vrijdag leggen mensen al bloemen bij haar praktijk in Opper-Oostenrijk en het ministerie van Volksgezondheid in Wenen. ‘Er is geen plaats voor haat en intolerantie in ons Oostenrijk’, reageerde bondspresident Alexander Van der Bellen. ‘Deze mensen hebben haar bang gemaakt en bedreigd, eerst op het internet en toen ook persoonlijk, rechtstreeks in haar praktijk.’ Ook de minister van Volksgezondheid, Johannes Rauch, reageerde geschokt. ‘Deze haat moet echt stoppen.’ Tienduizenden demonstranten gingen vorig jaar de straat op in Oostenrijk omdat het land, als enige in de EU, een vaccinatieplicht instelde voor de meeste volwassenen. Uiteindelijk is deze plicht nooit gehandhaafd met boetes, de formele plicht is vorige maand geschrapt. Er belanden veel minder mensen in het ziekenhuis door het virus dan de jaren hiervoor, bovendien verwacht de regering dat nog maar weinig ongevaccineerden een prik zullen halen door een verplichting. Ook in Nederland krijgen deskundigen en politici te maken met haatberichten en zware bedreigingen van mensen die zich verzetten tegen coronamaatregelen. De Nationaal Coördinator Terrorisme en Veiligheid (NCTV) waarschuwde dit voorjaar voor een ‘radicale onderstroom’ in deze hoek. Vorige maand nog werd een bezoek van viroloog Marion Koopmans aan theaterfestival Oerol voor een televisieprogramma afgeblazen, omdat de politie haar veiligheid niet kon garanderen. Verschillende mensen zijn al tot celstraffen veroordeeld voor de bedreiging van RIVM-wetenschapper Jaap van Dissel, de voorzitter van het Outbreak Management Team. Ook andere OMT-leden zeggen bedreigd te zijn, onder meer aan huis. En Hugo de Jonge, die als voormalige minister van Volksgezondheid twee jaar lang het gezicht van het coronabeleid was, kreeg eind vorig jaar een mobiele politiepost voor zijn woning.||https://www.volkskrant.nl/nieuws-achtergrond/oostenrijk-rouwt-na-zelfdoding-bekende-huisarts-die-lang-bedreigd-is-vanwege-corona-uitspraken~bf83d4ab/
2022-08-01||Zwijgen over fraude of bedrog is óók medeplichtig zijn, zegt gedragswetenschapper Max Bazerman||Max Bazerman (66) wil niets verhullen, en gaat daarom moedwillig met de billen bloot. ‘Mijn naam stond op een frauduleus onderzoek’, vertelde de Amerikaanse hoogleraar van de universiteit van Harvard onlangs op een seminarie van de Autoriteit Financiële Markten (AFM). Die studie dateert van een tiental jaar geleden, en leidde tot de spannende conclusie dat mensen eerlijker waren bij het invullen van een vragenlijst als ze die bovenaan moesten ondertekenen in plaats van onderaan. In 2021 legde de gespecialiseerde website Data Colada het bedrog bloot. ‘Een van mijn coauteurs beweert dat de data die hij had ontvangen van het bedrijf waar we destijds mee werkten frauduleus waren. Ik heb geen duidelijk bewijs wie de fraude heeft begaan. Dat neemt niet weg dat ik medeplichtig ben.’ Is hij niet te streng voor zichzelf? ‘Zeker niet. We staan onszelf te makkelijk excuses toe, dat is juist mijn punt. Ik had te veel vertrouwen in mijn coauteurs. Het feit dat zij beter waren in het statistische werk ontsloeg mij niet van de verantwoordelijkheid om zelf de data te bestuderen. Dan had ik na een half uur vast gezien dat er problemen mee waren.’ Goede mensen doen soms onbewust slechte dingen, wil de gedragswetenschapper maar zeggen. Het is vooral over die mensen dat Complicit gaat, Bazermans boek dat in november uitkomt. Hij interesseert zich dus niet zozeer voor boosdoeners zoals Elizabeth Holmes (oprichter van frauduleus biotechbedrijf Theranos), Adam Neumann (oprichter van flexwerkbedrijf en luchtkasteel WeWork), Anna Sorokin (neppe Russische erfgename), ‘Bad Vegan’ Sarma Melngailis of ‘Tinder Swindler’ Simon Liviev. Allemaal personen waar streamingdiensten recent razend populaire reeksen over hebben gemaakt. Boeiender vindt Bazerman de ondersteunende cast van medeplichtigen, zoals zakenpartners, werknemers en investeerders. Hopelijk levert dat onderzoek ook iets op. ‘Als mensen zich gaan uitspreken als ze iets verkeerds zien, dan hebben slechteriken plots veel minder prikkels om verkeerde dingen te doen. De kans dat ze ermee wegkomen is dan namelijk veel kleiner. Meestal is medeplichtigheid niet dat mensen zelf meedoen aan iets crimineels, maar wel dat ze er niets aan doen om het te stoppen. Stil zijn is óók een actie.’ Hij waarschuwt daarbij voor het hellend vlak. Het begint klein, maar dijt uit, en ergens onderweg verdampt de ethiek. Dat speelde een belangrijke rol bij Enron, de Amerikaanse energiereus die in 2001 ten onder ging in een wervelstorm van fraudeschandalen. De bedrijfswinsten waren jarenlang kunstmatig opgeblazen terwijl zich miljardenschulden opstapelden in dubieuze buitenbalansvehikels. ‘Enron heeft duidelijk de wet overtreden, daar is geen twijfel over’, zegt Bazerman. ‘Accountant Arthur Andersen heeft dat laten gebeuren. Er waren tientallen mensen die bij Enron werkten, en die niet hebben ingegrepen. Misschien waren een paar daarvan corrupt, maar de meesten waren waarschijnlijk aardige mensen met goede bedoelingen. Het probleem is dat zij te graag hun klant wilden plezieren, en niet bij hun bazen wilden opbiechten dat ze niet snapten wat er precies aan de hand was bij Enron.’ Liever stortten ze zich op de problemen bij het bedrijf die ze wél begrepen, en die ze konden afvinken als opgelost, aldus Bazerman. Ondertussen groeide jaar na jaar de fraude, over de grenzen van het ethische heen, tot voorbij die van het wettelijke. Het boekhoudschandaal betekende niet alleen het einde van Enron, maar ook van Arthur Andersen. Het voorbeeld is niet toevallig gekozen, want Bazerman heeft een eitje te pellen met accountants. De Amerikaan haalt er zowaar een rapport van de AFM uit 2018 bij over de kwetsbaarheden van deze sector. Daarin staat de doelstelling die de wetgever voor ogen heeft, namelijk ‘dat accountants onafhankelijke professionals zijn die een deskundig, objectief en onafhankelijk oordeel vellen over de betrouwbaarheid van de informatie die ondernemingen verstrekken’. Tot zover het ideaal. De praktijk staat daar volgens hem een eind vandaan. ‘Het idee van onafhankelijkheid is dat je geen voorkeur hebt voor een bepaalde uitkomst. In de praktijk hebben accountants sterke prikkels om hun klanten gelukkig te houden. Ze willen dat bedrijven klant blijven, ze willen hen extra diensten verkopen, en misschien willen ze er later zelf gaan werken.’ Hun partijdigheid is vaak onbewust, merkt Bazerman op. ‘Zelfs eerlijke accountants zijn niet in staat om hun vooroordelen opzij te zetten. Ze liegen niet met opzet, maar mensen hebben gewoon een natuurlijke neiging om te zien wat ze willen zien. Als accountants veel geld kunnen verdienen aan hun dienstverlening, wordt het lastiger om bij een audit problemen te zien.’ Bazerman heeft in het verleden al suggesties gedaan om problemen met het huidige model te remediëren. Zo pleit hij voor een periode waarin een bedrijf het contract met zijn accountant niet kan opzeggen, om op die manier de dreiging weg te nemen dat de accountant na een ongunstige controle wordt ontslagen. Ook zou een bedrijf na die periode verplicht moeten veranderen van accountant. In Nederland mogen bedrijven tien jaar lang dezelfde accountant aanhouden, en er is voor de accountants geen bescherming tegen ontslag. De Kwartiermakers Toekomst Accountancysector, experts aangesteld door de minister van Financiën, voeren op dit ogenblik meerdere experimenten uit met alternatieve modellen die tot meer onafhankelijkheid in de accountancysector kunnen leiden. Een daarvan gaat bijvoorbeeld over het scheiden van de winst van controle en die van advies. ‘Dit is pionierswerk’, verklaarde kwartiermaker Marlies de Vries vorige week aan de Volkskrant. ‘Heel Europa kijkt naar wat wij hier aan het doen zijn.’ De kritische blik moet niet enkel van buiten komen, maar ook van binnenuit. Als die ontbreekt, kunnen slechte intenties vrij woekeren. Een mooi voorbeeld daarvan is Theranos, het bloedtestbedrijf waarvan de opmars en de ondergang meesterlijk is verhaald in John Carreyrou’s bestseller Bad Blood uit 2018. Theranos-oprichter Elizabeth Holmes had de raad van commissarissen volgepakt met prestigieuze namen, onder wie twee voormalige Amerikaanse ministers van buitenlandse zaken, Henry Kissinger en George Schulz. Geen van hen vond het verdacht dat er geen enkele commissaris was met expertise in geneesmiddelen of technologie. Ook hier ziet Bazerman medeplichtigheid, ingegeven door passiviteit. ‘Mensen willen geloven in valse profeten.’ Ook Schulz dus. ‘Toen zijn eigen kleinzoon als laboratoriummedewerker van Theranos naar voren kwam als klokkenluider, weigerde opa hem te geloven. Fascinerend, toch?’ Samen met verschillende collega’s had Tyler Schulz zijn bloed met de Theranos-technologie laten testen op syfilis. Liefst een op vijf testte positief. ‘Niemand nam die resultaten ernstig genoeg om zichzelf ergens anders te laten testen’, zou hij daar later over zeggen. Bazerman ziet nog een belangrijke les in dit verhaal. ‘Tyler Schulz besloot om de fraude te onthullen samen met zijn collega Erika Cheung. Dat is een patroon dat ik steeds weer tegenkom. Er is een tweede persoon nodig, iemand die valideert dat je niet gek bent. Dat maakt het een stuk makkelijker om de klok te luiden. Anders stapt iemand die niet medeplichtig wil zijn vaak op, en komt het bedrog dus nog niet aan het licht.’ Toen dat bij Theranos uiteindelijk wel gebeurde, ging de geraamde waarde van het biotechbedrijf van 9 miljard dollar naar nul. Hoe bestraf je fout gedrag als het eenmaal heeft plaatsgevonden? Boetes kunnen contraproductief werken, toonden Ann Tenbrunsel and David Messick aan in een experiment uit 1999. Daarin moesten deelnemers de rol spelen van een industriële fabrikant die ermee akkoord was gegaan om vrijwillig de uitstoot van een toxisch gas te verminderen door dure apparatuur te kopen. Vervolgens kregen sommige deelnemers te horen dat ze een beperkte boete zouden krijgen als ze de afspraken niet nakwamen, anderen hoorden dat er helemaal geen boete op zou staan. Opmerkelijk genoeg waren het juist degenen die een boete riskeerden die meer vals speelden. Het bestaan van de boete maakte dat zij het niet meer als een ethische beslissing meer zagen, maar wel als een financiële. Wat is dan een beter alternatief dan boetes? ‘Je moet bedrijfsleiders persoonlijk aansprakelijk stellen als er duidelijk sprake is van strafbaar gedrag’, meent de Harvard-vorser. ‘Nu is het zo dat het bedrijf de boete betaalt, en de toplui blijven buiten schot. Dat moet anders. Een bedrijf kan niet in de gevangenis belanden, de ceo wel.’ Dat is precies wat er in maart gebeurde in België. De topman van de Belgische dochter van PostNL werd, net als zijn rechterhand en een depotmanager, opgepakt. Zij worden verdacht van mensenhandel, valsheid in geschrifte en het leiden van een criminele organisatie. De beschuldigingen gaan onder meer over pakketbezorgers die zwartwerken, geen verblijfsvergunning hebben, zonder rijbewijs rijden en uren maken die niet worden geregistreerd. Op die vrijheidsberoving van de PostNL-managers kwam veel kritiek. Zij zouden als barbertje moeten hangen voor iets wat de verantwoordelijkheid van het bedrijf zou moeten zijn. Bazerman gaat niet op deze zaak in omdat hij die niet kent, maar hij wil wel een algemeen punt maken. ‘Bedrijven hebben een ongelofelijke prestatie geleverd om ons daarvan te overtuigen, terwijl het juridisch systeem het mogelijk maakt om mensen te straffen die schuldig zijn aan het creëren van de problemen. Bedrijven nemen geen beslissingen, mensen in bedrijven nemen beslissingen.’ Wat als het om meer dan de ceo gaat, om misstanden die voortkomen uit een bedrijfscultuur? Dan kunnen er tientallen schuldigen zijn. Is de ceo die als enige in de cel belandt dan de zondebok? ‘Misschien hebben we zondebokken nodig, rechtszaken die commotie in de media veroorzaken, en een duidelijke boodschap uitstralen. Als je je crimineel hebt gedragen, dan verdien je straf. Het feit dat er nog twintig anderen in het bedrijf zich slecht hebben gedragen maakt jou niet onschuldig.’||https://www.volkskrant.nl/economie/zwijgen-over-fraude-of-bedrog-is-ook-medeplichtig-zijn-zegt-gedragswetenschapper-max-bazerman~b271c546/
2022-08-01||Kan westerse mens triviale welvaart ontgroeien?||Triviale welvaart is moeilijk te definiëren. Misschien valt een e-bike daar al onder, een nieuw bankstel, een airconditioning, een stedentrip naar Praag of een concert van André Rieu op het Vrijthof. Hoe dan ook moet daarmee worden gestopt, als het aan de Amerikaanse ecoloog-econoom Herman Daly ligt. Hij is de mastermind van wat de stabiele economie wordt genoemd. De wereldwelvaart mag niet verder groeien, maar moet eerlijker worden verdeeld. Sinds de opeenvolgende hittegolven in vele delen van de wereld is de 84-jarige Daly even hot als Bernie Sanders tijdens de vorige presidentsverkiezingen. The New York Times schreef deze maand over zijn ideeën. En nu graven veel media die weer op. Omdat in veel landen in de Derde Wereld mensen te weinig hebben voor primaire levensbehoeften mogen zij volgens Daly groeien. Maar dat groeitempo moet gelijk zijn aan het ontgroeitempo van de rijke landen, zodat de aarde niet meer belast wordt. Het wereld-bbp (bruto binnenlands product) moet elk jaar nul zijn. Kenmerken van een stabiele economie zijn duurzaamheid, eerlijke verdeling, een efficiënte allocatie en een hoge levenskwaliteit. Voorwaarde is dat ook de wereldbevolking stabiliseert. Westerse landen die kampen met vergrijzing moeten niet investeren in kinderbijslag en ouderschapsverlof, maar in onderwijs en ontwikkeling van immigranten. Hoe groter de gelijkheid in een land – het beste voorbeeld is Japan – hoe beter de zorg, hoe hoger de gemeenschapszin en hoe kleiner de sociale problemen en het misdaadcijfer. Meer gelijkheid verhoogt de kwaliteit van het leven. Het lijkt op een mooie utopie. Of een terugkeer naar de hippietijd zonder de vrije seks, maar met een basisinkomen: niet meer spullen, maar meer tevredenheid met het lot. Daly geeft het recept. Hij ontwikkelt modellen waarin welvaart wordt omgezet in duurzaamheid. Daly bekritiseert de obsessie met bbp als graadmeter van economisch succes. Voor de Tweede Wereldoorlog bestond het begrip helemaal niet. Het werd na de oorlog ingevoerd om de voortgang van een land te meten die Marshallhulp kreeg. Sindsdien is het een eigen leven gaan leiden en staart iedereen zich hierop blind. Hij wil dat bbp omlaag krijgen, geïnspireerd door het verfilmde sprookje van de Lorax die de Eens-ling waarschuwt niet de dodeldonsbomen om te zagen, waardoor het leefgebied van het krikkelgras, de zwikzwakzwanen, buikbarabaloetje en blipvisjes zal verdwijnen. Vlak voor zijn eigen staat Louisiana zag hij voor de kust hetzelfde gebeuren. Een zogenoemde doodzone van 16 duizend vierkante kilometer waarin het water te weinig zuurstof bevatte om zeeleven mogelijk te maken. Oorzaak was overdadige algengroei door de mest die vanaf de akkers de zee in stroomde. Net zoals dat in Nederland gebeurt. Nu zal er van Daly en zijn ideeën over de stabiele of Lorax-economie niets terechtkomen. Alleen dictaturen kunnen de mensen dwingen niet meer welvaart na te streven. Het is een inperking van de persoonlijke vrijheid die zelfs als de nood aan de man komt niet werkt. Wat triviale welvaart is, wil iedereen zelf bepalen. Het enige wat overheden wel kunnen doen, is die zwaar belasten.||https://www.volkskrant.nl/economie/kan-westerse-mens-triviale-welvaart-ontgroeien~b7fba348/
2022-08-01||Met één kus bezegelde Nichelle Nichols de reputatie van Star Trek als vooruitstrevende show||Ze heeft het verhaal vele malen verteld. Ook in haar autobiografie Beyond Uhura: Star Trek and Other Memories kwam het weer langs. De op zondag 30 juli op 89-jarige leeftijd overleden actrice, danseres, zangeres en ruimtelobbyist Nichelle Nichols, bij de vele fans beter bekend als luitenant Nyota Uhura, lid van de allereerste bemanning van sciencefictionserie Star Trek (79 afleveringen van 1966 tot en met 1969), kreeg een aanbieding om een Broadwayshow te gaan doen; haar grote droom. Daarvoor moest ze wel haar rol in een van de populairste televisieshows inleveren. Een rol die van haar ook een wegbereider had gemaakt als een van de eerste zwarte actrices in een hoofdrol op de Amerikaanse televisie. En dan ook nog in een gezaghebbende rol op de brug van de Enterprise, het ruimteschip uit Star Trek, waar maker Gene Roddenberry een toekomstige samenleving had gecreëerd waar discriminatie tot het verleden behoorde en de mens met open vizier buitenaardse beschavingen tegemoettrad: to boldly go where no man has gone before! Nichols meldde haar aanstaande vertrek bij Roddenberry, die vroeg of ze er op zijn minst een weekend over wilde nadenken. In dat weekend was Nichols te gast bij een banket van de NAACP (National Association for the Advancement of Colored People), waar ze kreeg te horen dat een fan haar wilde ontmoeten. ‘I thought it was a Trekkie’, schreef ze in haar autobiografie. ‘Trekkies’ is tot op de dag van vandaag de bijnaam van het leger van fanatieke fans van Star Trek. Maar de Trekkie in kwestie was Dr. Martin Luther King, die, toen hij hoorde dat ze de rol van Uhura wilde opgeven, bij haar aandrong toch vooral aan boord te blijven, al was het maar om het rolmodel voor zwarte kinderen en jonge vrouwen te blijven spelen. Er zit ongetwijfeld wat mythevorming aan deze anekdote, maar dat Nichols in de jaren zestig een opmerkelijke verschijning op de Amerikaanse televisie was, is duidelijk. Haar elegante verschijning, gestoken in de rode mini-uitvoering van het Starfleet-kostuum zal ook geholpen hebben; een kostuum dat is opgenomen in de verzameling van het National Museum of African American History and Culture in Washington. Als pionier was ze ook betrokken bij een klassiek televisiemoment dat vaak per abuis ‘de eerste interraciale kus op televisie’ wordt genoemd. Er waren eerdere momenten, die grotendeels in de ruis van de televisiegeschiedenis zijn verdwenen, maar de kus van Uhura met kapitein Kirk (William Shatner) zou voor altijd de reputatie van Star Trek als vooruitstrevende show bevestigen. Voetnoot bij de kus is dat omroep NBC koudwatervrees had, vooral voor de adverteerders in het diepe zuiden, maar dat de acteurs de scène wilden doorzetten. En er was een soort achterdeurtje ingebouwd, doordat in de aflevering Plato’s Stepchildren de acteurs onder invloed van buitenaardse telekinese waren. De oercast van Star Trek (die ook nog in zes Star Trek-films tussen 1979 en 1991 optrad) kon een carrière vullen met het aflopen van fanbijeenkomsten, maar Nichols besteedde haar tijd grotendeels aan een project om de ruimtevaartsector te emanciperen. Haar organisatie Women in Motion werkte succesvol samen met Nasa om de rekrutering van astronauten diverser te maken. Op hoge leeftijd keerde ze terug naar het acteervak met een rol in de langlopende soap The Young and the Restless, waaraan ze nog een Emmy-nominatie overhield. President Biden noemde Nichelle Nichols in een verklaring een ‘baanbrekende’ ster, die het land ‘een toekomst had laten zien waarin eenheid, waardigheid en respect de hoekstenen zijn van elke samenleving’.||https://www.volkskrant.nl/cultuur-media/met-een-kus-bezegelde-nichelle-nichols-de-reputatie-van-star-trek-als-vooruitstrevende-show~b2f6ecf1/
2022-08-01||Steeds meer voetbalclubs in zee met cryptobedrijven: zegen of zeepbel?||Het kwam in september 2020 enigszins vanuit het niets: Sparta kondigde een deal aan met cryptobedrijf Knaken, waarbij de Rotterdamse club per doelpunt of overwinning een ministukje bitcoin kreeg. Sparta zette daarmee als een van de eerste Nederlandse voetbalclubs een stap in de controversiële wereld van het digitale geld. De deal oogde lang als een gimmick, totdat Ajax, Feyenoord en AZ plots in een tijdsbestek van een paar weken hun eigen cryptodeals presenteerden. Krap twee jaar later, aan de vooravond van een nieuw eredivisieseizoen, zijn de cryptoloze clubs inmiddels in de minderheid; elf van de achttien eredivisieclubs hebben, of hadden tot recent, deals met cryptobedrijven. Een Nederlands cryptoplatform (Bitvavo) is sinds mei zelfs een van de zes zogenoemde partners van voetbalbond KNVB. Het toont hoe snel crypto ingeburgerd is geraakt in de sportwereld. Tegelijk onderstreept het de drang naar naamsbekendheid van bedrijven die tot een paar jaar geleden nog niet bestonden. In rap tempo zijn de ongereguleerde digitale valuta, die buiten de bestaande financiële systemen zijn opgericht, populair geworden. Het heeft geleid tot een jungle aan handelsplatforms, beurzen en munten, die allemaal op de radar willen komen bij het grote publiek. Daar hebben ze veel geld voor over. Eind vorig jaar betaalde cryptoplatform Crypto.com 700 miljoen euro om Staples Center – de sportarena waarin onder meer de iconische club Los Angeles Lakers speelt – voor twintig jaar om te dopen tot de Crypto.com Arena. American football-finale Super Bowl kreeg dit jaar de bijnaam ‘Crypto Bowl’, omdat cryptobedrijven massaal de peperdure reclametijd (6,5 miljoen euro per halve minuut) hadden opgekocht rond de best bekeken sportwedstrijd van de VS. Marktonderzoekbureau Nielsen becijferde recent dat het aantal deals tussen sport- en cryptobedrijven tussen 2019 en 2021 met 1.100 procent is toegenomen. Verder verwachten de Nielsen-analisten dat de cryptowereld in 2026 zo’n 5 miljard euro zal uitgeven aan sportsponsoring. Het verbaast econoom Teunis Brosens, crypto-expert bij ING, niet dat de sector vol inzet op sport. ‘Er zit enige overlap tussen het sportpubliek en de doelgroep van de cryptobedrijven’, legt hij uit. Beide trekken volgens hem overwegend mannen, ‘die eerder 30 min dan 30 plus zijn’. Brosens: ‘En dit is een tendens die je wel vaker ziet in de techwereld: in het begin gaan bedrijven all-out bij het veroveren van nieuwe klanten, ongeacht hoeveel het kost en of ze verlies maken.’ Sportmarketeer Ruud van der Knaap van het bureau Triple Double ziet ‘wat parallellen’ met de opkomst van de mobiele telefoonproviders, die begin deze eeuw overal te zien waren. ‘Maar dat was een wat doorzichtigere markt en iedereen wilde in die tijd wel een mobiele telefoon. Dat is bij crypto wat anders.’ Van der Knaap doelt op de grilligheden die hangen rond cryptovaluta. Zo verloor de industrie, die eind vorig jaar nog op ruim 2,5 biljoen euro werd geschat, begin mei in een week tijd plotsklaps 600 miljard dollar aan waarde. ING-econoom Brosens sluit niet uit dat daardoor een aantal kleinere cryptobedrijven inmiddels heeft afgezien van op handen zijnde deals. ‘Sommige mensen spreken van een cryptowinter’, zegt hij. ‘Dat zou goed kunnen, maar er zijn de afgelopen jaren wel echt een paar grote beurzen ontstaan, zoals Coinbase of Crpyto.com.’ Dat zijn volgens Brosens bedrijven waarmee sportclubs ondanks de recente dip zonder vrees mee in zee kunnen gaan. Sportmarketeer Van der Knaap onderschrijft die woorden. ‘De cryptowereld is here to stay. Dat is duidelijk. Het zit bijvoorbeeld vast aan de blockchaintechnologie en dat wordt nu wel echt mainstream. Veel mensen steken daar geld in. Het is alleen nog wel heel erg volatiel en het is dus lastig aan te geven waar het naartoe gaat.’ Zo leidde de recente cryptodip tot het faillissement van onder meer cryptoplatform Voyager. Het bedrijf had zich toen net vijf jaar gekoppeld aan NBA-club Dallas Mavericks, dat fans had aangemoedigd te handelen via het platform. Het is de vraag of zij hun geld nog terugkrijgen. Mavericks-eigenaar Mark Cuban kwam flink onder vuur te liggen na de ondergang van Voyager. Verder deed FC Twente de wenkbrauwen fronsen na een deal met de cryptomunt Floki; die munt kwam rap op, vooral na de deals met Twente en nog een paar clubs, om vervolgens net zo snel weer in waarde te kelderen. Het gaf de munt de zweem van een zeepbel. Niet voor niets waarschuwde de Autoriteit Financiële Markten (AFM) al vaker voor de risico’s die hangen rond het investeren in crypto. Topvrouw Laura van Geest omschreef de sector recent nog als een gokhal. Ruud van der Knaap benadrukt dat het belangrijk is dat clubs of teams vooraf goed onderzoeken met wie ze in zee gaan, waarbij het de kunst is niet te vallen voor gladde verkooppraat of de verleiding van snel geld. ‘Want je wil niet dat jouw cryptobedrijf als eerste omvalt of wordt gelinkt aan schimmige praktijken. Je moet zorgen dat je met de juiste partijen in zee gaat, zodat je ook je fans de juiste weg wijst in een wereld die ze nog niet zo goed kennen.’ Daar komt bij dat er vanuit het milieuoogpunt nog het nodige is aan te merken op crypto. Nieuwe munten worden gewonnen via het zogenoemde ‘minen’. Hoe meer munten er van een ‘coin’ zijn, hoe lastiger en tijdrovender het wordt om via berekeningen een nieuwe munt te creëren. Niet zelden gebeurt dat minen via energieslurpende supercomputers, die onophoudelijk draaien. Bitcoin verbruikt als populairste munt zo’n 121 terawattuur aan stroom per jaar, zo becijferden onderzoekers van Cambridge vorig jaar. Dat komt neer op de stroombehoefte van een land als Argentinië. Dat gegeven druist in tegen bijvoorbeeld de klimaatambities van de Formule 1; de klasse wil in 2030 klimaatneutraal zijn. Het neemt niet weg dat iedere renstal inmiddels een cryptosponsor heeft. Zo betaalt cryptohandelsplaats Bybit over drie jaar 150 miljoen euro aan Formule 1-team Red Bull voor een prominente plek op de auto van Max Verstappen. Aan het begin van dit seizoen werden de F1-teambazen nog bevraagd over de keerzijden van deals met cryptobedrijven. Stuk voor stuk verdedigden ze hun sponsoren door te betogen dat crypto simpelweg te groot is geworden, waardoor het niet te negeren is door een mondiale sport als F1. Daarnaast zou het technische vernuft in de koningsklasse juist kunnen helpen bij het groener maken van crypto, zei Max Verstappens teambaas Christian Horner. Sportmarketeer Van der Knaap ziet cryptosponsoring niet als bijvoorbeeld de nieuwe tabaksreclame. Oftewel reclame die eerst volop werd omarmd door de sportwereld, tot de schaduwkanten te groot werden en het plotsklaps verdween. ‘Ik kijk daar wat minder zwartgallig naar’, zegt Van der Knaap. ‘Het is een beetje net zoals met online gokken. Het gaat hier gewoon om industrieën die heel snel opkomen, dus heel snel een levenscyclus doorlopen en volwassen worden. Er zitten dan ook partijen tussen die omvallen. Op een gegeven moment komt er dan consolidatie en hou je de sterkste spelers over.’ Voor bijvoorbeeld cryptovoorloper Sparta is het te hopen dat de sector nog een tijdje groeit. De club heeft sinds de aankondiging van de cryptodeal nu ruim vier bitcoins bij elkaar gespeeld, zo is te zien in de online clubportemonnee. Het zou zomaar een toekomstige goudmijn kunnen zijn. En anders heeft de club in ieder geval geen verlies geleden.||https://www.volkskrant.nl/sport/steeds-meer-voetbalclubs-in-zee-met-cryptobedrijven-zegen-of-zeepbel~b79ad3738/
2022-08-01||De wil van Kylian Mbappé is wet bij Paris Saint-Germain||De Ligue 1 heeft als competitie niet de status van de Engelse Premier League of de Spaanse LaLiga, maar geld heeft de grootste club van Frankrijk ten overvloede. Door de schier bodemloze portemonnee van de Qatarese investeerders zijn de mogelijkheden van Paris Saint-Germain zo goed als eindeloos. Geld bepaalt veel, maar niet alles in Parijs. Dat blijkt uit de huidige situatie rondom Kylian Mbappé. Om de superster te overtuigen de club trouw te blijven, heeft hij nu onevenredig veel macht in handen gekregen. Op 23-jarige leeftijd is Mbappé de machtigste speler ter wereld geworden. Zo’n twee jaar heeft het flirten geduurd. Dag na dag prijkte het herkenbare gezicht van de Fransman op de voorpagina’s van de Spaanse sportkranten. Na een poosje leek het niet meer de vraag of Mbappé naar Real Madrid zou komen, maar eerder wanneer. Vanuit de Madrileense club was het ene compliment nog grootser dan het andere. Mbappé stak dan weer zijn liefde voor Real Madrid, de club waar hij al van kleins af aan fan van is, niet onder stoelen of banken. Een pr-nachtmerrie dreigde voor PSG. De club die elke speler op aarde kon betalen, stond op het punt zijn superster – geboren in een buitenwijk van Parijs, zelfs – transfervrij kwijt te raken. Het herhaaldelijk mislopen van de eindwinst in de Champions League, zelfs na 1,52 miljard euro aan transferuitgaven in de afgelopen elf jaar onder leiding van de Qatari, leek de club dan eindelijk op te breken. Al helemaal doordat het schip te veel kapiteins had. Trainer Mauricio Pochettino kreeg het vorig seizoen niet voor elkaar een logische speelstijl te smeden waarin de kwaliteiten van sterspelers Mbappé, Neymar en Lionel Messi allen tot uiting kwamen. Waar Real Madrid al sinds mensenheugenis sterrenensembles tot een winnend geheel smeedt, leek de Parijse sterrenploeg uiteen te brokkelen. Maar de transfersaga kende een verrassend einde. Mbappé veranderde last-minute van gedachte, en verruilde PSG toch niet voor een overstap naar de Spaanse hoofdstad. In plaats daarvan ontving hij een historisch hoog bedrag aan tekengeld (100 miljoen euro) en een salaris van recordhoogte (50 miljoen per jaar) om in Parijs bij te tekenen tot 2025. Nog frappanter dan de duizelingwekkende bedragen die op tafel kwamen, waren de andere concessies die PSG deed om Mbappé binnenboord te houden. Waar de meeste moderne topclubs als een bedrijf worden gerund, heeft PSG juist toegezegd dat Mbappé mag meebeslissen in het beleid van de club. En dat Mbappé het nu voor het zeggen heeft, mag de club weten ook. Enkele weken na zijn contractverlenging brak PSG met hoofdtrainer Pochettino en technisch directeur Leonardo. In hun plaats komen de architecten van het verrassende succes van Lille, dat in het seizoen 2019-2020 tot ieders verbazing PSG van een landstitel afhield. Christophe Galtier, die aan het roer stond bij deze kampioensploeg, is de nieuwe hoofdtrainer. Een Fransman volgt dus de Argentijnse Pochettino op. Met Ángel di María (Juventus) en Mauro Icardi (in de uitverkoop) raakt Messi ook al in de spelersgroep twee van zijn Argentijnse kompanen kwijt. Ook wisselt PSG komend seizoen van speelsysteem. Om Mbappé van elke vorm van defensieve arbeid te ontlasten, gaat de ploeg nu in een 3-4-1-2-formatie spelen. Exact hetzelfde systeem waarin de Franse nationale ploeg rondom Mbappé gebouwd is. Luis Campos, de meesterscout die met de ene na de andere vondst van Lille een spotgoedkope kampioensploeg maakte, is nu verantwoordelijk voor het technische beleid in Parijs. De Portugees is belast met het opbouwen van een logischer selectie dan de voorbije jaren, waarbij de balans tussen sterren, knechten en specialisten hervonden moet worden. Het liefst met een ‘Franser’ gezicht dan in de voorbije jaren. Qua transferstrategie is de nieuwe koers duidelijk zichtbaar deze zomer. Met het binnenhalen van Hugo Ekitiké, een 20-jarige spits van Stade Reims, werd voor het eerst in vijf jaar tijd eens niet in het buitenland gewinkeld, maar in de eigen Ligue 1 gescout. Daarmee is Ekitiké de eerste binnenlandse aanwinst sinds Mbappé in 2017. Door de aankoop van verdediger Nordi Mukiele (24, RB Leipzig), een generatiegenoot van Mbappé in de nationale jeugdteams, is het aantal Fransen verder opgekrikt. Ook sloeg PSG deze zomer meerdere lucratieve aanbiedingen op aanvalstalent Arnaud Kalimuendo (20) af, omdat er nu beloofd is meer aan doorstroming te doen vanuit de sterke jeugdopleiding. PSG mag de macht dan wel aan de sterspeler hebben weggegeven, het beleid lijkt daadwerkelijk duurzamer te worden. Maar het moge duidelijk zijn dat de druk van het winnen van de Champions League nu voornamelijk op de schouders rust van één man: Kylian Mbappé.||https://www.volkskrant.nl/sport/de-wil-van-kylian-mbappe-is-wet-bij-paris-saint-germain~bfaa18ed/
2022-08-01||Polarisatie werkt uitstekend tegen verveling||Tijdens mijn vakantie besloot ik ruzie te zoeken met een jochie van een jaar of 11. Ik zat op de Curva Nord van Stadio Friuli, de thuishaven van Udinese, dat een oefenwedstrijd speelde tegen Chelsea. Prachtig stadion hoor, en hartstikke leuk om Raheem Sterling van dichtbij te zien, maar de wedstrijd kon me niet boeien. Het ging nergens om. Het hoogtepunt van de wedstrijd, een zeldzaam doelpunt van N’Golo Kanté na twintig minuten, miste ik omdat ik bier aan het halen was. Op zoek naar afleiding vond ik een paar stoelen verder een man met dermate blonde zoons dat ik het wel aandurfde om in het Nederlands te vragen of ze ‘ook voor het voetbal waren gekomen’. Dat bleek het geval. ‘Voor welke club bent u?’, vroeg de jongste. ‘Voor Udinese’, antwoordde ik onverschillig. Het jongetje was juist voor Chelsea, want daarvan kende hij meer spelers. ‘Waarom bent u dan voor Udinese?’ Ik had kunnen zeggen dat ik liever geen clubs aanmoedig die zijn gefinancierd door het moordlustige martelregime van Poetin, maar ik hield me in en stelde dat het gezelliger is als de thuisclub wint. Snel werd het 0-2, het jongetje stak provocerend zijn vuist in mijn richting. Dat was het moment dat ik hartstochtelijk supporter van Udinese werd. Toen ze een doelpunt maakten sprong ik zowaar op, ik kon een verbeten ‘lekker voor je!’ richting het blaagje niet onderdrukken. Het spel was op de wagen: het ging nu ergens om. In de slotfase werd het helaas 1-3, het jongetje deed een bloedirritant vreugdedansje. Hoe zwaar het verlies me ook viel, het provocerende gedrag van het ventje redde wel mijn avond. Het is fijn om hartstochtelijk een kant te kiezen, ook al is daar niet echt reden toe. Polarisatie werkt uitstekend tegen verveling.||https://www.volkskrant.nl/cultuur-media/polarisatie-werkt-uitstekend-tegen-verveling~b6574e7f/
2022-08-01||Ik hoopte niet op gezelligheid, ik hoopte dat ze buiten gehoorafstand zouden gaan zitten||We hadden net onze doeken neergelegd en ik klapte de parasol uit, toen een gezin kwam aanlopen over hetzelfde paadje dat wij net waren afgekomen. De vader was een jaar of 50, kaal en had het soort lijf dat je kweekt met een leven lang zuivel. Zijn vrouw liep achter hem. In hun kielzog twee blonde jongens, tieners. Ik wist het al voordat ik ze hoorde praten. ‘Hé’, zei mijn dochter veel te hard, ‘zij zijn ook Nederlands.’ Ik probeerde haar nog tot stilte te manen, maar het was al te laat. De vrouw liep langs. ‘Nu maar hopen dat ze gezellig zijn’, zei ze, alsof ze mijn gedachten probeerde te verwoorden. Gezelligheid was niet waar ik op hoopte. Wat ik wel hoopte: dat ze buiten gehoorafstand zouden gaan zitten, wat in het geval van Nederlandse vakantiegangers toch al gauw een kilometer of 20 is. Dat deden ze niet. In hun wijsheid, die net zo oneindig was als de beschikbare ruimte die het strand te bieden had, kozen ze ervoor om op enkele meters van ons te gaan zitten. ‘Eindelijk’, verzuchtte een van de jongens, ‘Nederlanders’. Eindelijk. Dat dacht ik ook, toen ik in een rustige Franse supermarkt stond en een man luid in zijn telefoon stond te roepen, die op luidsprekerstand stond. ‘Ja, aan je rechterhand! Daar wordt gebouwd! Bij de rotonde moet je rechts tussen twee hekken door!’ Eindelijk – dacht ik ook, toen we aan een lieflijk meertje in het Franse binnenland zaten en er vanaf het water geschreeuw weerklonk van een paar omvangrijke mensen met een opblaaseenhoorn en een opblaaszitbank in luipaardmotief. Eindelijk – denk ik elke keer als ik een gele kentekenplaat zie. Omdat er niets fijner is dan 1000 kilometer en eindeloze uren in een te kleine auto te zitten om uiteindelijk precies dat tegen te komen waarvoor je bent weggereden. Waarom had die jongen eigenlijk ‘eindelijk Nederlanders’ gezegd?, vroeg mijn dochter. We lagen naast elkaar op onze doeken in de spaarzame schaduw van onze parasol. De Nederlandse familie had even op het strand gezeten en ook een duik genomen, maar het werd nu te heet voor ze. Ze maakten zich klaar om te vertrekken. De tassen werden weer ingepakt. Ik kwam niet verder dan ‘ik weet het echt niet’ en nam me voor er later op terug te komen. De vader stond zich om te kleden. Dat deed hij op de Nederlandse manier, zonder handdoek en zonder gevoel voor decorum. Daarom kon het gebeuren dat hij, net toen ik opkeek, bukte om zijn zwembroek uit te doen en ik vol in zijn Hollandse Glorie keek. Eindelijk.||https://www.volkskrant.nl/mensen/ik-hoopte-niet-op-gezelligheid-ik-hoopte-dat-ze-buiten-gehoorafstand-zouden-gaan-zitten~bb3942ba/
2022-08-01||Als protest tegen de kortzichtigheid van boeren en anderen zou ik een gele vlag wel willen gebruiken||Prachtige Sigmund cartoon afgelopen zaterdag in de krant. Die omgekeerde vlaggen maken mij woedend, maar tot nu toe heb ik nog geen passende reactie. De Nederlandse vlag heeft voor mij niets met nationalisme of koningsgezindheid te maken. Ik vlag uitsluitend op 4 en 5 mei. Een nationale vlag is een emotioneel beladen symbool. Misbruik daarvan keert zich tegen de misbruiker. Als protest tegen de kortzichtigheid van boeren en anderen zou ik een gele vlag wel willen gebruiken. Laat iedereen die vindt dat er nu eindelijk oplossingen moeten komen voor de samenhangende problemen van klimaat, energie en overconsumptie een helder gele vlag uitsteken als teken van protest en hoop.André Ligthart Schenk, Winsum In alle protesten rond de gevolgen van de stikstofproblemen, mis ik de stem van dieren en planten. Zij zijn eerst en vooral de dupe, verdwijnen echt en kunnen geen andere plaats of baan zoeken. Wat zouden de varkens, koeien, kippen, eenden en ook de vlinders, bijen en vogels zeggen als ze een stem kregen? En de planten en bomen? Hoezo vinden mensen dat de aarde ondergeschikt is aan hun korte termijn belangen en zucht naar meer? Laten we bij de discussie ook deze stemmen en belangen betrekken. Een gezonde aarde is in het belang van iedereen, niet alleen van mensen.Annerieke Bosman, Amersfoort Esma Linnemann schrijft over angst zoals je verwacht van een feministische vrouw: mannen maken vrouwen angstig. Wat ze niet vermeldt, is dat elk wezen in de kern angstig is. Een baby of een rat in een nieuwe kooi. Door de confrontatie aan te gaan met de wereld wordt angst afgeleerd. Hoe groter de overwonnen angst, hoe groter de groei. Volgens de bekende primatoloog Frans de Waal is de vrouwelijke strategie meer conflictvermijdend en zoeken mannen meer de confrontatie. Het idee dat vrouwen de top moeten kunnen bereiken zonder angst, is anti-feministisch. Vrouwen moeten harder werken omdat ze ook tegen hun eigen natuur vechten, maar ze groeien daardoor ook twee keer zo hard. De angst die Kate Moss overwon tijdens de Calvin Klein fotoshoot in 1992 is precies wat haar tot een supermodel heeft gemaakt.Hans Kellerhuis, Utrecht Spanje is een body positivity-actie gestart om te laten weten dat het strand van iedereen is of je nu dik, dun, littekens hebt, oud, jong, et cetera. Dat is niet zo goed uitgepakt, omdat nu blijkt dat de foto’s gemanipuleerd zijn. Maar buiten dat, ik zie nergens een duidelijk zichtbare man op de foto’s. Zo blijkt maar weer dat het voor mannen niet zo belangrijk is hoe ze eruit zien, en dat zij zich nergens voor hoeven schamen. Zo komen we nooit van die vooroordelen af.Ilona Dekker, Nieuwegein Na de beschamende wedstrijd om de Johan Cruijff Schaal weet ik het zeker. Het opkomende vrouwenvoetbal laat het failliet zien van het huidige mannenvoetbal. Opgefokte mannetjes (miljoenen kosten ze) die bij het minste geringste op een kluitje gaan staan ruzie maken. Eindeloze VAR-pauzes, omdat de scheidsrechter geen beslissing durft te nemen. Een schopje tegen de schenen? Daar ligt er weer eentje rollebollend over de grasmat: oh, oh, oh, wat heb ik een pijn. Wegtrappen van de bal na een fluitsignaal, enzovoorts. Schande. Stoppen ermee en opnieuw beginnen.Pieter Heeres, Assen In de krant van vrijdag 29 juli zag ik het volgende staan: een recensie met bruisend gedanste lofzang op de vagina; een column van Peter Buwalda die begint met: ‘De kut, de kut daar blijf je aan beffen; Sigmund: als ik wil vrijen is ze moe of ongesteld’ Gummbah: ‘Heb je je vagina gewassen?’ Lekker krantje zijn jullie aan het worden zeg.Herman Joosten, Culemborg||https://www.volkskrant.nl/columns-opinie/als-protest-tegen-de-kortzichtigheid-van-boeren-en-anderen-zou-ik-een-gele-vlag-wel-willen-gebruiken~b0a6c966/
2022-08-01||Tweelingen, wist Stanley Kubrick dankzij Diane Arbus, zijn enger dan eenlingen||Het leek ons als kind een van de heerlijkste dingen aan het hebben van een tweelingzus: je outfit op elkaar afstemmen. Alsof je jezelf verdubbelt, alsof er iemand precies zo is als jij, met wie je een verbondje tegen de rest van de wereld hebt – een jaloersmakend tweelingenprivilege. Echt een rotfilm voor tweelingen eigenlijk, The Shining. Hoeveel eenlingen zouden hen na de beroemde horrorfilm met achterdocht of gewoon pure angst hebben bekeken? Zéker als het gaat om jonge, identieke meisjes in dezelfde jurkjes? Hartelijk dank, Stanley Kubrick, hartelijk dank ook Grady-tweeling, met jullie enge gespook in dat verlaten Overlook Hotel. Het is de plek waar de 5-jarige Danny in The Shining moet overwinteren met zijn moeder en vader, die hoopt dat hij als huisbewaarder van een afgelegen hotel van zijn writer’s block afkomt. Dat een voorganger van hem dusdanig krankzinnig werd dat hij zijn vrouw en twee dochters afslachtte met een bijl, baart hem geen zorgen. De kijker wel, natuurlijk. Terwijl Danny’s vader hoe langer hoe waanzinniger wordt in dat akelige hotel, duiken de meisjes (geestverschijningen?) soms plotseling op als het jongetje alleen aan het spelen is. Zelfde lichtblauwe jurkjes, bleke toetjes, bruine haren, zelfde haarspeldjes en lakschoentjes. In de speelkamer. In de eindeloos lange gangen. Stokstijf staan ze, handjes vast. ‘Come play with us, Danny’, zeggen ze in koor. ‘Forever and ever and ever.’ Dit had dus allemaal niet gehoeven, lieve tweelingen. In het gelijknamige boek van Stephen King komen die dochters niet eens spoken. Ze zijn bovendien ‘gewoon’ zusjes, van 8 en 10, ‘cute as buttons’. Tweelingen, besloot Kubrick, zijn enger. Dat wist hij door een andere iconische tweeling, die hij tijdens een expositie van Diane Arbus zag. Twee meisjes, een identieke tweeling, naast elkaar. Zelfde jurkje, zelfde haarband. Extra mooi aangekleed voor een speciaal kerstfeest voor twee- en drielingen. Maar als je langer kijkt, vallen juist door diezelfde kleren de verschillen op. Het meisje links lijkt zwaarmoediger, met haar droevigere ogen. Ze lacht niet zoals haar zusje. Het is precies dat wat Arbus wilde vangen, zei ze zelf: ‘differentness in identicalness’. Wat maakt het nou dat die foto op het eerste gezicht zo’n ongemakkelijk gevoel geeft? Freud schreef in 1919 over het ‘unheimliche’, dat intuïtieve ‘er klopt iets niet’-gevoel dat je soms kan overvallen. Herhaling, zei hij, is een van de dingen die dat kan oproepen. Horrorregisseurs zijn er dus dol op, op spiegels en dubbele deuren, en ook in The Shining onderstreept Kubrick voortdurend de repetitie. Forever and ever and ever. Op het engste moment komt hij met de camera steeds een stapje dichter bij de meisjes. Ze blijken niet zo gelijk als ze eerst leken. Het strikje om de jurk links zit net iets hoger; er zit een onbenoembaar verschil in hun blik. Hetzelfde of anders? De geest moet steeds schakelen. En ondertussen wordt die nog eens overprikkeld door een shot dat Kubrick ertussendoor monteerde. Een totaalshot, waarin dezelfde meisjes liggen, in dezelfde jurkjes, in dezelfde gang, doodstil, hun bloed hoog op de muren gespat, een bijl op de voorgrond. Waar Kubrick zo het unheimliche vergroot, doet Arbus’ foto uiteindelijk juist het omgekeerde. Als je dóór dat eerste ongemakkelijke gevoel gaat en de tijd neemt, went je hoofd aan het hele hetzelfde/anders-concept. En dan zie je bij haar twee individuen, in dezelfde jurk, opgedoft voor een feestje. Verschillend en niet. Fascinerend. Maar niet eng.||https://www.volkskrant.nl/mensen/tweelingen-wist-stanley-kubrick-dankzij-diane-arbus-zijn-enger-dan-eenlingen~b2e868cf/
2022-08-01||LIVE AND LET DIE||This is the finale of a performance I made in de Achterhoek (the Backcorner). The two deers that you see on the banner were first hugged by twelve children – representing twelve different intersections on gender, race, social status and education – then led into a bonfire and burned. LIVE AND LET DIE is a ritualist comment on how humans treat flora and fauna, on consumer culture and how capitalism poisons our relationships with other beings. It has been misunderstood by some critics as ‘adding insult to injury’. They probably wrote their reviews during diner at McDonald’s. All and all it was a nice and productive day confronting other people with their blind spots. Then we went back to Amsterdam.||https://www.volkskrant.nl/cultuur-media/live-and-let-die~bea3c09a/
2022-08-01||Sandra Phlippen toont zich in Zomergasten een fantasierijk en nuchter vrijdenker||Ironisch dat Zomergast Sandra Phlippen zondagavond een van de door haarzelf aangedragen televisiefragmenten zelf niet kon aanzien. Het was ‘mijn moederhart’ dat haar ervan weerhield een gedramatiseerde scène uit Het verhaal van Nederland te bekijken waarin, millennia terug, geknevelde kinderen door de opkomende vloed worden verzwolgen. Hun stam offert ze aan de toornige goden. Opmerkelijk fijngevoelig van de hoofdeconoom van ABN Amro, want hoger dan tot de knieën reikte het water niet en het schreien in doodsnood duurde maar even. Er waren verontrustender filmfragmenten de revue gepasseerd voordat Phlippen (44) in VPRO’s Zomergasten even moest wegkijken. Als hoofd van het Economisch Bureau, een belangrijke denktank van de bank, is zij gewend om ‘in vrijheid’ (zoals ze zelf tegenover presentator Janine Abbring benadrukte) ‘ook negatieve’ toekomstscenario’s te schetsen aangaande kwesties als de wereldeconomie en de klimaatcrisis. In Zomergasten, het schouwtoneel voor persoonlijke interessen, liet Phlippen met de door haar uitgekozen filmfragmenten zien de extremen evenmin te schuwen om haar mensbeeld en maatschappelijke opvattingen te illustreren. Oprecht bezorgd betoonde ze zich om de klimaatcrisis en het ‘falen van het kapitalisme’ om daaruit een uitweg te bieden. Ze liet een stukje zien uit Soylent Green, een doemfilm uit 1973, de tijd waarin het bewustzijn over de naderende milieucrisis dankzij de Club van Rome indaalde. Overbevolking werd als de grootste bedreiging gezien, reden waarom de mensheid werd aangemoedigd vrijwillige euthanasie te ondergaan. Van de stoffelijke resten werd koek gebakken voor de nog levenden. Koekjes van eigen deeg. Om haar intense relatie met haar (bijna even oude) zus te schetsen gebruikte Phlippen een fragment uit David Cronenbergs Dead Ringers, waarin de verhouding tussen twee gynaecologen, tweelingbroers, een bizarre wending neemt, met een bloedrood, lillend, kloppend, kortom bezield orgaan als verrassende onruststoker. De fantasiewereld van de zusjes Phlippen toen die jong waren: Stille nacht, heilige nacht zingen in een Exorcist-achtige setting, en daarbij fantaseren dat een van hen is gestorven. De zussen hebben nog steeds een prima band, vertelde Phlippen. In de Deense film The Square zag zij een metafoor voor de culturele elite die op haar eigen kwetsbaarheid wordt gewezen. Een performance op een galadiner ontaardt daar op gruwelijke wijze: een bonkig breednekkige kerel, acterend als gorilla, bedreigt de tafelgasten en vergrijpt zich aan een van de vrouwen, totdat hij uiteindelijk door lang afwachtende omstanders wordt overmeesterd (en gelyncht?). In die Bokito herkende Phlippen ‘de boze burger’, in de feestvierders de elite die te lang weigert diens woede onder ogen te zien. Phlippens vergelijkingen tussen fictie en werkelijkheid gingen weleens mank (en werden overigens beter onderbouwd dan hier in weinig woorden kan). Maar dat nam niet weg dat Zomergasten een mooi inzicht bood in het fantasierijke en tegelijk nuchtere denkraam van een vrijdenker die Abbring, niet ten onrechte, nog wel eens in de politiek terecht ziet komen.||https://www.volkskrant.nl/columns-opinie/sandra-phlippen-toont-zich-in-zomergasten-een-fantasierijk-en-nuchter-vrijdenker~b79990a8/
2022-08-01||Als volwassenen hun kinderlijkheid hebben verloren, is dat te betreuren||Mijn ene neefje rent vooruit en neemt de steilste stukken van het bergpad en stopt alleen met rennen wanneer iemand zijn naam roept. Voor hem is alles avontuur en bestaat verdwalen niet (en als het al zou bestaan, is het cool). Een stuk achter mij zit mijn andere neefje gehurkt glitterende stenen te zoeken die hij in zijn broekzak stopt, die aan het eind van de wandeling zo vol zit dat zijn broek voortdurend afzakt. Hij gaat volledig op in de wereld van stenen, bloemetjes en dennenappels en loopt alleen verder wanneer iemand zijn naam roept. Ondertussen zing ik liedjes met mijn nichtje (‘wol-niet-lopen’) die in de rugzak zit, en probeer van de drie te leren. Ik ben net als zij in de bergen – ook ik hoor de waterval en ruik de lariksen – maar ik ben ook een beetje in de supermarkt, in Nederland, in mijn hoofd. Aristoteles zag kinderen als gemankeerde volwassenen. Kinderen zijn irrationeel, zwak, en fysiek gezien uit proportie. Ze zijn niet in staat tot het maken van vrijwillige keuzes en ze kunnen ook geen écht geluk ervaren. Ze lijken eigenlijk meer op beesten dan op mensen. De kindertijd is dan ook vooral iets waar je doorheen moet, pas daarna raak je in een waardevolle fase van het leven. ‘Niemand zou een leven kiezen waarin ze de vermogens van een kind zouden hebben, zelfs al zou het een leven zijn waarin je tot het uiterste zou genieten van de dingen waar kinderen van houden.’ Glimmende stenen, steile bergpaden, hoofd schouder knie en teen, knie en teen. Wat stompzinnig. Door kinderen en beesten op één hoop te gooien, maakt Aristoteles het wel erg bont. Maar vergis je niet hoe diep ingebakken het idee is om kinderen te zien als onvolmaakte volwassenen en kinderlijke vormen van geluk te zien als slechts een fase. Een fase waar je, als alles goed gaat, niet meer in terugkomt. Als ik naar mijn neefjes en nichtje kijk, zie ik juist dat zij uitmunten in activiteiten die volwassenen verleerd of vergeten zijn, hebben weggestopt of zogenaamd geen tijd voor hebben. Avonturen zoeken, risico’s nemen, afgeleid zijn, onverantwoorde dingen doen, de fantasie de vrije loop laten, nieuwe dingen opzoeken, grenzeloos blij en verdrietig durven zijn, verdwalen, de tijd verliezen, nergens over nadenken. Het zijn allemaal dingen die belangrijk zijn voor kinderen zonder dat het hen per se sneller op weg naar volwassenheid helpt. Ze zijn waardevol als zodanig, en niet alleen voor kinderen. We zouden kinderlijkheid niet moeten zien als een ‘fase’ waar je doorheen moet. Zoals de essayist Rebecca Solnit schrijft is het ook voor volwassenen iets moois ‘om een beetje te verdwalen en de weg terug te vinden’. Wanneer volwassenen hun kinderlijkheid hebben verloren, is dat niet iets om toe te juichen, maar om te betreuren. Het probleem is dat wij volwassenen het ons niet kunnen veroorloven om onze fantasie alsmaar de vrije loop te laten, voortdurend nieuwe dingen op te zoeken, onze nieuwsgierigheid na te jagen, zorgeloos door de velden te rennen en de tijd te verliezen. We hebben kantoren om naartoe te reizen, vriendschappen om te onderhouden, kinderen om voor te zorgen, honden om uit te laten, kattenbakken om leeg te scheppen, flitsbezorgers om te bellen. Toch zou het mooi zijn, contra Aristoteles, als er meer ruimte was voor kinderlijkheid in de levens van volwassenen. De realiteit is de wereld dat maar weinig toelaat: een wereld waarin geluk en eigenwaarde vaak draaien om werk, waarin vakanties fungeren als burnout-preventie, waarin stress online wordt afgekocht met dingen die we niet echt nodig hebben. De gebrekkige ruimte voor kinderlijk geluk is grotendeels te wijten aan maatschappelijke structuren waar het kleine individu niets tegen kan beginnen, zeker. Maar ook weer niet helemaal. Misschien kunnen wij, gemankeerde kinderen, ook best wat meer ruimte weghakken voor avontuur, impulsiviteit en fantasie, en kunnen we nog heel wat leren van kinderen met ondeugende koppies en zware broekzakken. Fleur Jongepier is filosoof en essayist voor Bij Nader Inzien. Zij schrijft om de week een wisselcolumn met Erdal Balci.||https://www.volkskrant.nl/columns-opinie/als-volwassenen-hun-kinderlijkheid-hebben-verloren-is-dat-te-betreuren~bece98aa/
2022-08-01||Oekraïense graantycoon omgekomen bij Russische raketaanval||De 74-jarige multimiljonair Vadatoersky was de oprichter van Nibulon, een graanbedrijf met zevenduizend werknemers in het zuiden van Oekraïne. Het bedrijf is een belangrijke spil in de Oekraïense graanexport, die in februari werd platgelegd door Rusland en maandag weer op gang kwam door het vertrek van het eerste graanschip sinds het begin van de invasie. Bedrijven als die van Vadatoersky ‘hebben de voedselzekerheid van de wereld gegarandeerd’, zei de Oekraïense president Volodymyr Zelensky zondagavond over de dood van de tycoon. Vadatoersky kreeg in 2007 de onderscheiding ‘Held van Oekraïne’ wegens verdiensten voor de nationale graanindustrie. Zelensky sprak van ‘een van de wreedste beschietingen van Mikolajiv’ sinds het begin van de oorlog. Behalve het huis van Vadatoersky werden flatgebouwen, een school en fabrieken geraakt. Het is onduidelijk of Vadatoersky doelwit was van het Russische leger bij de aanval. Mychajlo Podoljak, een van Zelensky’s belangrijkste adviseurs, denkt van wel. Op sociale media noemt hij de dood ‘een doordachte en voorbereide moord’. Het is volgens hem geen toeval dat een raket precies in de slaapkamer neerkwam van het huis van een van de grootste werkgevers van de Oekraïense graanindustrie. Vadatoersky was een van de eersten die profiteerden van de ineenstorting van de Sovjet-Unie en de komst van het kapitalisme naar Oekraïne. Met Britten en Hongaren zette hij in 1991 een bedrijf op dat hij uitbouwde tot een concern met de meeste landbouwgrond van Oekraïne en een vloot van 81 schepen voor graantransport. Vadatoersky stond met een geschat vermogen van 420 miljoen euro op plek 24 van de lijst rijkste Oekraïners van het zakentijdschrift Forbes. Rusland vernietigde de afgelopen maand al delen van de Oekraïense graanindustrie, onder meer door de verwoesting van grote graansilo’s in de haven van Mikolajiv in juni. Bij de beschietingen werden ook een sleepboot en hijskranen van Vadatoersky’s bedrijf geraakt. Het bedrijf raakte daarnaast silo’s vol graan kwijt in gebieden die ingenomen zijn door Rusland.||https://www.volkskrant.nl/nieuws-achtergrond/oekraiense-graantycoon-omgekomen-bij-russische-raketaanval~b1f8edfb/
2022-08-01||Bartóks Blauwbaard vindt een prachtig duister kasteel in de Arnhemse Melkfabriek||Door de dakramen valt een schemerig licht op de vloer van de onttakelde fabriekshal. De pilaren van cement, de metalen constructies en de graffiti op de muren doen de rest: de vervallen industriële ruimte past als een jas bij de duistere figuur van Blauwbaard. Niets meer aan doen, was de eerste gedachte van operaregisseur Kenza Koutchoukali toen ze cultuurpodium De Melkfabriek in Arnhem betrad. ‘De locatie is indrukwekkend, het decor is in feite al aanwezig.’ Ze plaatste wat woonkamermeubilair in de voormalige fabriekshal en vult de rest van de ruimte tijdens de voorstelling met een slim spel van verschillende kleuren licht, en vooral ook met donker. De aanvangstijd van Bartóks opera Blauwbaards Burcht is daarom op 9 uur ’s avonds gezet, rond het blauwe uur dat langzaam oplost in het duister. De opera, de grootste van de ongeveer tachtig muzikale producties in de Muziekzomer Gelderland, wordt uitgevoerd door het Nationaal Jeugdorkest (NJO). De Muziekzomer begon ooit als educatief podium voor het NJO, een projectorkest van elk jaar wisselende conservatoriumstudenten. Op teenslippers, in croptops en korte broeken druppelen ze binnen voor een repetitie. ‘Superspannend dat er een heel verhaal wordt verteld terwijl je aan het spelen bent’, zegt de Spaanse violist Aina (20), die nog geen enkele opera-ervaring heeft als musicus. Collega-student Marina (20) van het Haags conservatorium is er eerder voor teruggekomen van vakantie. De Hongaarse componist Béla Bartók schreef met Blauwbaards Burcht een korte maar krachtige opera, zijn enige. Zijn librettist boog een volksverhaal over een bloeddorstige hertog om tot een psychodrama van alle tijden. Hertog Blauwbaard brengt zijn nieuwe bruid Judith mee naar zijn kasteel, waar een ‘eeuwig’ en ijzig donker heerst. Judith treft zeven dichte deuren die ze wil openen om het licht binnen te laten. Blauwbaard smeekt haar dat niet te doen, maar ze zet door in naam van de liefde. Blauwbaard zwicht. Achter elke deur treft Judith een andere gruwelkamer, symbool voor geheimen, leugens en herinneringen die een schaduw werpen op hun relatie. De eenakter Hertog Blauwbaards Burcht werd geschreven in 1911 en bevat in tegenstelling tot sommige 19de-eeuwse en oudere opera’s geen lange, uitleggerige scenes. De heldere teksten plus de locatie en de lengte (een uur) maken het werk heel toegankelijk voor een wat jonger publiek, meent dirigent Antony Hermus. Vanaf een bank, een decorstuk, kijkt hij toe hoe de jonge musici hun plaats zoeken in de orkestopstelling. ‘Blauwbaard is ook muzikaal-educatief gezien een geschikte opera’, zegt hij. ‘Er zitten bijvoorbeeld veel dynamische veranderingen en tempoversnellingen in die de musici snel onder de knie moeten krijgen.’ Hermus, al ruim tien jaar betrokken bij het NJO, paste de traditionele orkestopstelling aan om de klank goed te krijgen in de ruimte waar tot 2003 vooral rammelende melkflessen waren te horen. De houtblazers naar rechts, de cellisten wat naar voren, een akoestische puzzel. De korte productietijd en het beperkte budget vroegen om meer creatieve aanpassingen. De originele opera begint bijvoorbeeld met een poëtische maar wat ouderwetse, gesproken proloog. ‘Die hebben we vervangen door een eigen tekst’, vertelt Koutchoukali. ‘We hebben geen acteur ingehuurd, maar laten de tekst uitspreken door drie orkestleden.’ ‘Het is best een heftig stuk, ook muzikaal’, zegt ze. ‘Zowel in de explosieve als in de intieme delen zit heel veel kracht.’ De haast filmische muziek van Bartók legt een extra dramatische laag in het verhaal. ‘Je hoort het onheil naderen. Elke noot, elke maat vertelt iets, en dat stopt geen moment.’ Dat is te horen als Judith de eerste van de zeven deuren opent en Hermus het orkest via een onheilspellende aanloop naar een scène van pure ontzetting leidt. De Sloveense mezzosopraan Barbara Kozelj zet een verliefde Judith neer die gaandeweg steeds meer twijfel uitstraalt, de Nederlandse bas-bariton Marc Pantus wordt als Blauwbaard steeds eenzamer en depressiever. Door het openen van de deuren niet met grote decorstukken maar met licht vorm te geven, weet Koutchoukali te voorkomen dat het stuk al te bombastisch wordt. Ze gebruikt daarbij de hele hal: eerst de donkere flanken naast publiek en orkest, daarna ook de grote lege ruimte achter het orkest. Liefdevolle momenten worden afgewisseld met droevige, terwijl het onheil, vaak als ondertoon in de muziek, nooit ver weg is. Nadat Judith de laatste deur is doorgegaan, blijft Blauwbaard eenzaam achter in de nacht, die nu ook buiten de fabriekshal niet lang meer op zich laat wachten.||https://www.volkskrant.nl/cultuur-media/bartoks-blauwbaard-vindt-een-prachtig-duister-kasteel-in-de-arnhemse-melkfabriek~b86a9246/
2022-08-01||Serviërs in Kosovo komen in opstand tegen Kosovaarse ID-kaart en nummerplaat||Serviërs blokkeerden zondag wegen uit protest, en kregen de volle steun van de Servische president Aleksander Vucic. Iedereen hield de adem in toen Vucic een ‘toespraak tot de natie’ aankondigde. De Navo-missie in Kosovo (KFOR) stond ‘klaar om in te grijpen als de stabiliteit in gevaar komt’. In de overwegend Servische stad Mitrovica, in het noorden van Kosovo, loeide drie uur lang het luchtalarm, en bij de grens werden schoten gehoord. Uiteindelijk besloot Kosovo, na een dringende oproep van de Amerikaanse ambassadeur in Pristina, de maatregel voorlopig met een maand uit te stellen. Dit uitstel werd zondag alom met opluchting begroet. De hoogste buitenlandvertegenwoordiger van de Europese Unie, Josep Borrell, zei te hopen dat alle Servische wegblokkades onmiddellijk zouden worden opgeheven. Dit gebeurde niet. Reuters meldt maandag dat de Serviërs weigeren hun blokkerende vrachtwagens weg te halen, en als reactie daarop zou Kosovo op zijn beurt het uitstel weer hebben opgeschort. Het begon alsnog met het verstrekken van de gewraakte documenten, en zou daarmee doorgaan tot alle barricades zouden zijn weggehaald, aldus de Kosovaarse minister van Binnenlandse Zaken Xhelal Svecla. Twee grensposten bleven gesloten en KFOR-helikopters vlogen rondjes boven het noorden van Kosovo. De toespraak van de Servische president Vucic van zondagavond was minder oorlog-ophitsend dan werd gevreesd, maar gooide wel een beetje olie op het vuur. Aan een oproep af te zien van geweld voegde de president een impliciete dreiging toe: ‘We geven ons niet over. Als ze Serviërs gaan vervolgen, pesten, vermoorden, dan zal Servië winnen.’ Serviërs zijn een kleine minderheid in het door Albanezen gedomineerde Kosovo. Zo’n vijftigduizend etnische Serviërs leven in het noorden van Kosovo, in een enclave met Mitrovica als belangrijkste stad. Deze Serviërs zien de verplichting om Kosovaarse nummerborden en Kosovaarse identiteitsbewijzen te gebruiken als een verraad aan Servië, dat zij nog steeds beschouwen als hun land. Per 1 augustus zou iedereen in Kosovo – Serviërs zowel als Albanezen – dezelfde kentekenplaten en persoonsbewijzen moeten gebruiken. Ook zouden Serviërs die Kosovo willen bezoeken voortaan een extra toegangsdocument moeten hebben, een maatregel die al sinds jaar en dag geldt voor Kosovaren die Servië in willen. Een jaar geleden hadden Servië en Kosovo ruzie over hetzelfde probleem. Ook toen werd de situatie dreigend. Servische straaljagers vlogen demonstratief langs de grens, en Kosovo stuurde speciale politie-eenheden naar het noorden. De maatregelen werden teruggetrokken, en de situatie normaliseerde, tot afgelopen weekeinde. De explosieve situatie is nog altijd een voortvloeisel van de Kosovaarse oorlog van eind jaren negentig. Kosovo was toen nog een Servische provincie en Kosovaarse Albanezen namen de wapens op tegen Belgrado. De Albanezen kregen steun van de Navo. Dankzij Navo-bombardementen met kruisraketten op onder meer Belgrado werd de oorlog in 1999 in het voordeel van de Albanezen beslecht. Kosovo werd in 1999 een autonome Servische provincie, en op 17 februari 2008 verklaarde het zichzelf onafhankelijk. 97 van de 193 lidstaten van de Verenigde Naties hebben sindsdien Kosovo erkend. Van de 27 EU-staten erkennen er 22 het land, dat ligt ingeklemd tussen Servië, Montenegro, Albanië en Macedonië. De vrede in Kosovo wordt bewaakt door de KFOR-vredesmacht die bestaat uit 3.770 Navo-militairen. Een in 2013 door de EU opgezette dialoog tussen Servië en Kosovo heeft tot dusver nauwelijks iets opgeleverd. Servië heeft de onafhankelijkheid van Kosovo nooit erkend en beschouwt het land daarom nog steeds als een afvallige provincie. Het krijgt daarbij in de VN de steun van Rusland en China, die in ruil daarvoor altijd kunnen rekenen op onvoorwaardelijke steun van Servië. Servië is, afgezien van Belarus, het enige Europese land dat weigert mee te doen aan sancties tegen Rusland.||https://www.volkskrant.nl/nieuws-achtergrond/serviers-in-kosovo-komen-in-opstand-tegen-kosovaarse-id-kaart-en-nummerplaat~b6306dd4/
2022-08-01||Terugblik op het EK: wat zegt het dat Engeland heeft gewonnen? En hoe staat Nederland ervoor?||‘In ieder geval het overtuigendste team. Het klinkt misschien wat zweverig, maar de Engelsen straalden de vastberadenheid uit dat ze zich de titel niet zouden laten ontglippen. Op de EK’s en het WK hiervoor eindigden ze drie keer in de halve finale en dit team had zoiets van: we gaan het dit keer wél doen. ‘Maar het begint er natuurlijk mee dat Engeland erg goede spelers heeft. De Engelse competitie is competitiever dan de meeste andere nationale vrouwencompetities, die veelal worden gedomineerd door een of twee clubs. Daardoor zijn ze eraan gewend dat ze voor de punten moeten vechten en dat heeft ze in deze strijd geholpen.’ ‘Dat denk ik wel. In elk geval zeggen de spelers dat over haar en de Engelse pers is werkelijk lyrisch. ‘In Sarina we trust’ is niet voor niets uitgegroeid tot een soort nationaal motto. Iedereen die met Wiegman heeft gewerkt, zegt dat ze heel open, direct en duidelijk is. ‘Ik denk dat het brengen van duidelijkheid en een winnaarsmentaliteit haar voornaamste verdienste is. Dat begon al in het najaar, toen Engeland twee keer met 10-0 won en Wiegman ontevreden was omdat de spelers volgens haar meedogenlozer hadden moeten zijn, vooral voor de goal. Tegelijkertijd geeft ze spelers veel vertrouwen. Zo is ze alle wedstrijden met dezelfde basis gestart en paste ze vaak dezelfde wissels toe, die dan steevast deden waar ze op hoopte: de wedstrijd openbreken.’ ‘Dat het Engelse voetbal al decennia snakt naar een titel, is welbekend. Maar ik vind het toch bijzonder dat dit nu is goedgemaakt door het vrouwenteam, en dan vooral dat een groot publiek dit zo beleeft. Ik denk dat deze titel tien jaar geleden niet zo sterk was omarmd als nu, toen stelde het vrouwenvoetbal toch minder voor. Veel Engelsen zullen nog steeds hopen dat de mannen ook nog een keer de titel winnen, maar het is niet zo dat dit als een reserveprijsje wordt gezien.’ ‘Geen beste. Ik denk dat Nederland het hele toernooi zoekende is gebleven. Al jaren wordt gezegd dat de selectie moet worden verfrist met nieuwe spelers. De kritiek op Wiegman is ook dat ze dat in haar tijd te weinig heeft gedaan. De huidige coach, Mark Parsons, heeft de selectie wel verjongd, maar koos in de basisopstelling toch steeds voor de vertrouwde gezichten. ‘Daar lijkt, zeg ik met een slag om de arm, de rek een beetje uit te zijn. Het is tijd om relatief onervaren nieuwe spelers voor de leeuwen te werpen, maar elke coach stuit op hetzelfde probleem: wanneer? Dit toernooi is het eigenlijk noodgedwongen gebeurd, onder meer omdat Lieke Martens en Sari van Veenendaal geblesseerd raakten. Een lichtpuntje is dat sommige van de nieuwe spelers het uitstekend deden, zoals Daphne van Domselaar, maar de basis van een nieuw, samenhangend team heb ik niet gezien. ‘Zorgwekkend vind ik de manier waarop spelers over hun coach spraken. Jill Roord zei in een interview tegen me dat spelers afhaken bij zijn lange besprekingen en het niet altijd eens zijn met zijn tactische keuzes. Na de laatste wedstrijd zeiden spelers dat Nederland te verdedigend had gespeeld. Ik vroeg hoe dat kan, want de bondscoach zegt juist aanvallend te willen spelen, waarop Daniëlle van de Donk zei: ‘Misschien hebben Mark en ik net een andere betiteling van ‘aanvallend voetbal’.’ Het is te makkelijk om alles aan de coach te wijten, maar dit zijn wel signalen dat spelers en coach niet helemaal op een lijn zitten.’ ‘Een belangrijke ontwikkeling is dat grote clubs uit het mannenvoetbal nu flink investeren in het vrouwenvoetbal. Denk aan Barcelona, Paris Saint-Germain en eigenlijk alle grote Engelse clubs uit de Premier League. De toptalenten raken zo geconcentreerd bij een kleiner aantal clubs, waardoor het voor ervaring op hoog niveau belangrijker dan ooit is om bij die clubs of in ieder geval in die competities te spelen. Dat zie je terug in de groeiende dominantie van die vier landen. ‘Nederland heeft geen topclub die de motor vormt voor een nationaal team, zoals bijvoorbeeld Duitsland, waar meer dan de helft van de basisspelers bij Wolfsburg speelt en die elkaar dus goed kennen. De geroutineerde spelers van Nederland zitten wel bij topclubs, maar die gaan niet allemaal nog jaren mee. Daphne van Domselaar speelt over een tijdje vermoedelijk wel in het buitenland en Kerstin Casparij gaat nu naar Manchester City, maar het is voor het Nederlands elftal belangrijk dat een aantal andere andere talenten die stap ook zet. Het is spannend of dat de komende tijd lukt en of ze het op dat niveau ook gaan redden.’||https://www.volkskrant.nl/nieuws-achtergrond/terugblik-op-het-ek-wat-zegt-het-dat-engeland-heeft-gewonnen-en-hoe-staat-nederland-ervoor~b32f2cd1a/
2022-08-01||Opinie: De leus ‘Help kernwapens de wereld uit’ is urgenter dan ooit – in New York liggen nieuwe kansen  ||De maand augustus is aangebroken. Aan het begin van die maand herdenken we, op 6 en 9 augustus, het funeste gebruik van het kernwapen in Japan aan het einde van de Tweede Wereldoorlog. De vaak blijvende verschrikkingen daarvan voor mens en planeet zijn bekend. Inzet van een kernwapen nu, zelfs op beperkte schaal, zou nog veel grotere gevolgen hebben. Vandaar de breed gedeelde zorg over het uitvoeren van het herhaaldelijk geuite nucleaire dreigement door Poetin en diens militaire leiders in de oorlog met Oekraïne. Maar dat geldt ook voor het opzettelijk of per abuis raken van een kerncentrale in dat land (of in Rusland of Belarus). Daar was in het voorjaar al bijna sprake van. De gevolgen daarvan blijven vaak onderbelicht. Vandaag, 1 augustus , is dan eindelijk in New York de Toetsingsconferentie van het Verdrag over het niet verspreiden van kernwapens, het Non-Proliferatie Verdrag (NPV), begonnen. Twee maal uitgesteld door corona, nu dan toch na twee jaar in het VN-hoofdkwartier. Bijna de hele wereld is partij bij het verdrag, een handjevol onofficiële kernwapenstaten (Noord-Korea, Israël, Pakistan, India) niet. Iran is wel partij, maar er is geen volledig vertrouwen dat dat zo blijft met het zo labiele akkoord tussen de VS, Europa en Iran over nucleaire kwesties en sancties. Dat is al ernstig genoeg gezien de spanningen in die regio’s, maar de gestagneerde nucleaire ontwapening en de nucleaire oorlogsdreiging rond Oekraïne maken de situatie ronduit explosief. Het beeld is somber en de bekende nucleaire klok staat op vlak voor 12. Wat zouden we minimaal moeten willen bereiken op die conferentie en wat kan Nederland daaraan bijdragen ? Ik stel vijf punten voor. 1. Het Non-Proliferatie Verdrag moet worden herbevestigd als een onmisbare schakel in de mondiale veiligheid – hoe cynisch dat mag klinken in een wereld vol oorlog. Een kernoorlog zou het einde van onze planeet betekenen of op zijn minst een ernstige blijvende aantasting daarvan. 2. De norm van het niet-gebruik van kernwapens moet opnieuw worden bevestigd lang na de beroemde en baanbrekende uitspraak van Reagan en Gorbatsjov midden jaren tachtig: ‘A nuclear war cannot be won and should therefore never be fought.’ 3. Als het ware tegen de keer in, moet voortgang worden gemaakt met nucleaire ontwapening om de verplichting daartoe in artikel VI van het Non-Proliferatie Verdrag waar te maken. Hier hebben we inmiddels wel een belangrijk potentieel hulpmiddel en aanjager. Sinds kort is het Nucleaire Verbodsverdrag van kracht, de Nuclear Ban Treaty. Daar zijn rond de honderd landen bij aangesloten, echter Nederland niet, de andere Navo-landen waaronder ook de kernwapenstaten, VS, VK en Frankrijk ook niet, evenmin als China en Rusland. Met dit verdrag worden kernwapens voor landen die deze wapens nu nog niet hebben illegaal verklaard, en worden kernwapenstaten verplicht binnen een strak tijdschema nucleair te ontwapenen. Dat gaat veel (Navo-)landen nog te ver, maar een breed gedeelde norm dat niet alleen kernwapengebruik, maar ook te zijner tijd kernwapenbezit niet legaal is, is wel gesteld. Waarom verbinden we de twee verdragen niet, door bijvoorbeeld een nieuwe horizonbepaling op te nemen in het NPV, dat pakweg in 2035 de verdragen samen moeten worden gevoegd en een wereld zonder kernwapens is bereikt? Naïef? Wellicht, maar zonder ambitie en gedurfde stappen komen we er niet. Anders had de wereld ook geen Chemische Wapens Verdrag of Internationaal Strafhof of een verbod op landmijnen gehad. Niet toevallig verdragen waarin Nederland een sleutelrol speelde. Noblesse oblige, dus ik verwacht van Nederland een leidende en verbindende rol. Uiteraard maken kernwapens deel uit van de militair-politieke strategieën van bondgenootschappen, zoals de Navo en van landen zoals Rusland. Het zal dus nodig zijn over die strategieën waarin kernwapens worden geacht af te schrikken en een oorlog te voorkomen, te spreken – en daarin tot veranderingen te komen. 4. Praktische maatregelen zijn nodig om een toevallige of onbedoelde kernoorlog te voorkomen. Risk reduction, in jargon, is nodig en een discussie over de risico’s van kerncentrales in een gewapend conflict, met regels als gevolg. Daarbij hoort ook een versterkte rol van het Internationale Internationaal Atoomenergie Agentschap (het IAEA) in Wenen. Tot nu toe is dit agentschap niet of nauwelijks geëquipeerd om in oorlogssituaties een rol te spelen, maar je kunt denken aan het stationeren van IAEA-waarnemers bij kerncentrales in oorlogsgebieden. 5. Nederland bepleit een internationale afspraak waarbij landen beloven niet als eerste kernwapens te gebruiken. Nederland heeft vanouds een functie als bruggenbouwer tussen de Navo-landen en de grote groep niet-gebonden landen die veelal kritisch staan tegenover de inspanningen van de kernwapenstaten, de VS, het VK, Frankrijk, maar ook Rusland en China. Laten we die rol opnieuw spelen en waarmaken. We waren in Wenen dankzij een alerte Tweede Kamer aanwezig als waarnemer bij de eerste conferentie van partijen bij de Ban Treaty. In New York zijn Kamerleden aanwezig en ook de civil society, het maatschappelijk middenveld. Dat bestaat nog, al is het geluid minder krachtig dan in de jaren tachtig van de vorige eeuw. De boodschap is nog steeds urgent. Tweede Kamer en de vredesbeweging zullen Nederland en de Navo-bondgenoten kritisch volgen. Laten we deze maand augustus niet alleen herdenken, maar ook vooruitkijken naar, en werken aan een wereld zonder kernwapens.||https://www.volkskrant.nl/columns-opinie/opinie-de-leus-help-kernwapens-de-wereld-uit-is-urgenter-dan-ooit-in-new-york-liggen-nieuwe-kansen~b5fa0ba6/
2022-08-01||Oekraïne wil ook haven van Mykolajiv heropenen • Oekraïne bevrijdt 46 dorpen in provincie Cherson||||https://www.volkskrant.nl/nieuws-achtergrond/oekraine-wil-ook-haven-van-mykolajiv-heropenen-oekraine-bevrijdt-46-dorpen-in-provincie-cherson~bd34cd56/
2022-08-01||Opinie: We vieren Pride ook omdat het nodig is. Achter al die vrolijke gezichten schuilt vaak een pijnlijk verhaal ||Deze week is het Pride Amsterdam. Een feest waarin we volledig onszelf zijn en laten zien dat het hier mag en kan. We vieren Pride ook omdat het nodig is. Achter al die vrolijke gezichten zit namelijk vaak een verhaal. Dit jaar liep ik mee met Rotterdam Pride. Een groot feest vol saamhorigheid, waarbij de groep lhbtqia+-vluchtelingen de meeste impact op me had. Hun verhaal over wat er met hen gebeurt in hun thuisland en hoe blij en uitbundig ze hier zichzelf durfden te zijn, was ontroerend. Maar ook in Nederland zijn we er nog niet, ervoeren Feyenoord en zijn lhbtqia+-supporters. Feyenoord hees voor het eerst de regenboogvlag. Een historisch moment. De haat die er vanuit de eigen achterban ontstond, was ongekend en schokkend. De voetbalwereld is sowieso homofoob. Zoals toen ik het zoontje van een vriendin en zijn vriendje meenam naar FC Utrecht-PSV. Tijdens de wedstrijd kwam het spreekkoor waar ik bang voor was. De mannetjes keken mij verschrikt aan met een gezicht van ‘dit mogen ze toch niet zeggen?, doet dit je geen pijn?’ Ik zei snel: ‘Luister maar niet, het is zo voorbij’. Helaas is het ook buiten het voetbal meer zichtbaar. In mijn woonplaats werd ik laatst uit het niets uitgescholden. En dezelfde week werd er door twee meiden luidruchtig veroordelend over mijn man en mij gesproken, terwijl we gewoon samen op straat liepen. Het deed terugdenken aan een nare ervaring, acht jaar geleden. Mijn man en ik leerden elkaar kennen in Valencia, sindsdien liepen we hand in hand over straat. Dit heerlijke gevoel was echter van korte duur. We wilden op een avond, in Nederland, uiteten om te vieren dat we een maand samen waren. In de trein zaten we te kletsen en gaf hem een korte kus. Een jongeman liep voorbij en flipte: hij begon ons uit te schelden, te bespugen en te bedreigen. Heel beangstigend. Medepassagiers probeerden te helpen. Aangekomen op het station, ging de dader door het lint, sloeg de gearriveerde politie en ging ervandoor. Geschokt stonden we op het perron. Mijn man zei geschokt: ik dacht dat Nederland zo tolerant was.. Toen we aangifte wilde doen op het politiebureau, volgde opnieuw een bizarre situatie. We werden volstrekt niet serieus genomen. Of we het niet te veel hadden uitgelokt? Dat terwijl er getuigen waren en zelfs agenten waren neergeslagen. Vervolgens zei de agent, toen mijn partner geen ID-bewijs bij zich had, dat hij daarvoor een boete kon krijgen. Terwijl we net bedreigd waren. Toen ik vroeg om een agent van de roze-in-blauw-politie (er hing een poster in de hal), zei hij dat hij daarvan nog nooit had gehoord. Sinds dat moment, lopen mijn man en ik niet meer hand in hand. We tonen amper nog affectie naar elkaar in het openbaar. Door de angst, omdat je geen zin hebt continu te na te denken wat je doet, en dat mensen op een of andere manier iets doen wat je kan raken. Veel mensen beseffen niet wat lhbtqia+’ers meemaken en accepteren wat niet oké is. En hoe ik me anders gedraag, alleen omdat ik getrouwd ben met een man. In het dagelijks leven, zoals welke serie ik kijk in de trein en wie er dan naast me zit. Bij de zoektocht naar een nieuw huis keken we heel bewust naar welke stad en wijk. Voelden we ons er veilig? En niet op de begane grond! Want als ik thuis ben, wil ik volledig mezelf kunnen zijn. En wanneer we op vakantie gaan, gaan we alleen naar landen die mijn liefde voor mijn partner niet als zondig of crimineel ervaren. Overal in de wereld staan mensenrechten onder druk en neemt de agressie en onbegrip tegen de queer-community toe. In veel landen is er geen Pride, omdat het verboden is. In veel landen gaan lhbtqia+’ers met gevaar voor eigen leven de straat op om te vechten voor hun rechten. In Amsterdam vieren we deze week Pride voor hen, en voor onszelf. Ik droom over een tijd dat we de Pride niet meer nodig hebben en liefde overwint. Erik van Dam, Den Haag||https://www.volkskrant.nl/columns-opinie/opinie-we-vieren-pride-ook-omdat-het-nodig-is-achter-al-die-vrolijke-gezichten-schuilt-vaak-een-pijnlijk-verhaal~b9cf3353/
2022-08-01||‘Door de stukken die ik schrijf doe ik er voor mezelf nog een beetje toe’ ||In zijn nieuwe huis in Hierden, een dorp aan de rand van de Veluwe, vertelt Ton F. van Dijk over een onverwoestbare gewoonte van zijn vorige hond, een zwarte labrador. ‘Hij was van mijn vriendin en haar ex-man geweest. De laatste twee jaar woonde hij bij ons. De hond was oud en ziek en liep moeizaam. De hele dag lag hij in zijn mand. Als ik hem uitliet, moest ik hem bijna voorttrekken. Maar als we op straat liepen en hij een kat zag, dan schóót hij erop af, alsof hij nog een jonge hond was. ‘Zo voel ik me ook. Als ik nieuws check bij voorlichters en ze reageren met halve antwoorden of onwaarheden, zoals tegenwoordig voortdurend gebeurt, neemt een oude reflex het over. Dan bijt ik me vast. Dan word ik even die zieke hond die fanatiek achter een kat aan gaat.’ ‘Oud-journalist’, noemt Van Dijk (59) zichzelf in zijn bio op Twitter. Daarmee doet hij zichzelf tekort. Met een onregelmatige, maar gestage stroom berichten op de site van HP/De Tijd over integriteitskwesties en misstanden bij de overheid en publieke instanties trekt hij sinds 2017 volop aandacht. Van Dijk is een eenmanspersbureau met een scherp afgestelde antenne voor nieuws. Het schrijven maakte hij zich de afgelopen jaren eigen, hij had het eerder nog niet gedaan. Een van zijn eerste publicaties dwong Europarlementariër Hans van Baalen tot het neerleggen van een commissariaat. Later moest VVD-Tweede Kamerlid Han ten Broeke aftreden door een stuk van zijn hand. De schrik van politiek Den Haag, noemde de NOS hem vorig jaar. Zijn laatste primeurs, over voormalig bestuursvoorzitter Shula Rijxman van de NPO en tv-presentator Jeroen Pauw, bracht hij boven tafel in een podcast op BNR die hij samen met journalist Mark Koster maakt. Als journalist manifesteerde hij zich eerder vooral in de jaren tachtig en negentig, als verslaggever van de actualiteitenprogramma’s Nieuwslijn, Achter het nieuws, Brandpunt en Reporter. Hij werkte daarna twee perioden als directeur en hoofdredacteur voor de Amsterdamse stadszender AT5 en was, zoals de toenmalige EO-voorzitter Henk Hagoort het destijds in de Volkskrant tot afschuw van Van Dijk formuleerde, als bestuurder van de publieke omroep en netcoördinator van het eerste en later het tweede net de ‘machtigste man van Hilversum’. Aan die turbulente periode in de media dankt hij een deel van het omvangrijke netwerk dat hem van tips en informatie voorziet. Van Dijk komt niet vaak meer de deur uit en ontvangt bij voorkeur thuis. ‘En zo hoor ik nog weleens wat.’ Zijn stukken voor HP/De Tijd schrijft Van Dijk merendeels in bed, soms de beste plek om de pijn te onderdrukken. Al veertig jaar lijdt hij aan de ziekte van Bechterew, een vorm van ontstekingsreuma met een grillig en onvoorspelbaar verloop. In 2015 moest hij zijn werk als directeur van Leeuwarden als Culturele Hoofdstad 2018 neerleggen door de ziekte. Een paar maanden later werd hij getroffen door een (levensbedreigende) septische shock en een darmperforatie. In 2016 werd bij hem een tumor in de rechternier ontdekt. ‘Ik ben chronisch ziek en heb vaak veel pijn, maar ik probeer er het beste van te maken en mezelf opnieuw uit te vinden. Schrijven is een vorm van therapie, een uitweg, maar de stukken zijn wel professioneel. Het geeft me veel bevrediging.’ Vandaag is hij in goeden doen. Van Dijk windt geen doekjes om zijn ziektegeschiedenis en spreekt vrijuit over een leven met pijn. Zijn uitdrukkelijke wens: ‘Dit moet géén zielig verhaal worden.’ In de tuin wappert de vlag van Hierden, het dorp waar Haarlemmer Van Dijk in 2020 naartoe verhuisde. In juni kwam het nieuws op hem af. Een straat verderop belaagden boeren met trekkers het huis van ‘stikstofminister’ Christianne van der Wal en haar gezin. Op Twitter en bij Op1 deed Van Dijk verslag van het geweld en de intimidatie, vanuit een dorp waar de boerenprotesten op veel plekken zichtbaar zijn, met leuzen op strobalen en omgekeerde vlaggen. Over die vlaggen heeft hij de laatste tijd veel nagedacht, zegt hij. Ze voerden hem terug naar zijn jeugd, naar zijn opa vooral, een onderofficier bij de marine die in de Tweede Wereldoorlog werd ingezet bij de invasies van Anzio op Sicilië en tijdens D-Day in Normandië. ‘Hij was een trotse marinier. En een held, een van onze bevrijders. De vlag is daarvan het symbool. Ik vind het niet erg dat een boer op een trekker een omgekeerde vlag meeneemt. Maar dat complete wegen ermee worden volgehangen, gaat te ver. Mensen hebben hun leven gegeven voor de Nederlandse vlag. Het is een vaste waarde die ons verbindt. En dat wordt nu misbruikt.’ Zijn grootvader overleed toen Van Dijk 15 was. Het besef dat hij met hem over de oorlog had willen praten, kwam met de jaren. ‘In mijn latere leven ben ik nieuwsgierig geworden naar die periode. Ik heb er veel over gelezen en research gedaan, ook naar de geschiedenis van mijn opa. Want die heeft veel gevolgen gehad voor het leven van mijn vader. En dus ook voor dat van mij.’ Van Dijk schetst het beeld van een rechtlijnige man met onwrikbare principes die ook van zijn zoon militaire discipline verlangde en het gezin domineerde. ‘Hij was zwaar getraumatiseerd door de oorlog.’ Toen zijn opa in 1939 naar Indonesië werd uitgezonden, met de kanonneerboot Soemba, was het de bedoeling dat zijn gezin hem achterna zou reizen. Het uitbreken van de oorlog verhinderde dat. ‘Het gezin kwam op een boerderij in Drenthe terecht. Mijn vader was 3 toen zijn vader wegging en 11 toen die weer terugkwam. Al die tijd hadden ze niets van hem gehoord. Op de boerderij waren Duitse soldaten ingekwartierd. Mijn vader hield er een grote angst voor mensen in uniform aan over. In 1946 stond mijn opa plotseling voor de deur, in uniform. De geharde marinier zag een angstig kind, hij vond zijn zoon een watje. ‘Het ging fout tussen die twee. Mijn vader werd marine-style gedrild als kind. Als hij zonder stropdas aan tafel kwam, kreeg hij geen eten. Dat werkte zo lang door dat mijn vader zelfs op zijn 50ste nog nette kleren aantrok als hij tijdens het klussen door naar de ijzerwinkel moest om spijkers te kopen. Overhemd aan, jasje, stropdas. En thuis deed hij zijn kluskleren dan weer aan. Zo diep zat het. ‘Hij groeide op in een angstige omgeving, met een vader die hem wel even zou heropvoeden. Dat werkte door in de volgende generatie. Ook bij ons thuis was altijd angst voelbaar: angst voor de wereld, angst voor alles. Het ging gepaard met een totaal gebrek aan zelfvertrouwen. Mijn vader kopieerde het gedrag van zijn eigen vader. Hij was toen hij nog jong was autoritair en alles draaide om hem. Die oorlog werkt generaties lang door en heeft ook mij voor een deel gevormd. Mijn broer en ik moesten tot in het extreme rekening houden met anderen, opkijken tegen andere mensen, beleefd zijn.’ Van Dijk vond een ontsnappingsroute. ‘Het heeft me ertoe aangezet om de journalistiek in te gaan. Ik wilde laten zien dat ik niet bang was. En daar heb ik misschien ook wel mijn kritische houding tegenover de macht aan overgehouden. En de journalistiek is een autonoom vak, je kunt iedereen benaderen vanuit een zekere mate van gelijkwaardigheid. Ik zocht het bewust op, om me te ontdoen van de zwaarte die ik van huis uit had meegekregen; de angst voor de buitenwereld.’ Een flinke zet naar de journalistiek was gegeven door een oudere naamgenoot, Ton van Dijk, journalist van onder meer Haagse Post, Nieuwe Revu en Panorama en de man die hem ertoe aanzette om een F aan zijn naam toe te voegen, om verwarring te voorkomen. Als leerling van het Eerste Christelijk Lyceum in Haarlem zag de jonge Ton van Dijk op een dag een krantenadvertentie waarin een stuk werd aangekondigd van zijn naamgenoot over een ontmoeting met de paus. ‘Ik was 15 en maakte de schoolkrant. In de krant zag ik mijn eigen naam staan. Toen wist ik: dit is wat ik wil, ik wil een beroemde journalist worden. En omdat ik van de tv-generatie was, de tv was magisch in mijn ogen, wilde ik naar Hilversum. Ik had een plan en deed er alles aan om het uit te voeren.’ Na een studie politicologie in Leiden werd Van Dijk na een stage tv-verslaggever, werk dat hem onder meer naar de burgeroorlog in Joegoslavië voerde. Hij viel op door zijn bewijsdrift, onverschrokkenheid en fanatisme. Vanaf 2000 zag hij de omroepwereld vanuit een ander perspectief, als bestuurder. ‘Het einde van mijn journalistieke leven’, noemt hij het. Van Dijk was de man die, uiteindelijk met groot succes, de programmering op de drie publieke zenders rigoureus wijzigde en door de invoering van centrale sturing in Hilversum de macht van de omroepen brak. ‘Ik heb het werk zeven jaar gedaan. Het was zwaar. Binnen de publieke omroep was een enorme machtsstrijd gaande. De vraag was wie het voor het zeggen had. Dat was ik, als netcoördinator, een positie die wettelijk was vastgelegd, maar dat werd niet geaccepteerd door de omroepen. Die beschouwden zichzelf als het middelpunt; wij waren in hun ogen de vakkenvullers die alleen maar de uitzendschema’s mochten maken.’ Een ziekmakende omgeving, noemt hij het. ‘De sfeer was vijandig. Mensen werden ook letterlijk ziek, daar. Op een gegeven moment liepen er achttien rechtszaken tegen alle besluiten die we hadden genomen. Ik was meer met advocaten, hoorzittingen en bezwaarprocedures bezig dan met mijn werk.’ Het verzet in Hilversum balde zich samen toen in de Volkskrant een profiel over hem verscheen. Op de voorpagina werd Van Dijk op gezag van EO-voorzitter Henk Hagoort de machtigste man van Hilversum genoemd, op een andere pagina in de krant de man die bepaalde waar Nederland naar keek. ‘Dat was de omslag. De raad van bestuur zag het met lede ogen aan. Zij waren mijn baas, ik was slechts een uitvoerder, maar ik was het gezicht geworden van de veranderingen. Er ontstond een competentieconflict. Ik heb later vaak tegen Henk gezegd dat hij met die uitspraak mijn doodvonnis bij de publieke omroep heeft getekend. Er ontstond zo veel wrijving, het was mijn ondergang.’ Op zijn tandvlees voltooide hij de reorganisatie. ‘Een oud calvinistisch gevoel stak de kop op. Ik moest en zou iets bereiken, mijn doelstelling verwezenlijken.’ Misschien, zegt hij, had hij het spel richting zijn bazen subtieler moeten spelen. ‘Ik was gepassioneerd en temperamentvol, en reageerde soms te emotioneel. Als ik terugkijk moet ik erkennen dat ik zelf erg heftig was. Ik was fel. Hard, confronterend. En soms te hard in mijn oordeel. Daar heb ik spijt van. Ik heb mijn oude baas Ruurd Bierman onlangs excuses aangeboden. Ik stond onder grote druk, maar toch.’ De zwaarste beproevingen moesten nog komen. Zijn ziekte viel hem harder aan dan ooit te tevoren, uitgerekend op een moment dat er een nieuwe wereld voor hem was opengegaan, weg van Hilversum. Als algemeen directeur van het project Leeuwarden als Culturele Hoofdstad van Europa had Van Dijk in Friesland de tijd van zijn leven. ‘Op een dag was ik met mijn vriendin in Aldeboarn om het startschot van de gondelvaart te geven, samen met de burgemeester van Heerenveen. Ik kon niet meer staan van de pijn en ging op de grond zitten. Strompelend haalde ik het hotel. ‘Het ging niet meer, niets hielp en toen kwam de man met de hamer. Mijn lichaam hield ermee op. Vanaf dat moment werd ik alleen maar zieker. In januari 2016 kreeg ik midden in de nacht enorme buikpijn. Je moet naar de dokter, zei mijn vriendin. ‘Meneer, zei de arts, u ziet er heel slecht uit. Ja, zo voel ik me ook, zei ik. Ik had meer dan 40 graden koorts. Ik kreeg te horen dat ik een septische shock had, het was levensbedreigend. Binnen no time hoorde ik sirenes en werd ik afgevoerd. Ik was emotioneel, ik was al zo veel kwijtgeraakt. En waarom? ‘In het ziekenhuis bleek dat ik een darmperforatie had, een complicatie van de medicijnen. Ik moest met spoed worden geopereerd. Toen ik in het ziekenhuis op een brancard werd afgevoerd, kwam er een vrouw met een viltstift achter me aan. Ik moet even je stoma aftekenen, zei ze.’ Geëmotioneerd: ‘Ik kon het niet bevatten.’ ‘Ik werd wakker op dezelfde intensive care waar mijn vader twee jaar eerder was overleden. Zelfde plek, zelfde jasje. De operatie was heel zwaar. Maandenlang kon ik hooguit naar de deur en terug lopen. De revalidatie duurde een halfjaar, maar ik bleef ziek. ‘Aan het eind van het jaar kreeg ik op een dag een mailtje van het ziekenhuis. Het ging over een ontsteking in mijn darmen, die was nog niet verdwenen. En twee: ik had een tumor in mijn rechternier. Dat had ik niet mogen lezen, de arts was in paniek.’ Zijn geluk was Alice, zijn vriendin. Ze verzorgde hem en stond naast hem toen in juli 2020 hun huis in Hierden tot de grond toe afbrandde. Waarschijnlijk was er sprake van brandstichting. Onlangs schreef Van Dijk er een column over, zijn eerste in de papieren editie van HP/De Tijd. Hij relativeerde de brand en legde een link met mensen die er volgens hem veel erger aan toe zijn, oorlogsslachtoffers in Oekraïne. ‘Om half 2 ’s nachts werden we wakker, we hoorden een knal. Alice dacht dat ze mensen hoorde\ lopen. De vlammen kwamen boven de kap uit. We moeten hier weg, gilde ik. Mijn vriendin deed snel een badjas aan, ik pakte mijn telefoon en belde 112. ‘De brand was begonnen bij mijn auto, die stond onder de carport en de vlammen waren overgeslagen naar het huis. Daar stonden we dan op straat, mijn vriendin in een badjas en ik in mijn onderbroek, terwijl de bomen om ons heen als luciferhoutjes in brand vlogen. De buren brachten ons naar een hotel, het was volkomen surrealistisch. ‘Alles zijn we kwijtgeraakt, dat maakt de ervaring zo afschuwelijk. Alles is weg, ook veel spullen van mijn ouders, emotionele voorwerpen die je levensverhaal vertellen. Foto’s, boeken, de helm die ik nog had uit Joegoslavië, allemaal weg.’ Korte stilte. Dan: ‘Maar we hebben het overleefd. Het is superingrijpend, maar je moet het relativeren. Het zou erger zijn geweest als een van onze kinderen iets was overkomen.’ De brand reet oude, ogenschijnlijk geheelde wonden open. ‘Er kwam veel los. Heftige herinneringen. Ik was geen typische oorlogsverslaggever, maar ik ben wel in oorlogsgebied geweest. Ik werd naar Joegoslavië gestuurd, zonder voorbereiding, met een knipselmap. Zoek het maar uit. We zijn er vastgehouden en hebben onder vuur gelegen. Ik dacht dat ik het allemaal had verwerkt, maar dat was niet zo. ‘Door die brand kwam dat allemaal naar boven. Mijn ziekte en de traumatische elementen daarvan, zoals die stoma, die ervaringen in Joegoslavië, het was te veel geworden. Er werd vastgesteld dat ik aan een posttraumatisch stresssyndroom leed, PTSS. Dat is heel rot. Bij het minste of geringste keer je terug naar situaties uit het verleden. Ik voelde me voortdurend bedreigd. Mensen. Geluiden. Situaties. En daar reageerde ik erg emotioneel op, alsof ik elke keer ernstig werd bedreigd, zonder enige aanleiding.’ Vorig jaar is Van Dijk ervoor behandeld in een speciale kliniek, met succes. Twee weken lang werd hij gedwongen de gebeurtenissen uit zijn verleden te herbeleven. ‘Het was superheftig, maar uiteindelijk is de ervaring ontzettend positief. Na die twee weken viel er wat van me af.’ Niet langer verzet Van Dijk zich tegen de beperkingen die zijn ziekte hem oplegt. ‘Ik werd overgenomen door mijn ziekte, ik had het niet meer voor het zeggen en raakte een stuk van mijn identiteit kwijt. Ik verzette me ertegen dat ik mijn oude rol niet meer kon spelen, en dat vergde bergen energie. Ik werd nog zieker, kreeg nog meer last. ‘Inmiddels zit ik in de fase van acceptatie. En contemplatie. Nieuw geluk. Wat kan ik nog wel? Er zijn perioden dat ik bijna niet kan lopen door de pijn, maar ik probeer er het beste van te maken, mezelf opnieuw uit te vinden. Ik heb het leven weer een beetje opgepakt. En het schrijven helpt me daarbij. Door die stukken doe ik er voor mezelf nog een beetje toe.’ De tumor in zijn nier is succesvol behandeld, de vooruitzichten zijn positief. Een stoma heeft hij niet meer nodig. Met zijn vader kwam hij in het reine. ‘We hebben veel over het verleden gesproken, openhartig. Hij steunde me en ik zag hem twee keer per week. In de laatste jaren van zijn leven was hij mijn beste vriend.’ Op de plek van het afgebrande huis in Hierden is een nieuwe woning gebouwd. Tabula Rasa, kozen Van Dijk en zijn vriendin als naam. Een leeg canvas, betekent het, een onbeschreven blad. Van Dijk: ‘Zeg maar een nieuw begin.’||https://www.volkskrant.nl/cultuur-media/door-de-stukken-die-ik-schrijf-doe-ik-er-voor-mezelf-nog-een-beetje-toe~bbb3a918/
2022-08-01||Mensen die zichzelf een zinloze missie opleggen zijn in zekere zin bewonderenswaardig||In 1997 regisseert de Duitse filmmaker Werner Herzog (79) in Japan de opera Chushingura, de muziek is gecomponeerd door Shigeaki Saegusa (80). Tijdens een diner met Herzog en anderen vertelt Saegusa dat de keizer Herzog wil ontmoeten. Herzog geeft aan dat hij niet op beleefdheidsgesprekken met de keizer zit te wachten. Boertig of aangenaam eerlijk, afhankelijk van hoeveel waarde je hecht aan decorum. In Japan geldt zo’n blijk van onverschilligheid echter als een ongekende faux pas en Herzog schaamt zich meteen zo diep voor zijn opmerking dat hij ter plekke het gevoel heeft dat heel Japan is opgehouden met ademen. In die stilte vraagt iemand hem wie hij dan in godsnaam wel zou willen ontmoeten als het niet de keizer is. Zonder na te denken antwoordt Herzog: ‘Onoda.’ De ontmoeting met Hiroo Onoda kwam tot stand. Ruim twee decennia later schreef Herzog hierover een boek van nog geen 130 pagina’s, Das Dämmern der Welt, in het Nederlands vertaald door Marion Hardoar als Het schemeren der wereld. Het is december 1944, de oorlog is ook voor Japan zo goed als verloren, maar verloren oorlogen moeten nog worden uitgevochten, opgeven is immers een schande. Luitenant Hiroo Onoda krijgt van majoor Taniguchi het bevel om zich als voorpost op het Filipijnse eiland Lubang te verschansen tot het keizerlijke leger, dat bezig is aan een tactische terugtocht, weer zal verschijnen. Onoda ontvangt dit bevel omdat hij getraind is ‘in geheime oorlogsvoering, guerrillatechnieken’. Tot 1974 houdt Onoda, die ervan overtuigd is dat de Tweede Wereldoorlog niet is afgelopen, stand op Lubang. Geruchten dat Japan heeft gecapituleerd doet hij af als tactische misleiding door de vijand. Een samenzweringstheoreticus avant la lettre zou je zeggen. Ongeacht de informatie die Onoda in de loop der tijd bereikt die hem zou moeten overtuigen van het onvermijdelijke, is hij vastbesloten zijn missie te volbrengen. Hij ziet in de symptomen van de werkelijkheid slechts een vijandelijke strategie die hem tot overgave moet verleiden. Zelfs zijn broer Toishi, die hem in de Filipijnse jungle komt opzoeken, kan hem niet overtuigen. Herzog schrijft: ‘De realiteit is met verborgen codes uitgerust of codes zijn met realiteit verrijkt, als aderen van erts in gesteente.’ Maar Onoda is natuurlijk meer en vooral ook interessanter dan de alledaagse aanhanger van complottheorieën. Voor die laatste dient de wereld vooral overzichtelijk te zijn; hij maakt altijd ook weer onderscheid tussen hen die het licht hebben gezien en hen die dat nog moeten vinden. Onoda is niet geïnteresseerd in het verlichten van de wereld, al dan niet met behulp van dubieuze theorieën, hij is geïnteresseerd in loyaliteit. Zijn standvastigheid, een vorm van heldendom, kan niet begrepen worden zonder de specifieke context van het Japanse keizerrijk. Na de capitulatie van Japan in 1945 voelde de keizer zich gedwongen in een radiotoespraak te laten doorschemeren dat hij toch geen levende god was, wat iets zegt over de manier waarop zijn onderdanen tot dan toe naar hem keken. Zeker, nogal wat Duitse officieren, soldaten en burgers bleven tot in de lente van 1945 vertrouwen houden in de Führer, in wie zij ook een soort van godheid meenden te herkennen. Maar mij zijn geen gevallen bekend van Duitse officieren die in een uithoek van de Russische steppe het Derde Rijk tot diep in de jaren zeventig zijn blijven verdedigen. Overigens gaat achter het verlangen naar sterke mannen (of vrouwen) – een verlangen waarmee wij nog dagelijks worden geconfronteerd – vermoedelijk altijd de behoefte schuil een godheid te vinden die men kan vereren en in wiens handen men zijn lot kan leggen. Een verschil met Onoda is dat het hedendaagse verlangen naar goden, al dan niet in menselijke vorm, weliswaar nog altijd groot is, maar dat de bereidheid offers te brengen aan de godheid aanzienlijk is geslonken. Men wil de godheid op een koopje. Wat Onoda zo fascinerend maakt, is de volstrekte vanzelfsprekendheid waarmee hij bereid is zijn leven te offeren, een bereidheid die zo groot is dat hij die niet eens meer als offer ervaart. Het offer dat geen offer meer is en de dood die geen dood meer is, omdat men enkel leeft bij de gratie van de keizer, of die van de jungle. Ja, Onoda leest de realiteit als een boek vol met verborgen codes, maar hij blijft bescheiden, hij waant zich niet sterker dan de jungle waarin hij moet opereren. Als Onoda, na op Lubang een kleine drie decennia tevergeefs in militaire sluimerstand te hebben gestaan – wat is tevergeefs? – terugkeert naar Japan, staat het ‘consumentisme’ in zijn thuisland hem tegen. Hij vindt dat Japan zijn ziel heeft verloren en hij verhuist naar Brazilië, waar zijn oudere broer woont, en begint daar een koeienfokkerij. In een waarschuwing vooraf schrijft Herzog dat veel details kloppen en veel details ook niet kloppen, maar dat het hem om iets anders ging. Wat dan? Het is onmogelijk de geschiedenis van Onoda te lezen zonder aan Herzogs beruchtste en beroemdste film, Fitzcarraldo uit 1982, te denken. Een gemankeerde rubberbaron die eigenlijk Fitzgerald heet en Iers is, maar omdat ze in Peru zijn naam niet kunnen uitspreken zich maar Fitzcarraldo is gaan noemen – assimilatie is pragmatisme – leeft voor de opera, in het bijzonder voor de tenor Enrico Caruso, in wiens muziek hij de opdracht ontwaart een operahuis te bouwen in de jungle, in de Peruaanse stad Iquitos, ergens op het drielandenpunt tussen Brazilië en Colombia. Aanvankelijk speelde Jason Robards de rol van Fitzcarraldo, maar halverwege de opnamen werd hij ziek. Klaus Kinski (1926-1991), met wie Herzog verscheidene malen eerder had samengewerkt, verving hem. Uit Kinski’s blik, zijn oplettende ietwat verwaten ogen, spreekt de eenzame bezetenheid van Fitzcarraldo, die net zo veel en net zo weinig thuis is in de jungle als op welke andere plek ter wereld dan ook. Waar Onoda dertig jaar lang zijn best doet zichzelf te camoufleren, banjert Kinski in zijn witte kostuum door de jungle, een missionaris van de opera en van haar grootste zoon Caruso. Fitzcarraldo wil de jungle zijn wil opleggen, Onodo wil één worden met de jungle. Wat hen verbindt is de schoonheid van het vergeefse. Het is vooral de jungle waarin Onoda dertig jaar lang de eer van de keizer heeft verdedigd die de lezer doet denken aan Fitzcarraldo – en daarmee overigens ook aan die andere fantastische film over de jungle en zijn wetten, Apocalypse Now, van Francis Ford Coppola, een film over de Vietnamoorlog, maar opgenomen op de Filipijnen. Fitzcarraldo is gebaseerd op Carlos Fitzcarrald (1862-1897), een rubberbaron die een boot demonteerde en in de jungle over een heuvel liet verschepen naar een andere rivier in het Amazonebekken. Eigenlijk lijkt de film een excuus voor Werner Herzog om tegen alle wetten in een stoomboot, nu niet gedemonteerd maar in zijn geheel, over een heuvel te transporteren. De documentaire over het maken van deze film, Burden of Dreams van Les Blank, is zo huiveringwekkend als de film zelf. De problemen die Herzog en zijn crew ondervonden bij het filmen, en die onderdeel zijn van Herzogs werkwijze, zijn zo gigantisch, dat naar hedendaagse maatstaven het voortzetten van de productie, waarbij diverse gewonden vielen, als een misdrijf zou worden afgedaan. In die documentaire zegt een dan nog jonge Herzog, snor, licht krullend haar, dat hij niet bereid is op te geven, omdat hij dan verder zou moeten leven zonder dromen en dat wil hij niet. Wie over Onoda leest krijgt de jonge regisseur in de Peruaanse jungle in beeld: Herzog dient een andersoortige keizer, zijn fantasie, maar de onontkoombaarheid van het offer geldt ook voor hem. Al moet je daaraan toevoegen dat Onoda zichzelf offerde en dat Herzog, in praktijk, vooral anderen offerde. Je zou Fitzcarraldo kunnen zien als Herzogs poging de Fitzcarraldo in hemzelf ritueel uit te drijven. In een cruciale passage in Het schemeren van de wereld komen dromen weer ter sprake, naar aanleiding van een schrijn die Herzog met Onoda bezocht. Op die schrijn staan de namen van gevallen Japanse militairen, ook van Japanse oorlogsmisdadigers. Herzog schrijft hoe hij aarzelde, maar besloot dat hij als Duitser terughoudend moet zijn in het oordelen over andermans oorlogsmisdaden. En dan schrijft hij: ‘Na het bezoek aan de schrijn zaten we tot diep in de nacht in een park te praten. Was hij destijds een slaapwandelaar of droomde hij het heden, het nu? Op Lubang dacht hij vaak over die kwestie na. Er was geen bewijs dat hij als hij wakker was, wakker was, en er was geen bewijs dat hij als hij droomde, droomde.’ Als Onoda dan eindelijk door een Japanse majoor ervan wordt overtuigd dat zijn missie is volbracht, hoopt hij ‘dat de majoor hem in vertrouwen zou vertellen dat het allemaal een toneelenscenering was, dat ze alleen zijn volharding op de proef hadden willen stellen’. Het zal de tijd zijn en het feit dat een hogergeplaatste hem het bevel geeft zijn missie te staken, die hem na decennia hebben doen besluiten op te geven. Ook voor Herzog zit de realiteit vol met verbogen codes, vol met beproevingen en volharding, de jungle is de plek bij uitstek om die codes te kraken of er zelf door gekraakt te worden. Natuurlijk is Fitzcarraldo ook een film over het kolonialisme – de oorspronkelijke bevolking speelt een belangrijke rol in de film, Herzog benadrukt dat zij zijn ingehuurd als acteur – maar zonder de geijkte morele afkeuring. Als iemand die dromen serieus neemt, beseft Herzog dat de meeste mensen altijd wel in verzoeking zullen komen. Noch over de jungle noch over de beschaving maakt Herzog zich dan ook veel illusies. De beschaving is een opera op een stoomschip, de tenor een godheid, het libretto niet altijd te verstaan, het loopt slecht met haar af, maar de muziek is prachtig en esthetisch gezien is er zonder meer sprake van een sensatie. Onoda maakt zich uiteindelijk eveneens weinig illusies over de keizer, of die nu een levende god is of niet. In de Filipijnse jungle zong hij al die jaren regelmatig een lied om de moed niet te verliezen: ‘Ik mag een zwerver of een bedelaar lijken,/ Maar stille maan, jij bent getuige van de glans van mijn ziel.’||https://www.volkskrant.nl/cultuur-media/mensen-die-zichzelf-een-zinloze-missie-opleggen-zijn-in-zekere-zin-bewonderenswaardig~b7b1ba78/
2022-08-01||Met een gps-halsband kan kat Milou nooit meer verdwalen||Als voordeur in het slot valt, springt Lotje gelijk tevoorschijn uit de schouderhoge struiken naast het huis. Het zoeken is nu nog naar Milou. Hanane Ramdani (39) kijkt op de Google Maps-achtige kaart op haar iPhone en slaat rechtsaf de stoep op. Ze passeert vijf voortuintjes voor ze weer rechtsaf slaat, een woonwijk in Zwolle-Zuid in. ‘Ik vermoed dat ze onder de glijbaan zit’, zegt ze. Maar bij de grauwe speeltuin waar slechts een schommel, glijbaan en wipkip staan, is Milou nergens te bekennen. De satellietfunctie op de kaart moet uitkomst bieden. Na nog een blik op haar telefoon steekt Ramdani haar wijsvinger met roze gelakte nagel naar links: ‘Het is die kant op.’ Het icoontje dat Milou voorstelt leidt naar een steegje dat tussen achtertuinen doorloopt. ‘Miloutje’, roept Ramdani ogenschijnlijk in het wilde weg. Dan klinkt een zacht, miauwend antwoord en wurmt de zwart-wit gestreepte Milou zich onder een schutting door. ‘Daar is ze!’, roept Ramdani. Haar kat is weer terecht. Ramdani volgt haar Europese korthaarkatten, Lotje en Milou, sinds september vorig jaar met een gps-apparaatje. Ze is er mee begonnen nadat haar jongste kat, die Ramdani meestal ‘onze Milou’ noemt, twee maanden vermist was. ‘Toen ik werd gebeld door de dierenambulance dacht ik dat ze hartstikke dood was, maar ze bleek 80 kilometer verderop in Emmen te zitten.’ Om te voorkomen dat de katten nog een keer zouden verdwijnen, schafte Ramdani voor iedere kat een halsband met gps-functie aan. Sindsdien kijkt ze een paar keer per dag op de bijbehorende app op haar telefoon waar de katten zijn. ‘Het heeft me al regelmatig gered’, zegt ze. ‘Sinds die vermissing raakte ik gestrest als ik niet wist waar ze waren. Nu loop ik gewoon naar ze toe als ze ’s avonds nog niet binnen zijn. Ik kan ze zelfs bellen.’ De gps-halsband heeft een paar jaar geleden zijn intrede gedaan onder baasjes van buitenkatten, die waarschijnlijk zo willen voorkomen dat hun kat vermist raakt. Bij katten is dat immers geen zeldzaamheid. In 2021 werden ruim 40 duizend katten als vermist opgegeven, meldt Stichting Amivedi die zich voor vermiste huisdieren inzet. En anders dan de chip die een kat pas kan identificeren als hij weer is teruggevonden, werkt de gps-halsband preventief. De steeds innigere relatie met ons huisdier is de belangrijkste verklaring voor het gebruik van gps-halsbanden, denkt kattengedragstherapeut Maggie Ruitenberg. ‘Ik ben opgegroeid op een boerderij en wij zagen de kat als een muizenvanger die buiten zijn eigen gang ging. Tegenwoordig beschouwen steeds meer mensen de kat als onderdeel van het gezin. Zodra dat gebeurt, ga je je ook zorgen maken om het welzijn van je kat. Dus ik begrijp goed dat mensen dan zo’n gps-apparaat kopen.’ Huisdiereigenaren hebben, net als ouders, verschillende opvoedstijlen, zegt Ruitenberg. ‘Waar de ene eigenaar heel nuchter is en niet alles hoeft te weten, heb je ook huisdiereigenaren die overbezorgd zijn. Net als bij kinderen. Dat is niet per definitie slecht, want die mensen zorgen vaak heel goed hun kat. Maar je moet er een middenweg in vinden. Ook voor een kat kan het lekker zijn om af en toe even zijn gang te gaan.’ Voor Tessa van der Hulst (26) uit Dronten is de halsband met gps-tracker, naast een geruststelling, ook een manier om haar kat Puck beter te leren kennen. ‘Ik weet nu wat zijn favoriete plekje is, namelijk het parkje bij ons om de hoek. En op de dagen dat het regent komt hij amper buiten. Hij is een mooiweerkat, zeg ik altijd.’ Of de komst van de gps-halsband ook voor de kat goed nieuws is, is moeilijk te zeggen, vindt Maarten Reesink, docent mens-dierrelaties aan de Universiteit van Amsterdam. ‘Het zou kunnen dat baasjes met een gps-tracker hun kat juist sneller naar buiten durven doen’, zegt hij. Tegelijkertijd hebben sommige gps-apparaten een functie waarbij de katteneigenaar een signaal krijgt als de kat een bepaald gebied verlaat. En dat zou de vrijheid van de kat weer kunnen inperken, denkt Reesink. Ook kan de halsband waaraan de tracker vastzit riskant zijn voor de kat, zeggen ze bij de beroepsorganisatie voor dierenartsen. ‘Katten kunnen met hun halsband ergens aan blijven hangen en zo zichzelf verwonden’, licht woordvoerder Ashley Paas toe. ‘Baasjes moeten daarom controleren of de bandjes rekbaar zijn of een slotje hebben dat gemakkelijk kan breken.’ Voor de wetenschap biedt de gps-halsband in ieder geval uitkomst. ‘Het heeft hele interessante inzichten opgeleverd over het gedrag van de kat’, zegt Reesink. Dat is goed te zien in de BBC-documentaire The Secret Life of the Cat, waar een maand lang alle katten in een Brits dorp worden gevolgd. Die bleken, tot verbazing van de wetenschappers, allemaal hun eigen routines en vaste routes te hebben, die ze nauwlettend op elkaar afstemmen. Om zelf je kat te volgen moet je een investering willen doen. Naast de halsbanden à 50 euro per stuk, betaalt Ramdani voor de app jaarlijks 140 euro. Daarnaast heeft ze de halsbanden verzekerd voor 4 euro per stuk, per maand. Het verbaast Reesink niet. ‘Huisdiereneigenaren betalen ook duizenden euro’s voor operaties voor hun dier.’ Door onze welvaart en de toegenomen dierenliefhebberij wordt alles wat technologisch mogelijk is voor mensen, uiteindelijk ook beschikbaar voor dieren, denkt Reesink. ‘Ik weet nog dat mijn vrienden voor het eerst een babyfoon hadden. Een gps-halsband is eigenlijk precies hetzelfde.’ Thuis aan de keukentafel in Zwolle laat Ramdani op haar telefoon zien waar haar katten die dag zijn geweest. Een soort spinnenweb aan lijnen tekent zich af. ‘Het is wel grappig om te zien hoe actief ze zijn, maar ik ben geen overbezorgde moeder. De katten staan niet op de kerstkaart, laat maar zeggen.’ Voor Ramdani zijn de gps-halsbanden vooral handige gadgets die ze zich kan veroorloven. Datzelfde geldt voor de futuristische kattendrinkfontein die in de vensterbank staat en die nog het meest weg heeft van een slacentrifuge. ‘Ze schijnen er meer uit te drinken’, zegt Ramdani. ‘Het voorkomt nierstenen.’||https://www.volkskrant.nl/nieuws-achtergrond/met-een-gps-halsband-kan-kat-milou-nooit-meer-verdwalen~b4e9de12/
2022-08-01||Waarom worden er ineens minder kinderen geboren?||Dat kan dus zomaar gebeuren, in de wonderlijke tijd waarin we leven: op internet raakte ik aan de praat met een muis. Gewoon een volwassen vent uit Duitsland die coronavaccins wantrouwt waarschijnlijk, maar wie ben ik om in twijfel te trekken wat ik lees op het internet. ‘@Jikkyleaks’ presenteert zich als een laboratoriummuis. En nu beweerde het diertje: in allerlei landen is het aantal geboortes sterk gedaald. Bij mensen dus, niet bij muizen. ‘Een enorm veiligheidssignaal voor onvruchtbaarheid’, piepte de muis. Want een plotse dip in het aantal geboortes, ruim negen maanden nadat dertigers werden ingeënt, dat kan natuurlijk geen toeval zijn. ‘Maar wat weet ik ervan. Ik ben maar een muis’, aldus Jikkyleaks, wiens berichten erover tienduizenden keren werd gedeeld en gewaardeerd met hartjes. Makkelijk om zoiets weg te wuiven, te negeren, te wijzen op de talloze gedegen studies die aantonen dat coronavaccins geen snars veranderen aan het menselijk vermogen tot voortplanting. Als ik het nazoek, blijkt de muis bovendien te hebben gesjoemeld met de cijfers – foei muis, wat een rattenstreek! Maar wat ik mijn nieuwe donzige vriendje maar niet vertel: helemaal ongelijk heeft hij niet. Ook als ik de echte cijfers erbij pak, zie je iets van een patroon. In het eerste kwartaal van dit jaar werden er in ons land honderden baby’s per maand minder geboren dan een jaar eerder. En niet alleen in Nederland. Ook in Duitsland en Denemarken liep het geboortecijfer begin dit jaar opeens terug. Geen wonder dat zoiets als een lopend vuurtje rondgaat over het internet. ‘Ook in Nederland minder geboortes’, lees ik ergens. ‘Maar het komt niet door de vaccinaties hoor, echt niet.’ (Ik verklap vast: inderdaad, dat komt niet door de vaccins.) Boeiend, hoe een pandemie doorwerkt op zoiets intiems als kinderen krijgen. Negen maanden na de Spaanse Griep van 1918 kukelde het aantal geboortes in tal van landen naar beneden. Zo gaat het meestal, na een pandemie: met al die ziekte, onzekerheid en overvolle ziekenhuizen denken mensen er wel twee keer over na voordat ze aan gezinsuitbreiding beginnen. Daarna, als het gevaar is geweken, komt het herstel en is er een geboortegolf: meer baby’s dan normaal. Gaan die demografische wetten nog steeds op? Aan de ene kant wel. Toen wetenschappers aan het begin van de eerste golf in onder meer Frankrijk, Spanje en Groot-Brittannië peilden hoe jonge stellen aankeken tegen hun babyplannen, zei driekwart toch nog even te wachten. Anderzijds, zoals iedereen weet die net zoals ik in coronatijd probeerde een kat aan te schaffen: massaal werden we huiselijk, toen we de deur niet meer uit konden. En dat laatste effect lijkt in ons land de doorslag te hebben gegeven. Eind vorig jaar meldde het Centraal Bureau voor de Statistiek dat er in 2021 een heuse geboortepiek was: zevenduizend kinderen meer dan in 2020, en met 180 duizend geboortes het hoogste aantal sinds tien jaar. Kennelijk zijn veel stellen, na van de schrik van de eerste golf te zijn bekomen, alsnog de koffer in gedoken, met hun gloednieuwe kat aan het voeteneinde. Vandaar die abrupte daling begin dit jaar! Zoals er na de Spaanse Griep een geboortedip was gevolgd door een geboortepiek, zo gaat het nu precies andersom: extra baby’s, logischerwijs gevolgd door een periode met minder baby’s. Ook in Duitsland en Denemarken was er, voorafgaand aan de huidige daling, een babypiek, blijkt als ik het nazoek. Niks vaccinbijwerking. Dit is gewoon mensenwerk. In landen met minder sociale zekerheid en minder economische coronasteun, zoals Hongarije, Italië, Spanje, Portugal en de VS, ging het precies andersom. Daar daalde het geboortecijfer vorig jaar juist, volgens een recente Brits-Italiaanse analyse. Met als gevolg dat het aantal baby’s in die landen begin dit jaar juist weer opveerde. In Frankrijk van 56 duizend naar 59 duizend per maand. Maar als ik Jikkyleaks de laboratoriummuis opzoek om al dit geruststellende nieuws met hem te delen, tref ik een leeg kooitje. Zijn account is opgeschort, wegens het delen van teveel desinformatie, lees ik. Toch nog in zijn eigen val gelopen. Met dank aan Tanja Traag van het CBS.||https://www.volkskrant.nl/wetenschap/waarom-worden-er-ineens-minder-kinderen-geboren~b6334b44/
2022-08-01||Ik associeerde poëzie met pijn, angst, kwelling, syfilis, heimwee en breekbaarheid||Als kind maakte ik het vaste voornemen om nooit volwassen te worden. Volwassenen schenen me afgrijselijke gewelddadige hypocriete hitsige pafferige onbetrouwbare flemende moordzuchtige cynische vulgaire schepselen. Pas toen ik als twaalfjarige in aanraking kwam met de schilderijen van Vincent Van Gogh, besefte ik dat het mogelijk was om zelfs na je twintigste koortsig, fantasierijk, kwetsbaar, gekweld, bezeten, rauw, dierlijk, heilig, gek en puur te blijven. Helaas kwam ik op mijn dertiende in aanraking met seks en daar moest alles voor wijken. Dat de seksuele activiteiten voornamelijk gebeurden met naargeestige struisvogelkwekers, gewetenloze boomchirurgen, zielloze pistoolschilders en vereenzaamde taxidermisten die vaak al een eind in de vijftig waren, heeft me geen deugd gedaan. Maar wacht, ik loop op de zaken vooruit... Ik kwam al veel vroeger in aanraking met seks. Ik was een extreem zinnelijk kind: rusteloos, jeukerig, geil, roekeloos, vunzig en verwilderd. Op mijn achtste werd ik hartstochtelijk verliefd op de norse, graatmagere visboer van het Sloepenplein. Mijn grootmoeder beweerde dat hij op Clint Eastwood leek, maar ik vond hem veel mooier en stugger en mysterieuzer en edelmoediger dan Dirty Harry. Het was mijn grote droom om de liefde te bedrijven met de visboer tussen zijn dode pladijzen en zieltogende pijlstaartroggen. Op het scherpe verhelderende verpletterende kastijdende ijs, en het liefst met gechoqueerde kleinburgerlijke katholieke protserige West-Vlaamse meubelmagnaten en narcistische makelaars als ooggetuigen. Toen ik mijn begeerte op een dag deelde met mijn beste vriendin, de vlijtige puriteinse apothekersdochter Isabelle, verbrak ze de vriendschap meteen en ze noemde me Satan. ‘Bedoel je Lilith, onnozele geit?’ spuwde ik haar toe. Elke nacht propte de vader van Isabelle onnodige groteske zetpillen in haar mystieke aarsje. Maar dat is een ander verhaal, dat is het verhaal van de vlijtige vileine gehavende apothekersdochter. Ik werd opgevoed door mijn grootouders van De Panne: warme woeste gulle hongerige tomeloze perverse cinefielen die me op jonge leeftijd blootstelden aan Pasolini, Polanski, Zulawski, Pialat, Bertolucci en Fellini. Waarvoor dank! Ik besefte door die prachtige gortige schurende schaamteloze controversiële smerige blasfemische films, al vroeg dat zeemzoeterigheid, Disney-hofmakerij en knellende rolpatronen, kleffe versmachtende bestraffende misogyne nonsens waren, en dat goede seks verschroeiend, verwoestend, vies, vuil, walgelijk, morsig, bloederig en slopend moest zijn. Dus trok ik op een dag mijn stoute schoenen aan en vroeg ik aan de stugge visboer van het Sloepenplein: ‘Wil je vies en ranzig en sadistisch met mij copuleren AUB? Zonder melige woordjes en loze beloften, tussen je wanstaltige opengereten hondshaaien en slijmerige horrorachtige inktvissen die eventueel ook gebruikt kunnen worden tijdens onze seks?’ De visboer grinnikte kort en humorloos, hij zei: ‘Maar kind toch, je bent veel te jong voor mij. Bovendien ben ik getrouwd.’ ‘Gelukkig getrouwd?’ vroeg ik. ‘Natuurlijk niet!’ antwoordde de visboer bitter. ‘Dan zie ik het probleem niet.’ ‘Het probleem is dat je een kind bent.’ Ontgoocheld droop ik af. Met mijn zakgeld kocht ik een citroentaart en vijf chocolade berentemmers. Ik maakte de zondige voedselitems in een mum van tijd soldaat en ik braakte in de fietsenstalling van het sinistere oogziekenhuis. Maar mijn minderjarige genitaliën waren nog steeds aan het kloppen en zinderen, ik moest iets verzinnen om van de onbeheersbare driften en wellust verlost te raken. Gelukkig was er de pedofiele tuinman... De pedofiele tuinman was een lelijke barbaarse bebaarde gebochelde gluiperige snuivende kobold met nekwratten en een stomazakje, maar hij wilde me tenminste bevredigen. Eerst met zijn schoffel, maar daarna ook met zijn vingers. Ik weet nu, als vierenveertigjarige, nog steeds niet of ik de tuinman moet verguizen of hem op een pedestal moet plaatsen. Wellicht geen van beide. Enkele jaren geleden las ik Mijn meneer van Ted van Lieshout. Zijn wijze zachtmoedige genuanceerde relaas van een gelijkaardige ongelijkwaardige relatie tussen een volwassene en een kind heeft me enigszins geholpen. Ben ik getraumatiseerd door die prille seksuele relatie met de pedofiele tuinman? Nee. Ja. Nee. De tuinman was lieflijk, attent, zorgzaam en teder. Maar tegelijkertijd wens ik het geen enkel kind toe om hetzelfde te beleven. Dat ik als puber en jonge twintiger zo destructief en genadeloos heb geëxperimenteerd met gewelddadige seks, prostitutie, zelfverminking en promiscuïteit valt misschien toe te schrijven aan de tuinman. En misschien ook niet. Misschien is het allemaal de schuld van Pasolini en van mijn vader die slordig en wrokkig en hatelijk en liefdeloos was. Mogelijk ben ik verdoemd, zwartgallig, pessimistisch, ontaard, demonisch en verweesd geboren. Net als iedereen. Gelukkig heb ik de poëzie. Ik weet nog hoe woedend ik was toen mijn moeder me als elfjarige Gerrit Achterberg, Marsman en Elsschot door de strot trachtte te rammen. Ik associeerde poëzie met pijn, angst, kwelling, syfilis, heimwee en breekbaarheid. Ik dacht dat dichters frêle, fragiele, broze, schuwe, schuchtere, schichtige, labiele, achterdochtige, opgejaagde, wereldvreemde, aanstellerige, neurotische, hypochondrische, bespottelijke wezens met te weinig substantie waren. En ik wilde net zo graag enorm veel substantie bezitten: monumentaal, autonoom, sterk, stoer, woest, weerbaar, veerkrachtig en robuust zijn. Ondertussen weet ik dat er ook monumentale, autonome, sterke, stoere, woeste, weerbare, veerkrachtige en robuuste dichters bestaan. Maar niet Gerrit Achterberg. Niet Marsman. Niet Elsschot. En zeker niet ik. Delphine Lecompte is dichter en prozaïst, en in de maand juli gastcolumnist op volkskrant.nl.||https://www.volkskrant.nl/columns-opinie/ik-associeerde-poezie-met-pijn-angst-kwelling-syfilis-heimwee-en-breekbaarheid~b53c516c/
2022-08-01||‘Ik vind het leuk op school omdat ik veel vriendjes heb’||‘Ik woon met mijn mama (38), papa (40) en broertje Tjalling (8) in Sassenheim.’ ‘Ik zit op basisschool de Overplaats, in groep 3. Na de grote vakantie ga ik naar groep 4. Ik krijg al veel verschillende vakken. Schrijven vind ik stom, maar rekenen vind ik leuk. Ik vind het erg leuk op school omdat ik veel vriendjes heb. Mijn beste vrienden zijn mijn klasgenootjes Maurits en Thijmen.’ ‘Dat ik bijna elke vakantie vriendjes maak. Hoe dat me lukt, weet ik niet zo goed, dan kom ik ze tegen en dan praat ik gewoon met ze.’ ‘Mijn broer vertelde laatst dat zijn juf in de klas een scheet had gelaten. Zelfs terwijl ik er zelf niet bij was geweest, vond ik dat heel grappig.’ ‘Ik denk dat ik een aap zou zijn. Omdat ik goed kan klimmen en mijn lievelingsfruit een banaan is. Ik vind klimmen leuk, in bomen bijvoorbeeld. Wat voor soort aap weet ik niet, ik denk een kleine.’ ‘Behalve van klimmen hou ik ook van voetballen. Op zaterdag speel ik een wedstrijdje tegen andere clubs, daar heb ik vooral altijd zin in. Nu train ik nog alleen op woensdag, maar als ik 7 ben, ga ik ook op maandag trainen. Op school voetbal ik veel met mijn vriendjes.’ ‘Ik vind de winter en de zomer allebei leuk, ik vind het moeilijk om daartussen te kiezen. In de winter kun je sneeuwpoppen maken en sneeuwballengevechten houden, maar in de zomer kun je lekker zwemmen. Ik houd meer van warmte dan van kou, maar té heet vind ik ook niet fijn.’ ‘Ja, ik ben nu ook verliefd op een meisje. Ze zit in mijn klas. Ze was ook verliefd op mij, maar nu niet meer. ’ ‘Dan zit ik op de middelbare school, denk ik. Ik weet nog niet waar ik later wil wonen, maar het liefst naast mijn allerbeste vriend. Mijn grootste droom is dat ik door Ajax word gescout, en mijn vrienden ook. Het zou de beste dag ooit zijn als we dan allemaal samen in het eerste team een wedstrijd zouden spelen. Ik ben nog nooit naar een wedstrijd van Ajax wezen kijken, maar mama en Tjalling wel. Dat wil ik zelf sowieso nog een keer.’||https://www.volkskrant.nl/mensen/ik-vind-het-leuk-op-school-omdat-ik-veel-vriendjes-heb~b4aa33fe/
2022-08-01||Ik kreeg een plek aangeboden in het graf van goede vrienden. Ik kom straks dus naast Rob te liggen||Kort nadat ik ongeneeslijk ziek was verklaard, nodigde ik mijn huisarts thuis uit voor een gesprek over euthanasie. Ik zit al decennialang bij een lieve huisarts. We raakten in gesprek over de jaren tachtig, toen aids verpletterende gaten sloeg in de homowereld. Toen mijn huisarts veel jonge homo’s moest begeleiden op de gruwelijke weg naar hun spoedige einde. Ze denken dat een huisarts zoiets professioneel wel aankan, maar ik vond het verschrikkelijk, bekende hij. Het waren de wilde jaren van de Reguliersdwarsstraat in volle glorie – het Amsterdamse straatje met een paar homokroegen en -disco’s, door de gemeenschap bijdehand omgedoopt tot Rue Vaseline. We dansten er op de rand van de vulkaan. Tussen de hossende pierewaaiers keek je steeds vaker de dood in de ogen. Je zag het meteen. Van de ene dag op de andere wist je: die heeft het ook. Sommigen schreeuwden het van de daken: ik heb AK, heb jij ook AK? AK betekende: Aids Kanker. Meestal waren ze binnen een paar maanden dood. Terwijl de ene bevriende barkeeper na de andere scharrel stierf, feestte ik door, net als veel anderen. Het was een manier om te overleven. Er was voor ons geen alternatief om aan de mensonterende realiteit te ontsnappen, behalve zelfmoord, en dat zou oneerlijk zijn geweest tegenover de vele moedige medehomo’s die bezweken. Zelf ben ik er vaak bang voor geweest, en één keer echt, na een lange en hete zomer in New York. Terug in Nederland liet ik een aidstest doen. Dat was doodeng. Het duurde een week voordat je het doodvonnis kreeg, of werd vrijgesproken. Ik werd vrijgesproken. Dat gold niet voor mijn unieke vriend Rob. De man die mij als geen ander heeft laten nadenken en aan het lachen heeft gemaakt. Tot op het laatst hield hij zijn ziekte verborgen, ook voor mij, omdat hij wilde dat iedereen normaal tegen hem bleef doen – dat was in die tijd alles behalve vanzelfsprekend. De laatste weken voor zijn dood waren intens en liefdevol, de begrafenis was de mooiste die ik ooit bijwoonde. Zijn grote liefde, die nu nog steeds mijn vriend is, heeft me een plek aangeboden in hun graf. Het ligt onder een troostrijke boom op een prachtige begraafplaats. Ik kom daar straks dus naast Rob te liggen. Mijn huisarts zal mij euthanaseren wanneer ik dat wil en dat is wel een fijne gedachte, nu ik net veel te lang doodziek ben geweest van een simpele ontsteking. Ik moet het zien als een verzekeringsclausule. Dus nee, ik ben niet bang voor de dood. Ik verheug me erop. Ik verheug me vooral op Rob. Ik weet precies wat hij zal zeggen als ik binnenkom: ‘Nou zeg, dat werd tijd. Zachtgekookt eitje? Boterham met pindakaas erbij?’||https://www.volkskrant.nl/mensen/ik-kreeg-een-plek-aangeboden-in-het-graf-van-goede-vrienden-ik-kom-straks-dus-naast-rob-te-liggen~b915fb32/
2022-08-01||Arbeidsrecht op de schop: baas moet betalen voor scholing en mag bijbaan niet verbieden||Om de arbeidsvoorwaarden van werknemers voorspelbaarder en transparanter te maken, wordt maandag nieuwe arbeidswetgeving van kracht. Deze dwingt werkgevers om hun werknemers beter te informeren over onder meer arbeidstijden, ontslagprocedures en verlofregelingen. Daarnaast mogen zij bijbanen niet zonder meer verbieden en draaien zij op voor de kosten van verplichte scholing. De nieuwe regels vloeien voort uit een voorstel van de Europese Commissie. Die wilde de circa 200 miljoen werkende Europeanen, met name die met een flexcontract, beter beschermen en meer zekerheid bieden. Nederland was er laat bij om de in 2019 voorgestelde richtlijnen in nationale wetgeving om te zetten. Eind juni passeerde de wet in de Eerste Kamer, maandag treedt ze in werking. Precies een dag voor de uiterste deadline van 2 augustus waarop alle EU-landen dit proces moeten hebben afgerond. Die korte aanlooptijd en het feit dat de wetswijziging in de zomerperiode komt, stelt ondernemers voor een uitdaging die door te voeren, zeggen werkgeversorganisaties VNO-NCW en MKB-Nederland. Volgens arbeidsrechtadvocaat Pascal Besselink van DAS hebben veel werkgevers de regels zelfs helemaal nog niet ‘op het netvlies’. ‘Met name in het mkb weten veel werkgevers er niet vanaf of denken: die papieren tijger zal wel loslopen. Dat is gek, want we hebben het over verregaande veranderingen.’ Het grootste twistpunt verwacht hij op het gebied van scholing. Werkgevers die investeren in verplichte opleidingen van hun werknemers, bijvoorbeeld voor veilig werken, kunnen daarvoor vanaf maandag geen terugbetalingsregeling meer afsluiten waarin zij vastleggen dat werknemers bij vertrek een gedeelte van de scholingskosten moeten terugbetalen. Daarnaast moet de opleiding plaatsvinden onder werktijd. Er zijn wel enkele beroepen met dure opleidingstrajecten die van deze richtlijn zijn uitgezonderd, zoals die van advocaat. ‘Maar het is niet uitgekristalliseerd wanneer een opleiding wel verplicht is en wanneer niet’, stelt Besselink. Sterker nog: van de lijst met uitzonderingen die het ministerie onlangs opstelde, zijn volgens de arbeidsrechtadvocaat twee verschillende versies in omloop. ‘Dat de wetgeving nog veel losse eindjes kent, betekent dat de discussie over de uitwerking ervan nu in de praktijk gaat plaatsvinden’, stelt hij. ‘En dat leidt ertoe dat er veel zaken voor de rechter zullen komen.’||https://www.volkskrant.nl/nieuws-achtergrond/arbeidsrecht-op-de-schop-baas-moet-betalen-voor-scholing-en-mag-bijbaan-niet-verbieden~b37231f1/
2022-08-01||Vluchtelingenwerk naar de rechter om oplossing asielcrisis af te dwingen||Begin juli kondigde Vluchtelingenwerk aan naar de rechter te stappen als asielzoekers op 1 augustus niet volgens de minimale wettelijke vereisten worden opgevangen. De situatie is volgens de organisatie sindsdien nog verder onder de humanitaire ondergrens gezakt. De afgelopen weken sliepen honderden asielzoekers in het gras buiten het aanmeldcentrum in Ter Apel, geeft Vluchtelingenwerk aan. ‘Anderen verblijven sinds enkele maanden in crisisnoodopvanglocaties zoals tenten en sporthallen met veldbedden. Duizenden wachten al bijna een jaar op verbetering in noodopvanglocaties als evenementenhallen en tentenkampen. In de opvang ontbreekt het op veel plekken aan de meest basale voorwaarden, zoals fatsoenlijk eten, een bed, voldoende schone sanitaire voorzieningen, privacy en bescherming tegen weersomstandigheden.’ Al maanden verkeren het Rijk en gemeenten in een impasse over de vraag wie verantwoordelijk is, geeft Vluchtelingenwerk aan. Met een uitspraak van de rechter zegt de belangenbehartiger van asielzoekers en vluchtelingen deze impasse te willen doorbreken. ‘Na het Veiligheidsberaad op 18 juli herhaalden gemeenten dat de crisisnoodopvang op 1 oktober zal stoppen. Zij wijzen er terecht op dat deze opvangcrisis niet het gevolg is van een vluchtelingencrisis, maar van politieke keuzes waardoor het asielsysteem al jaren in permanente staat van crisis verkeert.’ Een van de oorzaken van deze impasse is een gebrek aan doorzettingsmacht bij het Rijk, vindt de organisatie. ‘Vrijblijvende verzoeken aan gemeenten om opvanglocaties aan te dragen hebben onvoldoende effect. Een wetswijziging die het Rijk in staat stelt opvanglocaties aan te wijzen is in de maak, maar de tijd om dit af te wachten is op.’ Daarnaast wil het kabinet volgens Vluchtelingenwerk tegemoetkomen aan de wens van sommige gemeenten om uitsluitend nog Oekraïense vluchtelingen op te vangen. Tot nu toe waren er ‘logische praktische en juridische’ redenen voor de aparte opvang van Oekraïners, stelt Vluchtelingenwerk. De organisatie is echter ‘met stomheid geslagen’ dat het onderscheid tussen vluchtelingen op basis van nationaliteit straks mogelijk wordt genormaliseerd. ‘We hopen dat geen enkele gemeente hier gebruik van wil maken. Dit raakt aan artikel 1 van onze grondwet.’ Vluchtelingenwerk legt op dit moment de laatste hand aan een dagvaarding die binnen drie weken wordt verstuurd. Het ministerie van Justitie en Veiligheid snapt het besluit van Vluchtelingenwerk om naar de rechter te stappen. Dat laat een woordvoerder van het ministerie weten. Ook het ministerie vindt dat de opvang van asielzoekers niet goed is. Staatssecretaris Eric van der Burg (Asiel) noemde in een Kamerbrief van donderdag de situatie in Ter Apel ‘onhoudbaar’. Er wordt al lang ‘keihard gezocht naar oplossingen, voor zowel de korte als de lange termijn’, zegt de woordvoerder van het ministerie van Justitie en Veiligheid in een reactie. Daarnaast is eerder een nationale crisisstructuur geactiveerd, waarbij de Ministeriële Commissie Crisisbeheersing (MCCb) bevoegd is namens het kabinet maatregelen te nemen om de crisis zo snel mogelijk aan te pakken. Daarbij kan worden gedacht aan het regelen van grote cruiseschepen voor asielzoekers, waartoe recent is besloten. VluchtelingenWerk noemt het echter ‘een absurd idee’ om vluchtelingen op zee op te vangen. ‘Er is geen onderzoek voor nodig om te bedenken dat je mensen die zijn gevlucht voor oorlog en geweld dat niet aan kan doen. Het opvangen van vluchtelingen doe je als samenleving en niet van een afstandje op zee.’ De laatste tijd zijn er veel extra crisisopvangplekken bijgekomen, benadrukt de woordvoerder. Van de 5625 plekken die de veiligheidsregio’s voor 1 oktober moeten regelen, zijn er nu ruim 4100 gerealiseerd. In Den Haag, Delft en Voorschoten opent het COA de komende anderhalve week opvanglocaties waar plek is voor in totaal achthonderd mensen. Daarnaast lopen er volgens de woordvoerder vergevorderde gesprekken over zowel nieuwe asielzoekerscentra als aanmeldcentra. Maatregelen voor de lange termijn moeten voorkomen dat de huidige opvangcrisis voor asielzoekers zich herhaalt, zegt de woordvoerder.||https://www.volkskrant.nl/nieuws-achtergrond/vluchtelingenwerk-naar-de-rechter-om-oplossing-asielcrisis-af-te-dwingen~bfb94499/
2022-08-01||‘Niets te vreten, niets te zuipen: Heil Hitler!’||Het ergst zijn Hitlers recente opmerkingen over de oorlog in het Oosten: ‘Zeer tevreden en optimistisch.’ Ook heeft hij gezegd dat onder onze bondgenoten de Finnen bijzonder dapper zijn, en vooral ook de Japanners natuurlijk, die eveneens vanuit een levens­beschouwing vechten. Dat doen de bolsjewieken overigens ook. Het dapperst zijn evenwel de Duitsers, in het bijzonder de SS, aangezien die geen christelijke remmingen kennen. In de toekomst zal hij erop toezien, dat dit laatste voor alle Duitsers zal gelden. Een goeie mop. Een man in de tram zegt: ‘Niks te vreten, niks te roken, niks te zuipen – Heil Hitler!’ Omdat hij het blijft zeggen, komt de conducteur die hem beveelt zijn mond te houden, anders zal hij hem laten arresteren. Als hij toch doorgaat, laat de conducteur de tram stoppen en haalt hij er een politieagent bij. ‘Wat heeft u gezegd?’ ‘Niks!’ Hij vraagt het de ene na de andere passagier. De eerste: ‘Ik sliep.’ De tweede: ‘Ik zat de krant te lezen.’ De derde: ‘Ik was in gesprek.’ De vierde: ‘Ik ben doodop en heb niets gehoord.’ De politieagent vertrekt weer en de tram rijdt verder. De man zegt: ‘Niks te vreten, niks te zuipen, niks te roken, maar Volksgemeinschaft prima.’||https://www.volkskrant.nl/cultuur-media/niets-te-vreten-niets-te-zuipen-heil-hitler~bc4cefb3/
2022-08-01||Door de oorlog in het buurland laten West-Europese toeristen Polen links liggen||Stadsgids Brian Spoorendonk zigzagt soepel tussen de voetgangers op de Grodzkastraat in Krakau, gevolgd door een sliert toeristen op de rode, witte en blauwe fietsen van zijn Nederlandstalige fietstourbedrijf. Zonder zijn fietsbel te gebruiken, want dat mag niet, legt Spoorendonk de Krakause fietsetiquette uit. ‘Op de stoep zijn we te gast.’ De fietsers slalommen om hun medetoeristen, zo vaak dat je niet zou zeggen dat de Poolse stad bezoekers tekortkomt. Maar Spoorendonk schetst een somber beeld. Op 24 februari kwamen de eerste annuleringen binnen, zegt Spoorendonk, die enkele jaren terug zijn ict-baan in Rotterdam inruilde voor een bestaan als stadsgids in Centraal-Europa. ‘80 procent zegde af. Eerst noemden mensen angst voor de nabije oorlog als reden, later schreven ze dat ze geen vakantie wilden vieren tussen grote groepen vluchtelingen.’ Sindsdien is er weinig veranderd. ‘Er is een kleine klim, maar nog steeds veel minder dan normaal. April was een goede maand, omdat het voor de meesten toen te kort dag was om kosteloos te annuleren.’ Schoorvoetend kwamen ze alsnog, vertelt de stadsgids. ‘Vervolgens zijn ze verrast dat het leven hier heel normaal is.’ ‘Keer op keer onderstrepen we dat Polen veilig is’, zegt Przemyslaw Marczewski, woordvoerder bij de Poolse Toerisme Organisatie (PTO). ‘En er is geen probleem met Oekraïense vluchtelingen. Er zijn geen kampen.’ De opvang van vluchtelingen vindt al sinds het begin van de Russische invasie grotendeels plaats in de privésfeer, bij familie, vrienden en vrijwilligers (Krakau huisvest 50 duizend Oekraïners op 800 duizend inwoners). De geruststellende woorden van de PTO komen niet overal aan. Spoorendonk: ‘Familie en vrienden van de deelnemers aan mijn tours zeggen: ‘Polen, zou je dat wel doen?’’ Voor de deur van Mijn Krakau Tours hangt deze ochtend een ontspannen sfeer, terwijl de toeristen binnendruppelen. Spoorendonk verwacht er vandaag acht. ‘In normale tijden hebben we dagelijks vier groepen van vijftien.’ Voor Judith Plooijer en haar zoon Thom is het de eerste keer in Polen. Krakau stond al langere tijd op het verlanglijstje voor de twee uit Loon op Zand. Een verrassende keuze, vond haar omgeving. ‘Maar vooral omdat het geen Rome of Barcelona was. De oorlog en de vluchtelingen, dat leeft niet zo bij ons.’ Patrick Verdoold en zijn vrouw Jolanda hadden eigenlijk in Sri Lanka moeten zitten, maar annuleerden hun vakantie wegens de onrust in dat land. Nu reizen ze door Europa. ‘Ik heb wel nog even gegoogeld, bijvoorbeeld of vluchtelingen overlast veroorzaken. Maar daar lees je niets over.’ Alleen de zus van de Belgische Catherine Wijns, die met haar echtgenoot en twee dochters meefietst, twijfelde voor vertrek of Krakau een veilige bestemming was. ‘Prachtig’, ‘veel historie’, zeggen de deelnemers enthousiast tussen de verhalen van Spoorendonk door, die op luchtige toon de ingewikkelde Poolse geschiedenis ontwart (over de Pools-Litouwse Gemenebest tussen de 16de en 18de eeuw: ‘Een soort Game of Thrones’). ‘Normaal gesproken moet je hier echt een plekje zoeken met je groep,’ zegt Spoorendonk op het centrale Rynek Główny, het grootste middeleeuwse stadsplein van Europa. Het historische centrum kwam in tegenstelling tot veel andere plekken in Polen ongeschonden de oorlog door, wat het tot een populaire bestemming maakt. Vóór corona ontving Krakau meer dan 14 miljoen bezoekers per jaar. Ook ligt de stad vlak bij het voormalige concentratiekamp Auschwitz-Birkenau; het museum trok vóór de pandemie 2 miljoen bezoekers per jaar Niet alleen bij Nederlandstalige tours is de afgenomen interesse merkbaar. Stadsgids Tomasz Walczyk draait 10 procent van zijn normale hoeveelheid tours. Samen met zijn vrouw Małgorzata (en kat Raduś) heeft hij een klein bedrijf, Slow Tours Poland. Ze bieden rondleidingen in het Engels, Spaans en Italiaans. Spanjaarden en Italianen blijven massaal weg. Italiaanse media creëren een beeld van Polen als een gevaarlijk land, vindt Walczyk. ‘Mensen hebben daarbij ook negatieve vooroordelen over vluchtelingen.’ Hij ziet dit beeld niet snel veranderen. ‘We kunnen moeilijk mensen in Amsterdam en Rome van de straat plukken.’ Walczyk doet er voor het eerst Poolse tours bij, want Polen komen nog wel naar Krakau. Grotere bedrijven constateren dit ook. Jacek Legendziewicz, eigenaar van drie hotels en twintig tourbussen, ziet veel landgenoten. Maar vooral in het weekend. ‘Dan hebben we bijna honderd procent bezetting. Doordeweeks is het 20 procent.’ 71 procent van de Polen gaat deze zomer in eigen land op vakantie, meldt de PTO trots. Maar hun gedrag is veranderd door de gierende inflatie en hoge brandstofkosten: Polen gaan korter op vakantie en besteden minder. Ze besparen ook op gidsen, zegt Walczyk. ‘Wij zijn de zwakste schakel.’ Klein leed in vergelijking met de oorlog in het buurland, maar wrang is het wel. Voor de toerismesector moest de zomer van 2022 de voorgaande twee jaar goedmaken. En de Poolse economie heeft het moeilijk, mede door de steun aan Oekraïense vluchtelingen. Volgens een rapport van het aan de overheid gelieerde Pools Economisch Instituut ondersteunde 77 procent van de Poolse bevolking de afgelopen maanden Oekraïners, met bij elkaar een bedrag van ruim 2 miljard euro. De staat investeerde nog eens 3,5 miljard, samen goed voor 1 procent van het Poolse bruto binnenlands product. ‘Mensen kunnen ons weer steunen door te komen’, zegt de PTO. Spoorendonk blijft vrolijk, maar heeft dit jaar ‘eigenlijk al een beetje opgegeven’, zegt hij na afloop van de tour. ‘De eerste annuleringen voor september komen al binnen.’ Onlangs stak een nieuw probleem de kop op: tot eind september schrapt Transavia alle vluchten tussen Eindhoven en Krakau (normaal gaan ze vier keer per week) vanwege de vliegveldproblemen in Nederland. ‘Misschien trekt het nog bij. Afgelopen weekend was het weer net iets drukker.’ Stadsgids Walczyk wandelt verder tussen de historische gebouwen van het Rynek Główny en hoopt op betere tijden. ‘Het belangrijkste is dat Oekraïne overwint. Daarna wordt alles beter.’||https://www.volkskrant.nl/nieuws-achtergrond/door-de-oorlog-in-het-buurland-laten-west-europese-toeristen-polen-links-liggen~b484bc2f/
2022-08-01||Opinie: We moeten stevig en voortvarend bijsturen. Op cruciale punten gaan we niet voor-, maar achteruit||De grote natuurkundige Stephen Hawking schreef in zijn laatste levensjaar, 2018: ‘De aarde wordt vanuit zo veel hoeken bedreigd, dat ik moeilijk positief kan blijven.’ Wijzend op het tegengaan van klimaatverandering, zei hij echter ook: ‘we hebben de technologie, wat we nu nog nodig hebben is de politieke wil.’ Met alle grote uitdagingen waar we vandaag voor staan is er geen ontkomen meer aan dat we als nationale en internationale gemeenschap stevig en voortvarend moeten bijsturen. Want op cruciale punten gaan we eerder achter- dan vooruit. Zo komt er nog veel te weinig terecht van de klimaatdoelen van Parijs en verloopt de opwarming van de aarde steeds weer sneller dan gedacht. Dat kan onze lage landen binnen afzienbare tijd in moeilijkheden brengen. Verder is de sociale ongelijkheid hardnekkig, kraken de arbeids- en woningmarkt in hun voegen, zijn we kwetsbaar voor nieuwe pandemieën en zitten we verstrikt in een uiterst grimmige geopolitieke en internationaal-humanitaire situatie. Dit alles is helaas geen doemdenken, maar een beschrijving van wat zich nu voordoet. De situatie verplicht ons om alle beschikbare wetenschappelijke, technologische en bestuurlijke mogelijkheden te benutten om nieuwe generaties een leefbare toekomst te bieden. Nu de tijd dringt, moet de politieke agenda niet worden gedomineerd door de vraag hoe het allemaal zo kon lopen. Maar de politiek moet wel erkennen dat op vrijwel alle genoemde punten al lang zichtbaar was welke scenario’s zich ontwikkelden. Vele gedegen studies en adviezen, zowel nationaal als internationaal, wezen hier immers al op. Of het nu ging om roofbouw op onze planeet, klimaatverandering, opduikende zoönosen, doorschietende arbeidsflexibilisering, vermogensscheefgroei of Poetins machtsstreven. Politieke verdedigingslijnen als ‘wij allen zijn overvallen’ of ‘niemand heeft dit voorzien’ zijn daarom weinig geloofwaardig. Tegelijkertijd moet er ruimte zijn voor hernieuwd gezamenlijk optrekken op basis van voortschrijdend inzicht, want dat biedt de beste garantie voor voortvarende probleemoplossing. Daarbij is het van belang dat politiek en overheid hun strategisch vermogen optimaliseren om langetermijnbeleid uit te voeren. Essentieel is dat kortetermijnbeleid en langetermijndoelen met elkaar in lijn zijn. Het eerste dient te bevorderen dat we de laatste op de rails krijgen – en houden. Zo moeten actuele stimulansen voor de landbouw in lijn zijn met ecologische houdbaarheid later. De geopolitieke situatie moet ons niet terugduwen naar fossiele energiewinning, maar juist leiden tot een versterkte focus op energiebesparing en -verduurzaming. Beleid voeren met langetermijndoelen voor ogen, gebaseerd op wetenschappelijke inzichten, kan tegengaan dat telkens weer tussenkomende gebeurtenissen richtingbepalend blijven. Denk aan marathonlopers: om hun doel te kunnen bereiken moeten zij niet rekenen op een ongestoorde race, maar getraind zijn om ondanks tegenslagen door te zetten. Complexe langetermijnkwesties vereisen ook meer samenhangend systeembeleid. Zo kwam tijdens de coronapandemie het multisectorale perspectief onnodig laat in beeld. Wat betreft klimaatverandering wezen Van den Bergh en Botzen onlangs in de Volkskant op de noodzaak van effectief systeembeleid op het gebied van koolstofbeprijzing. Een urgente langetermijnuitdaging is ook samenhangend beleid ten aanzien van klimaatverandering, het voedselsysteem, zoönose-risico’s, mondiale ongelijkheid en geopolitieke spanningen. Thema’s die elkaar op vele manieren beïnvloeden. Verder kan het multitasken van de overheid een stuk beter. Het zou niet meer moeten kunnen dat departementen belangrijke dossiers een tijdje parkeren omdat alles en iedereen gericht is op één urgent onderwerp, of dat tijdens demissionaire kabinetsperiodes vitaal langetermijnbeleid stilligt. Grote kwesties zijn niet in te vriezen totdat politiek en overheid ze weer oppakken. Ook een bedrijf, ziekenhuis of universiteit is zo niet te runnen. Een doorslaggevende factor zal zijn of de belangen van volgende generaties door onze politici goed worden behartigd. Daarvoor moeten zij oplossingsgericht optreden, verder kijken dan een regeerperiode, bestand zijn tegen populisme en in staat zijn tot verbindend leiderschap. Politieke partijen kunnen daarop sturen in hun nominatieprocessen via profielschetsen en de beoordeling van kandidaten, en natuurlijk door hun programma’s. Ook internationaal moeten politici elkaar durven aanspreken op verantwoordelijk leiderschap, zoals in de EU ook steeds meer gebeurt. Ook omdat de internationale afhankelijkheden zo sterk zijn, dat beslissingen van één land enorme impact kunnen hebben op burgers van vele andere landen. Tenslotte is goede communicatie over wat gaande is onmisbaar. Maak duidelijk dat het ‘niet halen van de klimaatdoelstellingen’ niets minder is dan het in gevaar brengen van de leefsituatie van volgende generaties. Daarbij moeten beleidsverantwoordelijken geen onheilsprofeten worden, maar de samenleving inspireren de aandacht voor het mooie van het leven te verbinden met de bereidheid aan een goede toekomst daarvan bij te dragen.||https://www.volkskrant.nl/columns-opinie/opinie-we-moeten-stevig-en-voortvarend-bijsturen-op-cruciale-punten-gaan-we-niet-voor-maar-achteruit~b63d5825/
2022-08-01||China’s nieuwe covidtaal: lockdown wordt ‘stille periode’||De tijd van lockdowns is voorbij in China. Niet dat er geen steden meer worden lamgelegd of inwoners worden opgesloten: half juli zaten er 264 miljoen mensen volledig of gedeeltelijk vast, aldus investeringsbank Nomura. Maar het woord ‘lockdown’ wordt daar niet langer voor gebruikt. Steden gaan nu in ‘relatieve stilstand’ of in een ‘stille periode’, of worden ingedeeld in ‘controle- en preventiezones’ tot ze ‘maatschappelijk zerocovid’ bereiken. Dat klinkt veel beter dan lockdowns. De covidpandemie heeft overal ter wereld tot nieuwe woorden geleid – denk aan social distancing of bron- en contactonderzoek – maar nergens is het covidvocabulaire zo uitgebreid als in China. Het zerocovidbeleid gaat er gepaard met zo veel neologismen dat Chinese internetters een ‘Klein Woordenboek van de Bestrijding van de Epidemie’ publiceerden. De originele woordenlijst is gecensureerd, maar blijft opduiken op het Chinese internet en wordt regelmatig aangevuld. Deels is er sprake van een normaal taalverschijnsel: de pandemie is een nieuwe situatie, en dat vergt nieuwe woorden. Maar met de Chinese covidneologismen is meer aan de hand. Het zijn politieke termen: afkomstig van de overheid, verspreid door staatsmedia, bedoeld om de publieke opinie te leiden. Ze zijn een krachtig instrument voor de Chinese overheid, zeker in combinatie met censuur en controle van de media, om een alternatieve perceptie van de werkelijkheid te scheppen. Maar het is de vraag of Beijing met zijn uitdijende covidlexicon zijn doel niet voorbijschiet. De nieuwe termen volgen elkaar in hoog tempo op, en lijken vooral verwarring te zaaien. ‘Boodschappen moeten simpel zijn om te werken’, zegt David Bandurski, hoogleraar journalistiek aan de Universiteit van Hongkong en mededirecteur van het onderzoeksblog China Media Project. ‘Mensen denken niet: o, kijk eens hoeveel terminologie we hebben, wat een wetenschappelijk en pragmatisch bestuur.’ Het bedenken van neologismen is niet nieuw voor de Chinese Communistische Partij (CCP). Onder partijleider Mao Zedong gold al een strikte controle op het taalgebruik binnen de partij, en later binnen de hele maatschappij. Tijdens de Culturele Revolutie werden rijke landbouwers en intellectuelen ingedeeld in ‘vijf zwarte categorieën’ van ‘klassenvijanden’, en onderworpen aan ‘strijdsessies’. De ontmenselijkende taal hielp het geweld van de Rode Gardes te legitimeren. Het manipuleren van taal – ook bekend als ‘linguistic engineering’ – is een beproefde methode van totalitaire regimes om hun bevolking te controleren. ‘Taal kan ons denken vormen’, zegt Xu Bian, professor linguïstiek aan Seattle Pacific University en auteur van de studie The weaponization of Mandarin Chinese. ‘Als je een woord lange tijd gebruikt, raakt het in je denken geworteld en kan het je perceptie vormen.’ Ook democratische politici doen aan framing (zie de ‘intelligente lockdown’ van het kabinet-Rutte), maar dat gaat in China veel verder. De CCP dringt niet alleen eigen begrippen op, maar censureert alle tegengeluiden en creëert zo een monopolie op de beeldvorming. In 2017 stelde de partij zelfs een lijst op van woorden waarmee president Xi geprezen mag worden. ‘Discoursvorming is cruciaal voor hoe politiek in China werkt’, zegt Bandurski. ‘Het is de levensader van het politieke systeem.’ Zo zijn ook de covidtermen bedoeld om de perceptie van het zerocovidbeleid – tegenwoordig het ‘dynamisch maatschappelijk zerocovidbeleid’ – te bepalen. Het woord ‘lockdown’ is verbannen en vervangen door ‘statisch management’, ‘relatieve stilstand’ of ‘stille periodes’. Wat dat precies betekent, wordt nooit duidelijk uitgelegd, maar het klinkt wetenschappelijk en doordacht, en laat toe het beleid als succesvol voor te stellen. Lockdowns komen in China officieel niet meer voor. De covidterminologie wordt niet centraal bedacht, zeggen experts, maar komt voort uit een proces binnen de hele partij. ‘Er is niet één overheidsdepartement dat deze woorden bedenkt’, zegt Bandurski. ‘Sommige termen komen uit de spreektaal, andere worden bedacht door lokale leiders. Ze worden opgepikt door staatsmedia, en daarna gelegitimeerd op het hoogste niveau, onder de acolieten van Xi Jinping. Aan de top staat Wang Huning van het Centrale Propaganda Departement.’ Vandaar worden goedgekeurde termen weer over de maatschappij uitgerold, via instructies aan media en internetbedrijven en via studiesessies voor partijleden, die helpen om ze verder te verspreiden. Dat is lang niet altijd een succes. ‘Ik heb behoorlijk wat voorbeelden gezien waar covidtermen vooral scepsis opriepen’, zegt Bandurksi. ‘Rond de befaamde ‘groene code’ worden heel veel grappen en woordspelingen gemaakt, als een manier om kritiek op het beleid te uiten.’ Maar veel covidtermen dringen tot het gewone taalgebruik door, al was het maar omdat ze zo’n invloed hebben op het dagelijks leven. Wie in China vrij wil blijven rondlopen, kan maar beter weten wat ‘maatschappelijke besmettingen’ zijn, waar de ‘lockdown-, controle- en preventiezones’ zich bevinden en hoe ‘secundaire contacten’ worden bepaald. Het zijn termen die in China behoorlijk ingeburgerd zijn, en een soort parallel wereldbeeld vormen, met constante dreigingen en vrijheidsberovingen, onder het mom van wetenschappelijkheid. ‘Verzet van de minderheid is zinloos’, zegt Luo Xin, professor geschiedenis aan de Universiteit van Peking, die de politisering van de Chinese taal betreurt en zelf probeert neologismen uit zijn vocabulaire te weren. Zo weigerde hij lang over ‘maatschappelijke besmettingen’ te spreken. ‘Maar geleidelijk begonnen steeds meer mensen het te gebruiken, ook in mijn familie. Het werd een deel van mijn leven. Of je het persoonlijk afkeurt of goedkeurt, doet er niet toe. Taal wordt bepaald door de meerderheid.’ In welke mate de covidterminologie het denken van de gewone Chinezen bepaalt, is moeilijk te achterhalen. Maar als het de bedoeling was van de CCP was om wetenschappelijk en doordacht over te komen, is dat volgens Bandurski en Luo niet gelukt. Integendeel, de opeenvolging van eufemismen tijdens de lockdown van Shanghai, leek vooral verwarring en angst te zaaien. ‘Aanvankelijk leken termen minder angstaanjagend, en klonk een ‘stille periode’ beter dan een lockdown’, zegt Luo. ‘Maar na een paar dagen wisten we dat het hetzelfde was, of nog erger, want er kwamen mensen in je huis binnen om het te desinfecteren. De term leek niet eng, maar de maatregelen waren enger dan eng. Als je nu zegt dat mijn wijk een stille periode krijgt opgelegd, dan schrik ik me rot.’ Dat het coviddiscours de bocht uitvloog, komt doordat er naast termen voor de publieke opinie ook neologismen opdoken voor intern politiek gebruik. ‘Lokale leiders willen hun bovengeschikten laten zien dat ze erbovenop zitten, en dat ze creatief zijn’, zegt Luo. Een term als ‘stille periode’, daar willen bestuurders vooral mee laten zien dat ze alles uit de kast halen. ‘Ze richten zich niet tot de bevolking, maar tot degenen aan wie ze verantwoording verschuldigd zijn: hun oversten.’ Met krachtige covidtermen signaleren lokale politici hun loyaliteit aan het zerocovidbeleid en aan Xi, in aanloop naar het partijcongres, de vijfjaarlijkse hoogmis van de CCP. ‘Als provinciaal leider of ministerieel leider leg je zulke verklaringen af om te buigen voor de topleider, om te tonen dat je achter hem staat’, zegt Bandurski. ‘Dat is een proces van op één lijn komen in aanloop naar het partijcongres, een machtsspel in de hoogste liga’s van het Chinese discours.’ Dat gebruik van taal als politiek signaal is een constante in de Chinese geschiedenis, maar heeft in het digitale tijdperk veel meer impact op de rest van de samenleving gekregen. ‘In het verleden zat er heel veel tijd tussen de opkomst van een nieuw woord en het moment dat gewone mensen het hoorden’, zegt Luo. ‘Maar nu is het mogelijk dat een nieuw woord in een dag of twee door miljoenen mensen wordt gehoord. De verspreiding gaat sneller dan ooit.’ Uiteindelijk lijkt het coviddiscours – met zijn botsende termen voor publieke opinievorming en voor politieke consumptie – veel Chinezen vooral in verwarring achter te laten. ‘Dat was niet noodzakelijk het doel’, denkt Bandurski. ‘Maar het politieke systeem kan het niet laten om nieuwe termen te bedenken. Veel partijleiders realiseren zich waarschijnlijk dat het te verwarrend is, maar ze zitten gevangen tussen een simpel narratief voor de bevolking en hun eigen politieke taal.’ Maar hier en daar is te horen dat de gecreëerde verwarring de CCP misschien ook niet slecht uitkomt, bij wijze van extra controlemiddel. ‘Verwarring zaaien is ook een manier om het denken van mensen te domineren’, zegt Xu Bian. ‘Mensen hebben het gevoel dat ze er niets van begrijpen, en denken: ik doe gewoon wat me gevraagd wordt. Ze geven het op om te denken, en stellen niet te veel vragen. De autoriteiten weten: verwarring is een manier om mensen gehoorzaam te maken.’ Chinese covidtermen en hun betekenis, voor zover te achterhalen op basis van beschrijvingen in Chinese en westerse media. Zerocovid (清零, qingling): aanvankelijke beleid van Chinese overheid na lockdown van Wuhan. Met behulp van maatregelen als contactonderzoek, massatesten en lockdowns wordt naar nul besmettingen gestreefd. Dynamische zerocovid (动态清零, dongtai qingling): ingevoerd in augustus 2021, na opduiken van deltavariant. Het doel is niet langer nul gevallen, maar bij elke uitbraak zo snel mogelijk reageren en overdracht stopzetten. Maatschappelijke zerocovid (社会面清零, shehuimian qingling): ingevoerd in maart 2022, na opduiken van omikronvariant. Alleen ‘maatschappelijke besmettingen’ (buiten quarantaine) tellen mee. Lockdownzone (封控区, fengkongqu): een wijk waar een nieuwe geïnfecteerde woont of werkt, alle inwoners moeten in hun eigen appartement blijven tot er veertien dagen geen gevallen meer zijn. Controlezone (管控区, guankongqu): een wijk waar nauwe contacten of secundaire contacten wonen of werken, alle inwoners moeten in hun eigen wijk blijven tot er veertien dagen geen gevallen meer zijn. Preventiezone (防范区, fangfanqu): een wijk waar ‘risico op infectie’ bestaat, maar die niet onder lockdown- of controlezone valt. Restricties variëren van horecasluiting tot inperking van bewegingsvrijheid. Statisch management (静态管理, jingtai guanli): eufemisme voor lockdown. Niet-essentiële winkels en bedrijven gesloten, verplicht thuiswerken, woning alleen verlaten voor boodschappen of medische hulp. Stille periode (静默期, jingmoqi): nieuwe term voor statisch management, vanaf mei in Shanghai gebruikt. In de praktijk werd tijdens de stille periode vaak ook de voedselbevoorrading stopgezet. Relatieve stilstand (相对静止, xiangdui jingzhi): nieuwe term voor statisch management, vanaf juli in Macau gebruikt om lichtere aanpak te suggereren. Nauw contact (密接, mijie): iedereen die met geïnfecteerde samen in afgesloten ruimte is geweest in twee tot vijf dagen voor aanvang van de symptomen, moet veertien (sinds kort: zeven) dagen naar centrale quarantaine. Secundair contact (次密接, ci mijie): nauw contact van een nauw contact, moet zeven dagen naar centrale quarantaine. Temporeel-ruimtelijk contact (时空伴随着, shikong bansuizhe): iedereen die zich langer dan 10 minuten binnen 800 meter van het telefoonsignaal van een geïnfecteerde bevindt. Kan leiden tot tijdelijke thuisquarantaine, die opgeheven wordt na twee negatieve tests.||https://www.volkskrant.nl/nieuws-achtergrond/china-s-nieuwe-covidtaal-lockdown-wordt-stille-periode~b6b73b535/
2022-08-01||‘Ze voelden zich schuldig dat ze ons niet eerder hadden gebeld’||‘Mijn ex kwam langs met een doos en zei: ‘Dit is nog van jou.’ Ik keek in die doos en trof tussen oude fotoalbums deze mooie ansichtkaart. Je ziet hoe zorgvuldig die is beschreven, met sierlijke letters in blauwe inkt. Eerst zijn potloodlijntjes getrokken om recht te kunnen schrijven. Ik zal hem voorlezen. ‘‘Zeer geachte mevrouw Van Duijvestijn. Samen met uw collega arriveerde u op zondagochtend 27 juli jongstleden bij onze woning. Wij hadden bij de politie Haaglanden gemeld dat wij vermoedden dat er in het huis van onze alleenstaande buurvrouw iets niet in orde was. Na onderzoek via ons balkon bleek dat mevrouw was overleden. Wij willen hierbij gaarne onze bewondering en respect betuigen voor de wijze waarop u samen met uw collega alle maatregelen nam die in een dergelijke situatie noodzakelijk zijn. Uw moedige, zelfbeheerste en discrete optreden getuigde van een buitengewoon professionele aanpak. Ons viel vooral op dat u en uw collega duidelijk over een uitstekend psychologisch inzicht beschikten, een eigenschap die voor politiepersoneel bij het uitoefenen van hun meestal zware werkzaamheden uitermate nodig is. Voor de manier waarop u ons met uiterst voorzichtige, diplomatiek gekozen woorden in deze voor ons emotionele situatie opving, zijn wij u en uw collega zeer, zeer dankbaar.’ ‘Eronder staan twee handtekeningen, en op de voorkant een rode roos met de tekst: ‘Een mooie bloem om je heel erg te bedanken.’ ‘Heel aandoenlijk. Ik herinner me dit incident nog goed. In 2008 was ik motoragent. Samen met mijn collega Roos reed ik naar een zelfdoding. Dat duurde gelukkig maar kort, de recherche nam het al snel van ons over. Meteen daarna stuurde de meldkamer ons naar Loosduinen met de mededeling: ‘Bewoner geeft geen gehoor’. Dan gaat het vaak om een lijkvinding. Roos zei: ‘Ik heb hier even geen zin in, ik heb deze week al genoeg lijken gezien.’ ‘In een flat belden we aan bij de melders, een stokoud echtpaar, twee keurige, broze mensjes. Alles was er netjes. Ze hadden twee oude teckels. Voor eentje hadden ze een draagzak gemaakt omdat die niet meer kon lopen. ‘We trokken onze motorjassen en handschoenen uit en hoorden hun verhaal aan. Twee nachten daarvoor waren ze wakker geworden van hulpgeroep. Omdat het snel weer stil werd, dachten ze: het zal wel niks zijn, en sliepen ze verder. Plotseling viel op dat de balkondeur van de buurvrouw al twee dagen op een haakje stond, en dat haar kat klaaglijk miauwend in en uit liep. In combinatie met dat geschreeuw beredeneerden ze: dit klopt niet, potverdorie, wij hebben niet goed opgelet. Dus belden ze 112. ‘Omdat Roos er even doorheen zat, klom ik via het balkon naar de buurvrouw, wat nog een hele toer was in een motorbroek met grote laarzen. Maar het lukte. Ik deed dat haakje open, riep: ‘Politie!’ en ging naar binnen. In de slaapkamer lag mevrouw op de grond. Ze was dood, dat zag ik meteen aan de lijkvlekken. Er was niks strafbaars te zien, dus ik trok de deur weer dicht en belde de recherche. ‘Roos was bij dat oude echtpaar gebleven. Toen ik meedeelde dat hun buurvrouw was overleden, werden ze heel emotioneel, ze voelden zich schuldig dat ze ons niet eerder hadden gebeld. Ze vertelden dat ze graag contact met die vrouw hadden gehad, want ze was van hun leeftijd. Maar ze wilde nooit koffiedrinken of telefoonnummers uitwisselen voor noodgevallen. Ze was een einzelgänger, hield alles af. ‘Omdat ze overstuur waren, praatten Roos en ik op ze in: ‘Sommige mensen kiezen er bewust voor om zo te leven. Die mevrouw was verantwoordelijk voor haar eigen gezondheid, dit is niet jullie schuld.’ ‘Dit incident gaat niet zozeer om die lijkvinding, maar om de schuldbewuste melders. Ik denk dat we er wel anderhalf uur hebben gezeten. Ze vertelden dat ze veel hadden meegemaakt en zelfs in een Jappenkamp hadden gezeten. We lieten ze praten en zeiden uiteindelijk: ‘Ga lekker met de honden naar Kijkduin. Ga naar het strand, drink iets op een terras en geniet, het leven is zo mooi.’ ‘Kort daarna kwam dat kaartje. Ik heb vijftien jaar als ME’er verschrikkelijke geweldsincidenten meegemaakt, die je ook allemaal weer vergeet. Maar dit blijft je bij. Het is niet het eerste waar iedereen aan denkt bij politiewerk, maar geruststellen beslaat daarvan een heel groot deel. ‘Ik ben mentor van een ploeg met veel jonge agenten die mij soms hun ploegmoeder noemen. Nazorg verlenen is lastig als je jong bent en bij mensen komt die veel ouder zijn dan jij. Of als je tegenover een Hagenaar staat met een grote bek. Ook dan moet je doorvragen: ‘Gaat het goed met je?’ Ik zeg altijd tegen mijn collega’s: ‘Neem de tijd om mensen hun verhaal te laten doen. Daarmee creëer je rust en soms dankbaarheid. Dat is goed, ook voor jezelf.’’||https://www.volkskrant.nl/mensen/ze-voelden-zich-schuldig-dat-ze-ons-niet-eerder-hadden-gebeld~b2aee2a5/
