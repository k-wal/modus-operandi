2022-08-08||Verkiezingsdag met patriottisch nepgedoe||Mijn stembureau bevindt zich in een drie verdiepingen hoog schoolgebouw. Voor de school ligt een enorme geasfalteerde speelplaats; het terrein is afgezet met een metalen spijlhek. Achter het hek turen vier mensen ingespannen tussen de spijlen door. Dat zijn de waarnemers, die niet op het schoolterrein toegelaten worden. Tot nu toe is elke verkiezingsdag in het Belarus van Lukasenka uitgelopen op een vertoon van de vulgaire esthetiek van zijn macht. Vandaag zien we die in volle glorie. De ingang van het schoolgebouw is opgetuigd met slingers ballonnen. Een tienermeisje in pseudo-folkloristische dracht met een krans in haar haar bezingt haar liefde voor het Moederland. Haar lied is zo’n patriottisch-propagandistische hymne over gouden korenvelden, blauwe meren en ranke kraanvogels. De boodschap: hoe veilig en vredig we toch met ons allen leven in ons dierbaar Belarus. Inwendig tril ik bij het zien en horen van dit nepgedoe. We doen onze mondkapjes voor en lopen het schoolgebouw in. Er zijn hier drie stembureaus; het mijne bevindt zich in een brede gang. De stembureauleden zitten opgepropt in een schoolbankje. Ze doen hun best de kiezers vriendelijk toe te lachen, maar achter hun tanden zie ik hun onverholen antipathie en vijandigheid.||https://www.volkskrant.nl/cultuur-media/verkiezingsdag-met-patriottisch-nepgedoe~b88fd638/
2022-08-08||De Volkskrant tv-selectie voor dinsdag 9 augustus||RTL 7, 20.30 uur (Western, Kevin Costner, 1990) De buitenkant van deze met Oscars overladen western is onomstreden: met prachtige vergezichten, begeleid door stevige symfonische muziek en met visuele effecten tovert Costner een enorme kudde bizons tevoorschijn. Maar de manier waarop hij de Sioux afschilderde leverde wel discussies op: de brave natuurmensen die in de film vriendschap sluiten met een luitenant (Costner zelf) volgen nauw het cliché van de nobele wilde. Nog meer kritiek kreeg Costner in 1995, toen hij plannen had op het grondgebied van de Sioux een hotel en casino neer te zetten. SBS 9, 20.30 uur (Actie, Wolfgang Petersen, 2004) ‘Geïnspireerd door Homerus’ – de aftiteling laat al zien dat Petersen Troy niet bepaald voor puristen heeft gemaakt. De hoeveelheid personages van het oorspronkelijke epos uit de Oudheid, de Ilias, werd sterk teruggebracht, onder meer door alle goden te schrappen. Concentreerde Homerus zich op het eind, Petersen nam het hele beleg van Troje tot onderwerp. En door verhaallijnen eenvoudig te houden, kan Troy zich buiten de wijsneuzerige dialoogscènes vooral richten op de bravourestukjes die in films over de Oudheid niet mogen ontbreken: zwaardgevechten, oprukkende legers, verwoesting en catastrofe. NPO 1, 21.21 uur De Britse aristocratie heeft gewoonlijk geen behoefte aan pottenkijkers, maar de makers van Het echte leven van de Britse adel vonden een aantal lords en ladies bereid om de camera’s in hun leven toe te laten. Een leven op stand is immers niet goedkoop, en meedoen aan een realitydocu brengt misschien nog wat geld in het laatje. Lord Ivar Mountbatten en zijn echtgenoot James hopen op inkomsten via een pop-updiner met een menu van 190 euro per persoon. Lord en lady Fitzalan-Howard besluiten een deel van hun landgoed te veranderen in een wijngaard. BBC 1, 22.00 uur In veel van de landen die deelnemen aan de Gemenebestspelen (Commonwealth Games), een sportevenement dat dit jaar plaatsvond in Birmingham, is homoseksualiteit verboden en strafbaar. Schoonspringer Tom Daley, zelf getrouwd met een man, stelt dit aan de kaak in de documentaire Illegal to Be Me. Hij reist naar Pakistan en Jamaica, waar homoseksualiteit kan worden bestraft met steniging of dwangarbeid, en spreekt sporters die dreigen te worden vervolgd. Vorig jaar riep Daley op tot een olympische boycot voor landen waar op homoseksualiteit de doodstraf staat, zoals Qatar. Canvas, 22.05 uur (Drama, Sebastián Lelio, 2017) Een echte vrouw is ze niet, dus van ware liefde kon geen sprake zijn. Zo wordt transgender vrouw Marina (Daniela Vega) behandeld na de dood van haar partner Orlando. Regisseur Lelio (Gloria) weet precies hoe hij zijn film moet laten zwieren, hoe gepaste overdrijving te koppelen aan benauwend realisme. Una mujer fantástica, in 2018 bekroond met de Oscar voor beste niet-Engelstalige film, is een aangrijpend relaas over rouw en veerkracht, gefilmd met een camera die door Vega betoverd lijkt. Als toeschouwer kun je niet wachten tot Marina’s onderdrukte levenslust zich eindelijk ontlaadt en ze de muur van onbegrip tot gruis reduceert. NPO 2, 22.09 uur Via een foto van zijn opa komt de Antilliaans-Nederlandse documentairemaker Sherman de Jesus op het spoor van de beroemde Amerikaanse fotograaf James Van Der Zee. Die fotografeerde in de jaren twintig de bewoners van de New Yorkse wijk Harlem, iets wat destijds vrij bijzonder was. Het Harlem van honderd jaar geleden was een plek waar de zwarte bevolking tot bloei kwam en een eigen cultuur ontwikkelde. In The Photograph gaat De Jesus naar het hedendaagse Harlem om te zien wat er in de afgelopen eeuw is veranderd. NPO 2, 23.11 uur Zeven jaar na de serie Grensland blikt Jelle Brandt Corstius terug op zijn reis door Rusland en de buurlanden. De laatste twee afleveringen, gedraaid in Oekraïne, zijn hem het meest bijgebleven. ‘We moesten veel ter plekke improviseren. De Russische separatisten bijvoorbeeld hebben we daar aangesproken. Zoiets kun je niet van tevoren regelen. Het onderwerp is urgent, dat vond ik prettig werken.’ In een herhaling van de slotaflevering praat Brandt Corstius met vluchtelingen. Ook gaat hij langs bij vrijwilligers die in de loopgraven hun leven riskeren.||https://www.volkskrant.nl/cultuur-media/de-volkskrant-tv-selectie-voor-dinsdag-9-augustus~b5614d45/
2022-08-08||Grease-actrice Olivia Newton-John op 73-jarige leeftijd overleden||Newton-John’s echtgenoot John Easterling liet maandagavond Nederlandse tijd weten dat ze in het bijzijn van haar familie is overleden op haar ranch in Californië. De actrice en zangeres werd sinds 1992 drie keer gediagnosticeerd met borstkanker. Ze heeft zich sinds die tijd ook ingezet voor onderzoek naar en bewustwording over die ziekte. De actrice werd geboren in het Britse Cambridge maar verhuisde op 6-jarige leeftijd naar Melbourne in Australië. Niet lang daarna vertrok ze naar de Verenigde Staten. Haar faam dankt de Brits-Australische Newton-John voornamelijk aan de film Grease uit 1978. Daarin speelde ze de rol van de Australische tiener Sandy, die tijdens een uitwisseling verliefd wordt op greaser Danny (John Travolta). Op de soundtrack van de film zingt Newton-John hits als You're the One That I Want, Summer Nights (beide met Travolta) en Hopelessly Devoted to You (solo). Newton-John was toen al 28 en had naam gemaakt als zangeres van ballads en folkmuziek. Na Grease maakte ze, net als haar personage in Sandy in de film, een transformatie door een nam ze een stoerder imago aan met meer up-tempo muziek. Het leverde haar haar meest succesvolle album op, Physical, waarvan de titelsong wekenlang de internationale hitlijsten aanvoerde. In 1980 speelde ze nogmaals in een film, de fantasymusical Xanadu. De film werd door critici afgebrand en was ook bij het publiek niet succesvol, maar de soundtrack wel. Het gelijknamige nummer is haar enige nummer-1 hit in Nederland. De film groeide later uit tot een cultklassieker en leidde in 2007 tot een verrassend succesvolle musical. Vanaf midden jaren tachtig nam Newton-John’s muzikale succes af en begon ze meer tijd te besteden aan goede doelen, met name op het gebied van moederschap, milieu en dierenrechten. In 1992 werd bij haar borstkanker geconstateerd, waar ze van herstelde. Daarna begon ze ook campagne te voeren voor bewustwording over en onderzoek naar borstkanker. Voor al die activiteiten werd ze in 2019 geridderd. Ook in haar latere jaren bleef Newton-John muziek maken en af en toe in films spelen. Tot 2018 bleef ze optreden, en in januari 2021 bracht ze nog een single uit. In 2013 keerde haar kanker terug, maar herstelde ze opnieuw. De derde opleving, in 2017, werd haar na vijf jaar fataal. Newton-John laat een echtgenoot en een dochter uit een eerder huwelijk achter.||https://www.volkskrant.nl/nieuws-achtergrond/grease-actrice-olivia-newton-john-op-73-jarige-leeftijd-overleden~b6465489/
2022-08-08||Ook in de collegezaal is de oorlog terug: ‘Plotseling zie je dat studenten hierin geïnteresseerd zijn’||‘De term escalatiedominantie wordt herontdekt. En het besef is: we hebben het niet. Hoe kunnen we dat opnieuw bemachtigen?’ Het zou een vraag kunnen zijn die westerse landen zich vandaag stellen, met Europese politici en burgers die in spanning afwachten wat president Poetin nu weer gaat doen met de gaskraan – of wat al die Russische dreigementen met kernwapens betekenen. Maar het is commodore Frans Osinga die het zegt, tijdens een werkgroep in het vak coercive diplomacy and deterrence die wordt gegeven aan de Nederlandse Defensie Academie (NLDA) in Breda. Tien jaar geleden werd hier de eerste masteropleiding war studies opgericht, een terrein waarop Nederland lang een kale woestenij was. Vandaag wordt de VN-missie Unprofor behandeld in Bosnië, een missie die uitmondde in de Servische verovering van de ‘safe haven’ Srebrenica op lichtbewapende Nederlandse blauwhelmen. Een van de studenten is zelf Unprofor-veteraan. Als Osinga uitlegt wat er allemaal mis was met de VN-bevelslijn, kan hij, puttend uit persoonlijke ervaring, aanvullen. ‘Sommige nationale bevelslijnen, zoals de Nederlandse, waren terughoudender over zelfverdediging dan andere, zoals de Franse.’ Na de les deelt een andere student, Melanie Waitz, haar enthousiasme voor dit vak. ‘Dit gaat echt over het begrijpen van de mind van jouw vijand, of tegenstander.’ ‘Maar het gaat ook om de bereidheid je daarin te verdiepen’, antwoordt een andere student, Hente de Ruijter. ‘Dat kun je op de universiteit bestuderen, maar de vraag is juist ook binnen zo’n militaire organisatie: ben je bereid je daarin te verdiepen? Ik denk dat het belangrijk is die aanpak interdisciplinair te doen – vanuit internationale betrekkingen, de militaire kant, de sociale kant.’ Maar, voegt ze er lachend aan toe, ‘dan zijn we misschien weer tien of twintig jaar verder.’ Veiligheidsstudies komen van ver, in Nederland, zegt hoogleraar Osinga daarover. Heel ver. ‘Het viel mij ook op toen wij naar de Koninklijke Militaire Academie kwamen, in mei 1982, dat de aandacht voor militaire operaties en militaire strategie gering was. De kennis was gering, ook op de militaire academie. De bestudering van oorlog en oorlogvoering was nauwelijks belegd.’ Ze zijn wel in opkomst, zegt Osinga, maar de echte war studies blijven controversieel in sommige academische kringen. ‘Zelfs bij mijn oratie aan de Universiteit Leiden in 2019 hoorde ik dat na afloop er toch wel kritische opmerkingen waren gemaakt door hoogleraren uit andere vakgroepen. Zo van: is het nou wel kies dat de Universiteit Leiden zich bezighoudt met oorlogvoering? Dus er zijn nog steeds delen van de academische wereld die vinden dat je met bestudering van oorlogvoering oorlog eigenlijk legitimeert.’ Tijdens die oratie in 2019 zei Osinga onder andere: ‘We houden ons vooral bezig met vredesoperaties, maar helaas moet ook het risico op een grote oorlog weer serieus worden genomen. (…) Er zijn in Europa maatregelen nodig om conventionele en nucleaire afschrikking weer geloofwaardig te maken. Zeker nu de oude orde vervaagt, maar nog niet duidelijk is wat daarvoor in de plaats komt.’ ‘Dus de ontwikkeling hier’, concludeert Osinga, ‘spoort niet met die in het Verenigd Koninkrijk en Amerika.’ Daar is de bestudering van het onderwerp aan gevestigde instituten zoals King’s College in Londen (sinds midden 19de eeuw) allang gevestigd. De Verenigde Staten hebben, naast de war colleges, beroemde plekken om internationale diplomatie maar ook oorlog en strategie te bestuderen, waarvan de oudste – The Fletcher School of Law and Diplomacy nabij Boston – werd opgericht in het jaar dat Hitler in Duitsland aan de macht kwam: 1933. Osinga: ‘Als je kijkt naar de academische ontwikkeling in Nederland, dan was die lange tijd gehuisvest onder de afdeling polemologie, wat je in Leiden, Utrecht en Groningen kon bestuderen. Dat ging vooral over conflictpreventie. Escalatie, nucleaire oorlogvoering en hoe je dat allemaal kon voorkomen. In Amsterdam had je krijgsgeschiedenis, maar dat was heel traditioneel.’ Maar zegt Osinga, strategische studies, ‘de harde veiligheid, war studies, zoals zich dat ontwikkelde in de jaren zeventig en tachtig in de Angelsaksische wereld, kom je in Nederland niet tegen. Dat heeft ook te maken met onze strategische cultuur. Je ziet hetzelfde in Duitsland en de Scandinavische landen. We vinden eigenlijk dat oorlog iets van de verleden tijd is en daar moeten we ons niet te veel mee bezig houden.’ Toch is de belangstelling ook hier gegroeid, zeker het afgelopen decennium. Wat de studenten in Breda ook aanspreekt aan de studie is wie er in de klas zitten. Waitz: ‘We hebben in de klas een verdeling tussen burgerstudenten zoals wij en officieren. Zij komen met hun ervaringen, wij met de kennis van onze vorige opleidingen.’ Het resultaat, zeggen de studenten, is dat de discussies tijdens de lunchpauze vaak net zo interessant zijn als die tijdens de les. Generaal Paul Ducheine, die net als commodore Osinga hoogleraar is aan zowel de NLDA als een universiteit (in zijn geval de Universiteit van Amsterdam, waar hij ‘krijgsmacht en staatsrecht’ en digital warfare doceert), zegt dat de wens om militaire ervaring te combineren met ‘frisse theoretische kennis’ van de universiteiten een van de redenen is om ook civiele (top)studenten toe te laten tot de academie. ‘Dat kan zijn psychologie, geografie, van alles. Zo creëren we de mix tussen militaire practitioners en jonge civiele studenten met een mooi cv en relevante ervaring. Eenderde tot de helft zijn civiele studenten. Je komt iets halen en iets brengen als je dit studeert – al is het alleen maar tegengas.’ Osinga was, met Ducheine en de toenmalige onderwijsdirecteur en hoogleraar Myriame Bollen, tien jaar geleden de motor achter het plan om voor het eerst in Nederland een serieuze masteropleiding strategische studies op te richten, ‘een kruising tussen strategische studies en war studies’, naar voorbeeld van King’s College. In 2013 werd de opleiding geaccrediteerd. Een paar jaar eerder, in 2010, was de NLDA begonnen met een bachelor krijgswetenschappen voor aspirant-officieren. Met de harde veiligheidsstudies wil het nog niet zo vlotten aan de universiteiten. Die bieden wel internationale betrekkingen en conflictbeheersing – maar kennis van oorlogen en oorlogvoering ontbreekt op veel plekken, en dat is ook wel gebleken sinds Rusland zijn grootscheepse invasie van Oekraïne begon op 24 februari. Het verst in de ontwikkeling zijn ze in Leiden, zegt Osinga. ‘Ik ontwikkel daar nu twee vakken op het gebied van war studies. En dat is een reflectie van de toegenomen belangstelling: plotseling zie je dat studenten hierin geïnteresseerd zijn. Paul en ik slaan de brug tussen de militaire praktijk en de academische debatten. Dat hoor ik ook in Leiden, waar studenten zeggen: jullie openen een doos die eigenlijk altijd gesloten blijft. Juist over die militair-strategische dynamiek.’ Studenten Waitz, die eerder Scandinavië-studies deed aan de UvA, en De Ruijter, die culturele antropologie en conflictbeheersing studeerde, blijken om verschillende redenen aangetrokken te zijn door de studie van oorlog. De Ruijter: ‘Ik heb eerst de sociale kant gedaan. Maar ik denk dat als je op een duurzame manier naar conflicten wil kijken – of hoe we die voorkomen – je zowel de diplomatieke als de humanitaire als de militaire actor moet kunnen begrijpen. En op deze manier krijg je een soort kijkje in de keuken, ook van hoe de organisatie hier werkt.’ Waitz wil het militaire vak in. ‘Het klinkt een beetje gek, maar het is een jongensdroom. En de veiligheidssituatie is al langer aan het veranderen, kijk maar naar de oorlog in Georgië in 2008. Ik denk dat het heel belangrijk is ons defensieapparaat te versterken. Ik zie het als een soort immuunsysteem van onze samenleving.’ De Ruijter wil haar kennis gaan toepassen ‘in de humanitaire wereld, of in onderzoek’. Dus het wordt de ngo-wereld? ‘Ja, en dan wie weet na een paar jaar toch weer terug naar defensie, want ik vind de organisatie wel heel boeiend.’ Volgens haar was trouwens niet zozeer de oorlog in Georgië de aanleiding voor de toegenomen belangstelling voor veiligheidsstudies. ‘Ik ken genoeg mensen die zeggen: huh, was er oorlog in Georgië? Maar aan het einde van mijn middelbare school had je wel de Arabische Lente, die migratiestroom in 2015, de aanslagen in Europa. Daardoor kwam de instabiliteit van buiten Europa wel dichterbij.’ Wat voor beide studenten géén verrassing is, is het hoge aantal vrouwen dat belangstelling heeft voor veiligheidsstudies. Waitz: ‘Ik ben een aantal keer op een open dag bij de KMA geweest, en daar was de verdeling heel gelijkwaardig, qua mannen en vrouwen.’ Ook De Ruijter zag in Leiden ‘veel vrouwen’ die die kant opgingen, ‘al is het vooral de sociale en politieke kant ervan’. De tijd dat oorlog en vrede een mannenzaak was, is allang voorbij - getuige niet alleen de vele vrouwelijke Europese ministers van Defensie, maar ook de talrijke vrouwelijke experts die nu in Europa de oorlog duiden. ‘Vrede is altijd eigenlijk maar een relatief korte periode tussen oorlogen geweest’, zegt Waitz. ‘We zitten dan nu toevallig gelukkig in een heel lange periode van vrede, maar als je kijkt naar de vorige eeuw alleen al…’||https://www.volkskrant.nl/nieuws-achtergrond/ook-in-de-collegezaal-is-de-oorlog-terug-plotseling-zie-je-dat-studenten-hierin-geinteresseerd-zijn~bd3e49a6/
2022-08-08||Salarisverhoging oud-topman ING ‘onhandig’, maar niet in strijd met bankierseed||De kwestie speelde in 2018, toen de ING door het Openbaar Ministerie op haar vingers werd getikt omdat het jarenlang de regels van de antiwitwasregeling voor banken aan haar laars had gelapt. Uiteindelijk werd die zaak geschikt voor 775 miljoen euro. Te midden van die witwaszaak besloot de raad van commissarissen van de ING het salaris van Hamers met 50 procent te verhogen. Na grote politieke en maatschappelijke ophef besloot de bank af te zien van de loonsverhoging van ruim 3 miljoen euro. Desondanks kwamen er bij Tuchtrecht Banken tientallen klachten binnen over het besluit. De Tuchtcommissie oordeelt nu dat de raad de maatschappelijke weerstand zwaar heeft onderschat. De aangekondigde loonsverhoging droeg niet bij aan het vertrouwen in de bankensector, maar was niet strafbaar, zo stelt de commissie, die daarmee de klachten tegen de ING ongegrond verklaard. De raad zou terecht hebben besloten dat het belang van de bank in het behouden van de bestuursvoorzitter zwaarder woog dan de publieke ophef die de aankondiging zou veroorzaken. Over Hamers zelf, die inmiddels is overgestapt naar de Zwitserse zakenbank UBS, waren ook meerdere klachten ingediend. Hij werd samen met andere (oud-)bestuurders van de ING in september al vrijgesproken door de tuchtcommissie. Er zou geen bewijs zijn dat de voormalige topman en zijn collega's verwijtbare fouten hebben gemaakt. Wel zou er binnen de bank sprake zijn geweest van ‘collectief falen’ bij de antiwitwasbestrijding, maar daarop kon volgens de tuchtcommissie niemand persoonlijk worden aangesproken. Met de uitspraak van de tuchtcommissie is het witwasdossier voor Hamers nog niet gesloten. Het OM doet nog onderzoek naar de rol van de oud-topman bij de misstanden, nadat het gerechtshof Den Haag oordeelde dat Hamers bewust de kans aanvaardde op illegale transacties door het toezicht bij de bank niet te verbeteren. Eind deze zomer wordt bekendgemaakt wanneer hij voor de rechter moet verschijnen. Als Hamers wordt veroordeeld, hangt hem mogelijk een gevangenisstraf boven het hoofd.||https://www.volkskrant.nl/economie/salarisverhoging-oud-topman-ing-onhandig-maar-niet-in-strijd-met-bankierseed~b2ae9135/
2022-08-08||Linkse president Colombia verklaart War on Drugs failliet||Petro voegt zich met zijn kritiek op de War on Drugs bij een hele rij Colombiaanse presidenten die hetzelfde zeiden. Het grote verschil: zijn voorgangers bekritiseerden de frontale aanval op de drugsbendes en de arme boeren die coca verbouwen pas na hun aftreden, bevreesd als ze waren de goede relaties met de Verenigde Staten op het spel te zetten. Petro lijkt daar niet bang voor te zijn. Hij zei dat de War on Drugs in Latijns-Amerika in veertig jaar aan een miljoen mensen het leven heeft gekost en dat jaarlijks 70 duizend Noord-Amerikanen sterven aan een overdosis. Volgens hem is het noodzakelijk dat westerse landen hun huidige drugsbeleid niet inrichten als een oorlog, maar vervangen door ‘sterke maatregelen die de consumptie van drugs voorkomen’. De faillietverklaring van de drugsoorlog kwam nog voor Petro de tien geboden noemde waaraan hij zich belooft te houden. Hij leidde die in door uit Honderd jaar eenzaamheid te citeren. Die roman van Nobelprijswinnaar Gabriel García Márquez eindigt ermee dat de ‘de geslachten, die gedoemd zijn tot honderd jaar eenzaamheid, eindelijk en definitief een tweede kans krijgen op aarde’. Petro: ‘Vandaag begint onze tweede kans.’ Petro’s verkiezingsoverwinning in juni was niets minder dan een politieke aardverschuiving. Voor het eerst in de geschiedenis van Colombia kwam er een linkse president aan de macht. In het verleden zijn vier linkse presidentskandidaten vermoord, de laatste in 1990. Petro’s vicepresident, Francia Márquez, is bovendien een zwarte vrouw die opgroeide in een arm gezin uit een achtergestelde regio. Ze begon haar carrière als schoonmaakster en zal in Petro's regering het ministerie voor Gelijkheid gaan leiden. Het verminderen van de ongelijkheid in Colombia – een van de landen in de wereld met de grootste kloof tussen rijk en arm – staat hoog op Petro’s agenda. Daarvoor wil hij de belastingen voor bedrijven en rijken verhogen. Het geld wil hij besteden aan het openbaar onderwijs en de ontwikkeling van het platteland. De achterstelling van grote gebieden in Colombia is een belangrijke bron van conflict in het land. Petro heeft ook grote ambities op het gebied van klimaat. Hij wil de afhankelijkheid van olie – momenteel verantwoordelijk voor nagenoeg de helft van alle export – verminderen, bijvoorbeeld door geen nieuwe vergunningen uit te geven voor olie-exploratie en de winning van schalieolie verbieden. ‘We zijn bereid om over te stappen op een economie zonder kolen en olie, maar we helpen de mensheid er weinig mee’, zei Petro. Het is volgens hem vooral aan rijke landen om hun uitstoot van broeikasgassen terug te brengen. Wel ligt in Colombia een deel van ‘de grootste spons om die gassen te absorberen na de oceanen: de Amazone’. Petro stelde daarom voor om de Amazone te beschermen in ruil voor (gedeeltelijke) kwijtschelding van de staatsschuld en hoopt dat het Internationaal Monetair Fonds zijn land daarbij wil helpen. Petro kan niet bogen op een meerderheid in het parlement, maar heeft zich sinds zijn uitverkiezing verzekerd van politieke allianties die hem op papier genoeg stemmen moeten opleveren om zijn beleid tot uitvoering te brengen. Het is wel de vraag of die allianties sterk genoeg zijn om Petro's veranderingsagenda te verdragen. Hij deed er in zijn toespraak alles aan om een verbinder te zijn, door te zeggen dat hij ‘geen twee landen’ wil. ‘Ik wil een sterk, eerlijk en verenigd Colombia.’ De samenstelling van zijn kabinet moet een uitstraling zijn van die eenheid. Zijn minister van Financiën is een hoogleraar economie met internationale staat van dienst bij onder andere de VN, terwijl de leider van de communistische partij de nieuwe minister van Werkgelegenheid wordt. Zoals hij had beloofd, is tot nu toe de helft van zijn kabinet vrouw. Ook de inauguratie was een afspiegeling van het land, met ruim plaats voor de minderheden van Colombia. In plaats van een besloten ceremonie was het dit keer een groot volksfeest, met muziekpodia en schermen in het hele land zodat iedereen het kon volgen. Onder de genodigden waren naast buitenlandse staatshoofden ook vertegenwoordigers van het ‘gewone’ Colombia, zoals een visser, een landarbeider en een straatveegster.||https://www.volkskrant.nl/nieuws-achtergrond/linkse-president-colombia-verklaart-war-on-drugs-failliet~b9cd9aba/
2022-08-08||Gaat het klimaatplan van de VS het tij keren, of is het ‘een klimaatzelfmoordpakket’?||‘Dit is de kickstart van het tijdperk van schone en hernieuwbare energie in Amerika.’ Chuck Schumer, leider van de Democraten in de Senaat, leek zondagavond de grootst mogelijke woorden te zoeken om het belang van de Inflation Reduction Act te duiden. Politiek gezien is het klimaatpakket van president Biden inderdaad een daverende overwinning voor de Democraten. Maar is het plan in zijn huidige vorm ook een grote overwinning voor het klimaat? Of hebben de voorstanders daarvoor gaandeweg te veel concessies moeten doen aan de Republikeinen en twee dwarsliggers in de eigen partij? De nieuwe wetgeving is bedoeld om de transitie naar schone energie te versnellen en uitstoot van broeikasgassen te verminderen, met name door belastingvoordeel en subsidies voor bedrijven en particulieren. Zo krijgen Amerikanen voortaan 7.500 dollar als ze een elektrische auto kopen, of 4.000 voor een tweedehandse. Verder zijn er miljarden gereserveerd voor de ontwikkeling van nieuwe technologie, zoals geavanceerde kernreactoren en schone waterstof en is er geld voor noodhulp aan gebieden die zijn getroffen door extreme droogte. De cijfers geven hoop. Nog steeds is de Inflation Redcution Act van 430 miljard dollar de grootste investering in het klimaat die het Amerikaanse Congres ooit heeft gedaan. Onafhankelijke analisten verwachten dat de VS ermee op twee derde van hun eigen klimaatdoelen kunnen komen: 40 procent uitstootreductie in 2030 ten opzichte van het ‘topjaar’ 2005, stelt een groep klimaat- en energie-experts die wordt geleid door Jesse Jenkins, hoogleraar aan de universiteit van Princeton. De klimaatdoelen die de VS zichzelf in 2015 in Parijs stelden: voor het einde van dit decennium 50 procent reductie van broeikasgassen en uitstootneutraliteit in 2050. Dat blijven, hoe ambitieus deze plannen ook zijn, stippen aan de einder. ‘Maar als het om het klimaat gaat, moet je altijd halfvolle glazen zien’, zegt He­leen de Coninck, docent environmental studies aan de TU Eindhoven. ‘Anders word je depressief.’ De Coninck vindt het aangekondigde pakket ook een flinke stap in de goede richting. Maar ze ziet ook waar het huidige pakket ten opzichte van de oorspronkelijke plannen aan kracht heeft ingeboet. ‘Ze leggen de elektriciteitssector duidelijk minder beperkingen op’, constateert ze. In de oorspronkelijke opzet van het Build Back Better-plan dat Biden in de eerste maanden van zijn ambtstermijn presenteerde, staan maatregelen die 37 procent van de emissie in deze sector zouden moeten beperken. In de huidige opzet is dat nog ‘maar’ 24 procent. Waarmee het, op papier, overigens nog steeds de sector is waar de grootste winst wordt behaald. Wat De Coninck bedoelt, is dat de 60 miljard dollar die bestemd zijn voor energieproducenten voornamelijk geoormerkt zijn als belastingvoordeel voor bedrijven die betrokken zijn bij de ontwikkeling van schone energie: voor de ontwikkeling en fabricage van zonnepanelen, windturbines, batterijen en voor het delven van de mineralen die daarvoor nodig zijn. Ook particulieren kunnen subsidies aanvragen voor zonnepanelen en warmtepompen. Ook voorzien de plannen in een limiet op de uitstoot van methaan door bedrijven in de olie- en gasindustrie. Wordt die limiet overstegen, dan kunnen de bedrijven boetes krijgen die oplopen van 900 tot 1.500 dollar per ton methaan. Maar verder gebeurt er niet al te veel aan de andere kant van de energiemedaille, waar vervuilende industrie aan banden zou moeten worden gelegd. Wat betreft fossiele brandstoffen heeft de regering concessies moeten doen aan partijgenoot Joe Manchin. Hij bedong bijvoorbeeld dat de regering, in ruil voor de investeringen in schone industrie, meer stukken openbare grond en zee veilt voor boringen naar olie en gas, onder andere in de Golf van Mexico en in Alaska. Milieuactivisten noemen het pakket daarom spottend ‘een klimaatzelfmoordpakket’. Tegenover dit verwijt stellen wetenschappers van het Amerikaanse Energy Innovation Center in Pittsburgh dat elke ton nieuwe emissie wordt gecompenseerd door 24 ton emissies die door deze plannen wordt vermeden. In Amerikaanse media tonen klimaatwetenschappers en Democratische politici zich opgelucht dat de VS, onder Trump tot klimaatparia geworden, internationaal weer mee kunnen praten, en misschien zelfs andere landen stimuleren in het ontwikkelen van een ambitieuzer beleid. Maar juist daar vertonen de plannen een opvallende hiaat. In het klimaatakkoord van Parijs spraken de welvarende industrielanden ook af ontwikkelingslanden te helpen in het bestrijden van klimaatverandering en bij energietransitie. President Biden beloofde dat ook tijdens zijn presidentschap herhaaldelijk, maar daarvoor is in de plannen geen geld gereserveerd.||https://www.volkskrant.nl/nieuws-achtergrond/gaat-het-klimaatplan-van-de-vs-het-tij-keren-of-is-het-een-klimaatzelfmoordpakket~b271660e1/
2022-08-08||Spitsuur bij de Alarmcentrale: ‘Onze accu is leeg’ ||‘Onze accu is leeg’, klinkt het maandag paniekerig door de headset van ANWB-hulpverlener Elsbeth Siegers (60). De vrouw aan de andere kant van de lijn staat met twee kleine kinderen stil op een snelweg in Italië. Het gezin bevindt zich op een gevaarlijke plek, ziet Siegers via de Street View-functie van Google Maps. Links van de weg torent een rotspartij hoog de lucht in, rechts strekt zich een afgrond uit. Een vluchtstrook is er niet, net zo min als de mogelijkheid om achter de vangrail te gaan staan – en zeker niet met een baby op de arm. Snel draait Siegers het nummer van zusterclub Automobile Club d’Italia (ACI) om een sleepwagen naar het gezin te dirigeren. Minutenlang schalt het volkslied van de Europese Unie bij wijze van wachtmuziek door haar headset. Ongeduldig trommelt Siegers met haar vingers op het bureau. ‘In Italië’, zegt ze, ‘doen ze meestal rustig aan.’ En dat terwijl haast geboden is. Achter het gezin staan nog 24 bellers in de wachtrij van de alarmlijn van de ANWB. De alarmcentrale, al in bedrijf sinds 1959, kreeg deze zomer tot nu toe ruim 440 duizend telefoontjes binnen, en zag een toename in het aantal buitenlandse voertuighulpverleningen van 30 procent ten opzichte van 2019, de laatste ‘normale’ zomer voor de coronacrisis. De ANWB-leden die een lidmaatschap met Europese dekking hebben, kunnen voor hulp vanaf de vluchtstrook +31 70 314 14 14 bellen. Nu de coronabeperkingen in Europa volledig zijn opgeven, laden Nederlanders weer massaal de achterbak vol voor een autovakantie naar een Europees vakantieoord. De chaos op Schiphol heeft die trend alleen maar versterkt, zegt Victor Geskes, directeur van de ANWB-Alarmcentrale. ‘Reizigers hebben van tevoren al stress over het tijdstip waarop ze op de luchthaven moeten zijn en of hun koffers wel aan zullen komen. Om dat te voorkomen, nemen ze liever de auto.’ De hoge temperaturen in Europa dragen zeker bij aan het toenemen van de hulpkreten. De hitte leidt tot problemen met het koelsysteem van de motor of de koppeling en dat maakt het een ‘uitdagend jaar’ voor Geskes. Zeker omdat door het personeelstekort waar heel Europa mee kampt, automonteurs in het buitenland schaars zijn. Zo stuit de hulpverlening van de ANWB op allerlei nieuwe belemmeringen: autoverhuurbedrijven in Europa hebben tijdens de coronacrisis hun vloot teruggebracht. ‘Nederlanders willen een auto met een trekhaak om de caravan aan vast te maken. Vind die in deze tijd maar eens in de buurt van Parijs.’ Om de drukte het hoofd te bieden, breidde de ANWB de eigen vloot huurauto’s uit, die de hele zomer van de ene vakantieganger met panne naar de andere rijdt. Maar ook die voorraad is eindig. Medewerkers van de alarmcentrale bieden gestrande vakantiegangers daarom waar mogelijk trein-, taxi- of Uber-vouchers aan. De Alarmcentrale van de ANWB wordt vandaag bemand door zeshonderd hulpverleners die Nederlanders met autopech proberen te helpen. De vakantiegangers kampen voornamelijk met een lekke band, startproblemen of onheilspellend knipperende controlelampjes. ‘Waar de Wegenwacht in Nederland doorgaans snel ter plekke is, moeten automobilisten er in het buitenland vanuit gaan dat het niet binnen een uurtje is geregeld’, zegt Geskes. Op een groot scherm in het midden van de Alarmcentrale is een kaart van Europa te zien. Met name langs de Route de Soleil van Parijs naar Marseille lichten continu groene autootjes op: allemaal Nederlandse vakantiegangers met pech die op hulp wachten. In een natuurgebied in het zuidelijkste puntje van Kroatië knippert ook een icoontje. Hulpverlener Erik Eijs (24) neemt de oproep van de bijbehorende reizigers aan. Het gaat om de auto van een gezin met twee tieners die met een lekke band zijn gestrand, 80 kilometer van hun vakantieverblijf vandaan. Eijs schakelt de Kroatische hulpdiensten in, die er met een beetje geluk over twee uur kunnen zijn. Dan wenst Eijs de man aan de telefoon een fijne avond toe. Aan de andere kant van de lijn blijft het ongemakkelijk stil. Andere vakantiegangers hebben meer geluk. Zoals het gezin op een camping in de Franse regio Auvergne, die hulpverlener Eijs vanmiddag aan de telefoon had. Zij parkeerden hun kapotte auto aan de rand van de weg en legden de route naar de camping te voet af. Daar zagen zij pardoes een gele Wegenwachtbus het terrein op rijden, die in het hoogseizoen ook op zestien plekken in het buitenland is gestationeerd. Nadat de Wegenwacht andere landgenoten met pech had geholpen, kon hij – na bemiddeling van Eijs – direct een blik onder de motorkap van de andere kampeerders werpen. Drie uur na het eerste contact is het gezin met de baby op de Italiaanse snelweg nog steeds niet in veiligheid gebracht. Siegers heeft het gezin inmiddels geadviseerd om de politie te bellen en schakelde de hulp in van de Italiaanse hulpverlener die op het ANWB-kantoor aanwezig is om vakantievierende Italianen in Nederland van hulp te voorzien. ‘Als ik straks uitklok en de sleepwagen is nog steeds niet ter plaatse, dan check ik thuis nog even in’, zegt ze. ‘Anders kan ik niet slapen.’||https://www.volkskrant.nl/nieuws-achtergrond/spitsuur-bij-de-alarmcentrale-onze-accu-is-leeg~bf8343fc/
2022-08-08||Dressuuramazone Van Liere wint brons op haar eerste WK en laat ‘levende legende’ Werth achter zich||Dinja van Liere wilde zich in aanloop naar de WK dressuur niet verschuilen achter haar debuut op een mondiaal toernooi. Ook haar gebrek aan internationale ervaring zag ze niet als een struikelblok. De 31-jarige Zeeuwse amazone die met haar tophengst Hermès slechts zestien maanden ervaring heeft op het hoogste niveau sprak haar ambitie gewoon hardop uit: op haar eerste WK ging ze voor niets minder dan een medaille. Maandagavond maakte Van Liere de verwachtingen van zichzelf én de buitenwacht helemaal waar, al was het ongekend spannend. Na een prima start van de Grand Prix Special leek Hermès na de uitgestrekte draf even te schrikken, maar Van Liere had hem snel weer in het gareel. Hermès – niet alleen gezegend met veel talent maar ook blakend van zelfvertrouwen – maakte vervolgens vooral indruk met zijn piaffes en pirouettes. Na haar uitstekende proef in de piste van het Stutteri Ask Stadium in Herning stak Van Liere beide handen in de lucht gevolgd door een knuffel voor haar paard. De pas 10-jarige bruine hengst, al zeven jaar onder het zadel van Van Liere, liet zien dat hij al tot de beste dressuurpaarden ter wereld behoort. De proef was goed voor een score van 79,407 procent. Hierna begon het nagelbijten voor Van Liere aangezien er in de Deense arena nog drie combinaties volgden, en niet de minsten. De 26-jarige Britse amazone Charlotte Fry – woonachtig in Nederland – veroverde uiteindelijk de wereldtitel met haar paard Glamourdale. De combinatie behaalde een topscore van 82,508 procent. Cathrine Laudrup-Dufour (30) eindigde als tweede met een score van 81,322. De laatste amazone die in de ring verscheen, de Duitse dressuurkoningin Isabell Werth kon niet tippen aan de proef van Van Liere en werd vierde (79,073). Het was voor Van Liere extra genieten dat ze haar grote voorbeeld achter zich wist te laten. De 53-jarige Werth, generatiegenoot en eeuwige concurrent van Anky van Grunsven, is een levende legende in de dressuursport. Maar de zevenvoudig olympisch kampioen heeft na het pensioen van haar topmerrie Bella Rose nog niet de ultieme klik met haar nieuwe paard Quantaz. Op de WK moet de gehavende Duitse ploeg het overigens stellen zonder olympisch kampioen Jessica von Bredow-Werndl, zij is zwanger. Van Liere was maandagavond verguld met haar bronzen plak. ‘Hermès had twee schrikmomentjes maar we hebben geen grote fouten gemaakt. Daarin zie je dat Hermès steeds volwassener en meer ervaren wordt.’ De bronzen WK-medaille voor de Zeeuwse (die tegenwoordig in Brabant woont) betekent voor de Nederlandse dressuurploeg de eerste podiumplaats op een mondiaal toernooi sinds 2014. Destijds won Adelinde Cornelissen tijdens de WK brons op de kür op muziek en behaalde het Nederlands team in de landenwedstrijd eveneens de derde plaats. Op de Olympische Spelen van 2016 en 2021 keerde het dressuurteam zonder medaille huiswaarts. Woensdag krijgen Van Liere en Hermès hun tweede kans op een medaille tijdens de kür op muziek. Voor de dressuurploeg van bondscoach Alex van Silfhout zijn de wereldkampioenschappen nu al geslaagd. Afgelopen weekend eindigde Nederland in de landenwedstrijd op de vijfde plaats en veroverde hiermee een startbewijs voor de Olympische Spelen van 2024 in Parijs.||https://www.volkskrant.nl/sport/dressuuramazone-van-liere-wint-brons-op-haar-eerste-wk-en-laat-levende-legende-werth-achter-zich~b447bf39/
2022-08-08||Voor het eerst geeft een Brits museum geroofde kunst terug aan Nigeria||De beslissing van het Horniman Museum, een Londens museum voor natuurgeschiedenis, wereldculturen en muziekinstrumenten, heeft betrekking op 72 kunstvoorwerpen. Het gaat onder andere om een bronzen haan, ivoren en bronzen ceremoniële objecten, en een sleutel van het ‘paleis van de koning’. De topstukken zijn 12 ‘Benin bronzes’ – bronzen plaquettes die tijdens een Britse koloniale oorlog in 1897 tegen het koninkrijk Benin, in het huidige Nigeria, zijn buitgemaakt en vervolgens verkocht in Europa. Musea over de hele wereld herbergen naar schatting zo’n 10 duizend van deze Benin bronzes. In de afgelopen jaren is er in veel landen een discussie op gang gekomen over wat te doen met dit soort gestolen kunst. De Duitse regering besloot vorig jaar om alle stukken terug te geven aan Nigeria, de Universiteit van Aberdeen volgde kort daarna door een bronzen beeld terug te geven. Enkele maanden later kondigde de Belgische regering aan dat alle uit Congo gestolen kunst in Belgische musea voortaan eigendom is van de Congolese regering. Van 114 stukken in Nederlandse musea is onomstotelijk bewezen dat het koloniale roofkunst is, en ook hier speelt de discussie over wat daarmee gedaan moet worden. In Groot-Brittannië gaan al langer stemmen op om gestolen kunst terug te geven aan de originele eigenaars of hun juridische opvolgers. Maar de Britse overheid lag altijd dwars – en die is eigenaar van de kunst in door de staat gefinancierde musea zoals het Horniman en het British Museum, de musea waar het grootste deel van de gestolen kunst ligt. Het Horniman heeft nu toch overheidstoestemming gekregen om de kunststukken over de dragen aan de Nigeriaanse regering. Aan dat besluit is uitgebreid onderzoek voorafgegaan naar welke kunststukken in aanmerking komen voor teruggave. Ook ‘bezoekers, schoolkinderen, academici, erfgoedprofessionals en kunstenaars in Nigeria en het Verenigd Koninkrijk’ hebben inspraak gehad in de beslissing. ‘Er is overduidelijk bewijs dat deze objecten met geweld zijn verkregen, en extern overleg ondersteunde ons inzicht dat het zowel moreel als gepast is om ze terug te geven aan Nigeria’, zegt Eve Salomon, bestuursvoorzitter van het museum. Binnenkort volgt overleg met de Nigeriaanse overheid over eventuele bruikleenovereenkomsten en de benodigde zorg om de voorwerpen in goede staat te houden. Hoogstwaarschijnlijk is het Horniman niet het laatste Britse museum dat gestolen kunstschatten teruggeeft aan de rechtmatige eigenaar. Vorige week nog lieten de universiteiten van Oxford en Cambridge weten dat ze hetzelfde willen doen met meer 200 Benin bronzes uit de collecties van hun musea. Daar moet de Britse overheid nog wel toestemming voor geven, maar nu het Horniman die heeft gekregen lijkt het waarschijnlijk dat andere musea die ook krijgen. Dat het Horniman vooropgaat in deze beweging, past goed in het vooruitstrevende imago dat het museum zich in de afgelopen jaren heeft aangemeten. Vorige maand werd het uitgeroepen tot Brits Museum van het Jaar, met dank aan de ‘Reset Agenda’ van het museum. Onder die noemer besteedt het museum meer aandacht aan klimaat en milieu en probeert het jongeren uit de diverse gemeenschappen van Londen te betrekken bij de collectie.||https://www.volkskrant.nl/nieuws-achtergrond/voor-het-eerst-geeft-een-brits-museum-geroofde-kunst-terug-aan-nigeria~b43b299b/
2022-08-08||Statushouder Osama Isaac geeft inburgeringsles aan lotgenoten: ‘Ik voelde me niet goed door al het niets doen’||Uitgelaten rent een tiental jonge kinderen de trap op naar de parkeerplaats van de Beijneshal in Haarlem. In hun handen wapperen de tekeningen die ze zojuist even verderop hebben gemaakt tijdens Nederlandse les in een geïmproviseerd klaslokaal. Op de A4’tjes hebben ze poppetjes getekend met de bijbehorende Nederlandse woorden voor de lichaamsdelen: arm, been, buik. De kinderen verblijven in de tijdelijke noodopvang voor ruwweg negentig asielzoekers die al bijna drie maanden in de sporthal is gevestigd. Tenten geven de tijdelijke bewoners iets van privacy in de grote ruimte. Op initiatief van vrijwilligers is om de hoek vorige week een schooltje geopend om de asielzoekers te onderwijzen en vermaken. Vooral de jongeren, maar iedereen is welkom voor Nederlandse les. De kinderen stoppen bij de ingang van de hal om daar de 43-jarige statushouder Osama Isaac een knuffel of boks te geven. De geboren Jemeniet verblijft ook in de opvang en kent iedereen. ‘We zijn hier net een familie’, zegt hij. Isaac, die in Maleisië als hoogleraar werkte, kwam negen maanden geleden in Nederland aan en heeft in die tijd zelf een inburgeringsprogramma gemaakt. Het is de basis voor veel van de lessen die worden gegeven aan zowel de kinderen als de volwassenen uit de opvang. De Beijneshal is drie maanden geleden door de gemeente Haarlem beschikbaar gesteld als noodopvang voor asielzoekers om het overvolle aanmeldcentrum in Ter Apel te ontlasten. Het is een van de vele tijdelijke oplossingen voor de voortdurende capaciteitsproblemen bij de plek waar asielzoekers zich moeten registreren als ze net in Nederland aankomen. Het is overal improviseren geblazen. Permanente oplossingen, zoals de voorgestelde wet van staatssecretaris Eric van der Burg (Justitie en Veiligheid, VVD) om gemeenten te dwingen opvang te regelen, zijn nog steeds niet van de grond gekomen. De 25 burgemeesters van de veiligheidsregio’s overlegden maandag weer met de staatssecretaris over de moeizame voortgang sinds zij eind juni tot een ‘fragiel’ akkoord kwamen. Afgesproken is dat de regio’s 5.625 extra noodopvangplekken leveren en 7.500 statushouders versneld een tijdelijke woning aanbieden om de doorstroom vanuit asielzoekerscentra (azc’s) te versnellen. De veiligheidsregio’s hebben in ruil daarvoor beloofd dat ze elk dertig rijksambtenaren toegewezen krijgen ter ondersteuning. De extra opvangplekken lijken grotendeels gerealiseerd, maar met de huisvesting van statushouders en de toewijzing van de rijksambtenaren is nog een stevige slag te slaan. ‘De Hoop School’ staat op een bord in het raam van het lokaal. Hoewel de ruimte een week geleden nog helemaal leegstond, doet het voormalige winkelpand deze ochtend niet onder voor een echt klaslokaal. De naam van de school hebben de asielzoekers met elkaar bedacht. Er staan ongeveer vijftien tafels en stoelen afkomstig van een basisschool, er is een kleine speelhoek en er hangen schilderijen aan de muur met teksten als ‘Een winnaar is een dromer die nooit opgeeft’. In gedoneerde schriftjes schrijven de leerlingen de klinkers op, waarvan ze klassikaal de uitspraak oefenen. De gemeente Haarlem regelde de locatie en de vrijwilligers, veelal inwoners van de stad, en medewerkers van het Rode Kruis namen het vanaf daar over. Twee keer per dag staan vrijwilligers met een lesbevoegdheid voor de klas, met als leidraad de methode van Osama Isaac. ‘Vaak beginnen we met een liedje’, zegt de gepensioneerde leerkracht Erica van der Peet (67). ‘Vandaag was het ‘Hoofd, schouders, knie en teen’.’ Al een paar maanden gaf Isaac les aan zijn medebewoners in een hoek van de sporthal. In Maleisië was hij hoogleraar aan het Lincoln University College, bij de faculteit Business and Accountancy. Hij werkt hard aan zijn Nederlands, maar uitleg over zijn methode geeft hij nog makkelijker in het Engels. ‘In de azc’s in Nederland voelde ik me niet goed door al het niets doen’, zegt hij. In de opvang in Gilze zag hij om zich heen dat veel vluchtelingen niets van Nederland wisten. ‘Ik ben toen alles gaan uitzoeken over het land en heb het gebundeld in lessen die ik daar op mijn kamer aan andere bewoners gaf.’ In zijn powerpoint staan vele aspecten van de Nederlandse taal uitgelegd – van de klinkers tot de bezittelijke naamwoorden (mijn, jouw, ons). Foto’s van een gezin aan tafel, een dokter in de behandelkamer en een stel in een bar laten zien hoe je in het Nederlands respectievelijk eten bestelt, uitlegt waar je pijn hebt en iemand verkering vraagt. Het politieke systeem, de belangrijkste grondwetsartikelen en het openbaar vervoer zijn uiteengezet in de presentatie over de achtergrond van Nederland. Alles heeft hij zelf vertaald naar het Engels en Arabisch – ook fonetisch, zodat de asielzoekers in de klas makkelijker de Nederlandse uitspraak onder de knie kunnen krijgen. Isaac is atheïst en heeft naar eigen zeggen progressieve ideeën over hoe een samenleving eruit zou moeten zien. Zijn ouders wonen nog in Jemen, waar hij is geboren, maar hij verliet zijn geboorteland op zijn twintigste voor het islamitische Maleisië. Daar verkeerde hij met eensgezinden, met wie hij thuis discussieavonden over de regering en het geloof hield. Na het publiceren van enkele kritische artikelen over het geloof wilde de ambassade van Jemen in Maleisië hem terugsturen naar zijn geboorteland om hem daar te veroordelen. ‘Ik werd toen een periode wat stiller en kalmer’, zegt hij. ‘Maar ik kon dat niet lang volhouden. Ik wilde de vrijheid hebben om kritische vragen te stellen.’ Toen week hij uit naar Nederland, waar hij snel een verblijfsstatus heeft gekregen en nu wacht op een huis en de kans om zijn droom waar te maken – de oprichting van de online Soulera Academy, waarmee hij ‘vrij onderwijs’ wil bieden aan iedereen, met name in de Arabische wereld.||https://www.volkskrant.nl/nieuws-achtergrond/statushouder-osama-isaac-geeft-inburgeringsles-aan-lotgenoten-ik-voelde-me-niet-goed-door-al-het-niets-doen~b91a253a/
2022-08-08||PSV kan tegen Monaco bogen op aanvallende kracht maar is defensief kwetsbaar||Pluspunten Met zijn intercepties, passes, duelkracht en dribbels was Ibrahim Sangaré de grote uitblinker in de heenwedstrijd tegen AS Monaco. Maar lange tijd was de vraag hoelang PSV nog kon genieten van de kwaliteiten van de gewilde middenvelder. Een trits gefortuneerde clubs uit de Premier League was bovengemiddeld geïnteresseerd in de speler die voor een gelimiteerd bedrag van 37 miljoen euro weg mocht. Afgelopen weekend kwam aan alle onzekerheid een einde, toen PSV bekendmaakte dat de 24-jarige Ivoriaan zijn (verbeterde) contract met twee jaar heeft verlengd tot 2027. En belangrijker nog: de gelimiteerde transfersom van 37 miljoen is tot de zomer van 2023 bevroren. Wie Sangaré dit seizoen nog wil wegkapen uit Eindhoven moet met een astronomisch bedrag aankomen bij technisch directeur John de Jong. De krachtpatser is een belangrijke schakel in het gepimpte PSV van trainer Ruud van Nistelrooij. De ploeg implodeerde toen hij vorige week in Monaco een kwartier voor tijd geblesseerd naar de kant moest. ‘Ik wil met PSV kampioen worden en de Champions League halen’, zei hij bij het ondertekenen van zijn nieuwe verbintenis. Geen enkele speler is een garantie voor een bepaald aantal doelpunten. Maar bij PSV lijkt het met de productiviteit wel goed te zitten. Afgaande op de voorbije seizoenen heeft de ploeg van Van Nistelrooij een handvol spelers dat makkelijk scoort. Neem alleen al Luuk de Jong en Guus Til, die deze zomer werden aangetrokken. Met 28 doelpunten sloot De Jong zijn eerste periode bij PSV in 2019 af als gedeeld topscorer van de eredivisie. De 21 treffers (alle competities) van Til vormde vorig seizoen een belangrijke pijler onder het succes van Feyenoord. Mocht het duo vorm ontberen, dan dreigt vanaf de linkerkant nog het voortdurende gevaar dat Cody Gakpo heet. Hij scoorde vorig seizoen twaalf keer, terwijl Johan Bakayoko bij Jong PSV topscorer werd met zeventien treffers. En ook middenvelder Joey Veerman, die trefzeker was in Monaco, verwacht met enige regelmaat te kunnen juichen: ‘Tegen de tien doelpunten moet wel lukken’, zei hij in de voorbereiding tegen het Eindhovens Dagblad. Met Ruud van Nistelrooij als opvolger van Roger Schmidt sloeg PSV niet alleen op tactisch gebied een nieuwe weg in. Ook richt de oud-spits zijn blik meer op de eigen jeugdspelers dan zijn Duitse voorganger deed. Dat is niet verrassend, aangezien Van Nistelrooij afgelopen seizoen trainer was van Jong PSV. Daar overtuigde hij de PSV-leiding dat talenten zich onder hem goed kunnen ontwikkelen. Hij hevelde onder meer Johan Bakayoko, Fredrik Oppegard en Ismael Saibari over naar het eerste team en schroomt niet om ze, net als de jonge Richard Ledezma, speelminuten te geven. Saibari ontpopte zich in de voorbereiding tot de surprise van PSV. De kans is aannemelijk dat de 21-jarige Marokkaanse Spanjaard in de thuiswedstrijd tegen Monaco opnieuw in de basis begint, als vervanger van de langdurig geblesseerde Noni Madueke. ‘Sommige jongens doen het verrassend goed’, zei Van Nistelrooij tijdens de voorbereiding over de talenten, waarmee hij onder andere op Saibari doelde. De 5-3-overwinning tegen Ajax in de Johan Cruijff Schaal ruim een week geleden gaf een mooi inkijkje in de sterke en zwakke punten van PSV. De ploeg bewees dat het makkelijk scoort, maar toonde defensief zijn kwetsbare kant. ‘Vijf maken is geweldig, maar drie tegen is te veel’, zei Van Nistelrooij. Bij zijn presentatie als trainer van PSV benadrukte hij dat het aantal tegendoelpunten omlaag moet. Onder Roger Schmidt incasseerde PSV vorig seizoen 42 doelpunten in de competitie. Ter vergelijking: Ajax kreeg er 19 tegen. ‘Historisch gezien blijkt het aantal tegendoelpunten vaak beslissend te zijn in de strijd om de titel’, aldus Van Nistelrooij. Ook dit seizoen is het aantal tegendoelpunten een punt van zorg. In negen wedstrijden (inclusief oefenduels) wist de tegenstander al veertien keer te scoren tegen PSV. In Monaco oogde de ploeg van Van Nistelrooij een helft lang solide, maar na rust gaf het de kansen te makkelijk weg, met de late gelijkmaker als gevolg (1-1). De Jong en Til worden geprezen om hun kopkracht, fysieke gestel, neusje voor de goal en het vermogen om negentig minuten te blijven gaan. Het nadeel is dat er weinig creativiteit schuilgaat in de spits en aanvallende middenvelder. Verwacht van het duo geen flitsende individuele acties of splijtende openingen. In het heenduel tegen Monaco moest de vindingrijkheid bij PSV vooral komen via de dribbels van Gakpo - die niet zijn beste wedstrijd speelde - en de passing van Veerman. Met zijn traptechniek is de middenvelder degene die voor de broodnodige variatie en verrassing moet zorgen in het aanvalsspel van PSV. Mocht Van Nistelrooij meer behoefte hebben aan voetballend vermogen in zijn ploeg, dan zou Xavi Simons een goed alternatief kunnen zijn voor Til. Met zijn dribbels, technische bagage en slimme passes bewees het 19-jarige talent afgelopen weekend tegen Emmen iets te kunnen toevoegen aan het spel van PSV. Bovendien liet hij zien een heel andere type te zijn dan zijn vijf jaar oudere concurrent. In Eindhoven kleurde de lucht deze zomer aardig blauw voor PSV, al hangt er met het mogelijke vertrek van Gakpo nog altijd een donkere wolk boven het Philips Stadion. ‘Als we de groepsfase van de Champions League halen, is het aannemelijker dat ik blijf’, zei de aanvaller na de simpele zege op Emmen. Het is de vraag of de club ook zo lang wil wachten. Mocht PSV winnen van Monaco en de play-offs van de Champions League halen, dan weet het pas op 24 augustus of het zich plaatst voor het hoofdtoernooi. Een week later sluit de transfermarkt, terwijl PSV bij een vertrek van de zelfopgeleide speler hoe dan ook een vervanger wenst te halen. PSV wil het liefst zo snel mogelijk duidelijkheid van Gakpo, maar de club weet ook dat de panelen tot eind augustus kunnen schuiven. De supporters daarentegen laten er geen misverstand over bestaan. Al wekenlang rolt ‘jalalala, Cody moet blijven’ van de tribunes.||https://www.volkskrant.nl/sport/psv-kan-tegen-monaco-bogen-op-aanvallende-kracht-maar-is-defensief-kwetsbaar~b801b84a/
2022-08-08||De lange en hobbelige weg naar de klimaatwet van Biden||Joe Biden had bij zijn aantreden als president revolutionaire economische ambities om de Verenigde Staten socialer te maken. Het zogeheten ‘Build Back Better’-pakket moest zijn versie worden van de befaamde New Deal, het herstelplan waarmee president Franklin D. Roosevelt de VS in de jaren dertig uit de Grote Depressie trok. ‘Dit gaat het leven van miljoenen Amerikanen fundamenteel verbeteren’, zei Biden toen hij zijn plannen presenteerde. Het plan had twee componenten: verbetering van de krakkemikkige Amerikaanse infrastructuur en van het karige sociale stelsel. Vernieuwing van bruggen, wegen, vliegvelden, watervoorziening en internet zouden hand in hand gaan met versterking van de positie van de lagere en middenklassen. De onderliggende wens van Biden bij al die plannen was bovendien de klimaatverandering drastisch aan te pakken. De pakketten zouden ongeveer 4.000 miljard dollar gaan kosten: 1.000 miljard voor de fysieke infrastructuur, en 3.000 miljard voor het sociale vangnet. Veel economen prezen de plannen. De vrijemarkteconomie heeft in de VS geleid tot grote ongelijkheid; 20 procent van de Amerikaanse kinderen groeit op in armoede. Sociale hervormingen zouden dat kunnen tegengaan. De Republikeinen zien dit anders en al snel wordt duidelijk dat Biden voor sociale hervormingen of klimaat geen steun hoeft te verwachten. Dat maakt de uitvoering van Build Back Better onmogelijk. De Democraten hebben in de Senaat vijftig zetels, terwijl er zestig stemmen nodig zijn om een ‘filibuster’-blokkade van de Republikeinen te doorbreken. Daarop stelt Biden zijn ambities bij. Hij scheidt de plannen voor de infrastructuur, waarover wel enige overeenstemming bestaat, van de rest van het pakket. Zeven maanden na zijn aantreden loodst Biden de infrastructuurwet door het Congres, met steun van een aantal Republikeinen. ‘Bipartisan!’ jubelt de president in een toespraak, ‘het bewijs dat Washington werkt!’ Dat onderdeel van Build Back Better is binnen. Voor het overgebleven deel van Build Back Better verzint het Witte Huis een andere strategie. Dat wordt zodanig herschreven dat ze door het parlement kunnen worden behandeld als begrotingsvoorstellen. Een begrotingsvoorstel heeft, in tegenstelling tot een wet, slechts een kleine meerderheid in de Senaat nodig. De vijftig zetels van de Democraten zijn, aangevuld met de extra stem van vice-president Kamala Harris, daarvoor genoeg. Maar dan dient zich een nieuw obstakel aan, dit keer vanuit de eigen gelederen: de Democratische senatoren Joe Manchin (West Virginia) en Kyrsten Sinema (Arizona) zijn niet blij met Bidens plannen. Manchin keert zich tegen de miljardairsbelasting, die een deel van de uitvoer moet bekostigen. Diens kiezers worden platgegooid met advertenties waarin wordt beweerd dat de ‘Democraten met hun hoge overheidsuitgaven het land failliet zullen laten gaan’. Eind 2021 trekt Manchin de stekker uit de onderhandelingen. Build Back Better, Bidens paradepaardje, is ten dode opgeschreven. Na wat zelfreflectie realiseren de Democraten zich dat Build Back Better over te veel uiteenlopende onderwerpen gaat. Het is ingewikkeld, niemand kan het de kiezers goed kan uitleggen. In januari belooft de president om het pakket in nog kleinere stukjes op te breken. De partij probeert met Manchin overeenstemming te vinden. Half juli staakt de senator opnieuw de onderhandelingen. Hij zegt bang te zijn dat een enorme overheidsinvestering de inflatie, van 9,1 procent, verder opstuwt. Veel partijgenoten zijn woest op hem. Bernie Sanders, de progressieve senator uit Vermont, fulmineert dat Manchin ‘opzettelijk de agenda van de president torpedeert’. De tijd dringt. Komende november zijn de tussentijdse verkiezingen. De kans is aanzienlijk dat de Democraten het daarna met minder senatoren moeten doen. Maar dan gaat Manchin op 27 juli akkoord. Het nieuwe investeringspakket – van 430 miljard dollar – heet: de Inflation Reduction Act. De kiezers hebben al die tijd het doemscenario gehoord dat het eerder voorgestelde pakket de inflatie verder zou opjagen. In het uiteindelijke voorstel wordt de klimaatinvestering betaald met geld dat vrijkomt na een reeks wijzigingen in de belastingwet, waarmee bedrijven en zeer rijke Amerikanen hoger zullen worden belast. De komende tien jaar zal dit de overheid meer dan 700 miljard dollar opleveren. Het leeuwendeel van de Inflation Reduction Act gaat naar het klimaat, de rest naar goedkopere medicijnen die Amerikaanse burgers moeten ontlasten. Van het grote sociale plan, de derde poot van het oorspronkelijke Build Back Better is weinig meer over. Omdat het om zo’n gigantisch bedrag gaat, en omdat Biden vorig jaar ook al zijn handtekening onder de infrastructuurwet kon zetten, noemt nieuwssite Politico hem ‘op het vlak van wetgeving een van de succesvolste presidenten van de moderne geschiedenis’.||https://www.volkskrant.nl/nieuws-achtergrond/de-lange-en-hobbelige-weg-naar-de-klimaatwet-van-biden~b1573343/
2022-08-08||Weinig water door Nederlandse rivieren, grote kans op hittegolf deze week||Uitzonderlijk weinig water stroomt door de Rijn, kritieke punt voor Maas nog niet bereikt De Rijn staat al enige dagen ‘uitzonderlijk laag’, aldus Rijkswaterstaat. Zondag en maandag stroomde er gemiddeld minder dan 800 kubieke meter water door de Rijn. De kritieke grens voor het ontstaan van een watertekort legt de Landelijke Coördinatiecommissie Waterverdeling (LCW) op 1.100 kuub. Sinds half juli is de waterafvoer in de Rijn lager dan die norm. De Rijn en Waal staan zo laag door onvoldoende aanvoer uit Duitsland en Zwitserland. De Bodensee aldaar stond nog maar zelden zo laag. Ook door de Maas stroomt veel minder water dan gebruikelijk, maar is de kritieke grens nog niet bereikt. Bij de Maas ligt die op 25 kubieke meter per seconde. Dat zou half augustus wel kunnen gebeuren als de huidige droogte aanhoudt. De Maas is een regenrivier, die voornamelijk wordt gevuld met water vanuit Frankrijk en België. De binnenvaart heeft al wel last van de droogte. Omdat het openen van sluizen veel water kost, gebeurt dat veel minder vaak dan normaal. Mogelijk hittegolf in Nederland Waarschijnlijk ziet Nederland deze week de eerste hittegolf in twee jaar tijd. De kans daarop is 80 procent, volgens weerbureau Weeronline. Eind juli werden diverse temperatuurrecords verbroken, maar een hittegolf is het pas als het KNMI in de Bilt vijf dagen achter elkaar 25 graden of hoger meet. Van die vijf dagen moet het drie dagen warmer dan 30 graden zijn. Sinds 1901 telde het meteorologisch instituut 29 officiële hittegolven, waarvan 15 in de afgelopen 25 jaar plaatsvonden. De langste hittegolf tot nu toe was die in 1975, toen was het 18 dagen aaneengesloten 25 graden of warmer. Slechts vier keer noteerde het KNMI twee hittegolven in één jaar: in 1941, 2006, 2018 en 2019.||https://www.volkskrant.nl/nieuws-achtergrond/weinig-water-door-nederlandse-rivieren-grote-kans-op-hittegolf-deze-week~bad84f8c/
2022-08-08||Een kudde bizons die een uiteengereten dranghekkenstelsel achterlaat||Onvermijdelijk, als een natuurbrand in een periode van grote hitte, laaide vorige week de veiligheidsdiscussie weer eens op. Een paar onsmakelijke valpartijen in de hitsige slotkilometers van etappes in de Ronde van Polen en die van Burgos (Spanje) ontdeden nogal wat coureurs van hun bast. Veel gipswerk nadien ook. Vooral de brand van Burgos smeulde nog lang na. Ik heb voor me een soort van luchtfoto- een momentopname - waarop het Spaanse ongeluk zich voltrekt. In het midden een stabiel kluwen van vlees en carbon. Verder is een pak coureurs nog aan de zweefvlucht bezig. Helemaal links ligt een fiets. De bijbehorende renner moet ergens zijn, maar ik zie hem niet. Rechts ontsnapt iemand door het gat van een uiteengereten dranghekkenstelsel. Het is een aparte foto; ik kijk ernaar als naar een verstild landschap Op een halve kilometer voor de meet lag er een voor het dagelijkse verkeer snelheidsbeperkende bolling in de weg waaroverheen een zebrapad was geschilderd. Reglementair gezien mag een bolling in de weg niet in de laatste kilometer van de koers. Maar wat is een bolling? Renners hebben de gewoonte om na een groot ongeval meteen te wijzen naar de UCI. De UCI hoort vooraf te controleren of de organisator van een koers zich aan de reglementen houdt. Een bolling in de weg is multi-interpretabel. De bolling in Burgos was volgens de organisator van de koers hooguit 2,5 cm hoog, en dan is het geen bolling. De niet bestaande bolling was vooraf ruimschoots gecommuniceerd met de wielerploegen. Behalve dat had de organisator seingevers geposteerd bij het onbestaande kritieke punt. Zo zie je maar, zelfs als er formeel gewaarschuwd wordt voor niet bestaande risico’s blijft het wielrennersbestaan levensgevaarlijk. Spil in het ongeval is David Dekker. Als gecategoriseerd sprintkanon van Jumbo-Visma werd hij door zijn ‘trein’ de laatste kilometer binnengebracht. Toen kwam die drempel van 2,5 centimeter op pakweg 500 meter van de meet. Later zei hij erover dat hij zijn ‘stuur niet goed vast had’ waarop niet alleen hijzelf maar achter hem het hele peloton ging liggen. Zo kwam het dat de lead out van Dekker op het podium terechtkwam. Zo kwam het dat op de zogenaamde sociale media beklag werd gedaan over de juichstemming binnen de ploeg: juichen mag alleen als er wat te juichen valt. Renners zijn erg gevoelig voor de instant-variant van de werkelijkheid. Uitgebreide digitale excuses volgden: sorry dat we gejuicht hebben. Als het adrenalinepeil naar normale waarden gezakt is, spreekt de rennerstong in de lachwekkend droge taal van de geldschieter. De organisator van de Ronde van Burgos houdt staande dat een bolling in het wegdek van 2,5 centimeter geen bolling is. Ik denk dat voor een aanstormende kudde bizons een verhoging van 0,5 cm al een opgave is..||https://www.volkskrant.nl/sport/een-kudde-bizons-die-een-uiteengereten-dranghekkenstelsel-achterlaat~b5250a82/
2022-08-08||Voortvarende baas van Amnesty ‘kan verstrooid overkomen, maar weet precies wat ze doet’||Ze zit aan het ziekbed van de vergiftigde Russische dissident Aleksej Navalny in Duitsland, kort nadat hij is opgelapt. Zes uur lang interviewt ze hem over de aanslag op zijn leven. In haar onderzoek concludeert Agnès Callamard – destijds VN-rapporteur buitengerechtelijke executies – onomwonden dat het Kremlin aansprakelijk is voor de moordaanslag. ‘Als Navalny in het strafkamp iets overkomt’, schrijft ze, ‘zijn de Russische autoriteiten verantwoordelijk.’ In maart vorig jaar, kort na het verschijnen van haar kritische rapport, wordt Agnès Callamard (57) benoemd tot secretaris-generaal van Amnesty International. Twee acties typeren haar voortvarendheid: als eerste stuurt ze de Russische president Poetin een brief met het verzoek Navalny vrij te laten en hem in ieder geval, na de mislukte vergiftiging, ‘niet een langzame dood te laten sterven’. Als tweede zet ze ‘een verkeerde beslissing’ van Amnesty International recht: de mensenrechtenorganisatie geeft Aleksej Navalny zijn ingetrokken status als ‘gewetensgevangene’ terug. De term, die staat voor iemand die gevangenzit om­dat hij er po­li­tie­ke of re­li­gi­eu­ze op­vat­tin­gen op na houdt die niet ge­to­le­reerd wor­den in het land waar hij woont en nooit geweld heeft gebruikt, was hem afgenomen na geruchten op de sociale media. ‘Met excuses’, zegt Amnesty erbij. Want de zaak is niet goed onderzocht en blijkt slechts laster, waarna de Russische autoriteiten de actie misbruiken in hun voordeel. Het kwam Amnesty op veel kritiek te staan. Nu ligt de organisatie opnieuw onder vuur. En weer omdat Rusland goede sier maakt met een omstreden publicatie van Amnesty-onderzoekers. ‘Oekraïne schendt het oorlogsrecht’, schrijven rapporteurs van de mensenrechtenorganisatie in een afgelopen donderdag gepubliceerd rapport. ‘Het Oekraïens leger brengt eigen burgers in gevaar door bases te bouwen en wapensystemen te gebruiken in dichtbevolkte woonwijken, waar ook [niet gebruikte, red.] scholen en ziekenhuizen staan.’ Twee dagen later stapt het hoofd van de Oekraïense afdeling van Amnesty International, Oksana Pokaltsjoek, op. Volgens haar ontbeert het rapport context over de oorlog en kreeg de Oekraïense regering te weinig tijd – vier dagen – om te reageren. ‘Het onderzoek is een werktuig geworden van de Russische propaganda, en de leiding is niet bereid de conclusie van de benodigde context te voorzien’, schrijft ze op Facebook. Opnieuw gaat de organisatie diep door het stof. ‘We betreuren ten diepste het leed dat we hebben veroorzaakt’, luidt Amnesty’s verontschuldiging in een officiële verklaring. ‘Niets van wat we hebben gedocumenteerd over het Oekraïense leger, rechtvaardigt de Russische acties. Alleen Rusland is verantwoordelijk voor het geweld tegen Oekraïense burgers.’ Ook deze verontschuldiging zal Agnès Callamard als hoogste baas van Amnesty hebben geïnitieerd, of op z’n minst gefiatteerd. Maar ze blijft bij haar eerder geuite standpunt dat Oekraïne zich weliswaar tegen de Russen moet verdedigen, maar dat dit ‘het Oekraïens leger niet ontslaat van de verplichting het internationaal humanitair recht te respecteren’. Het duidt op haar rechte rug, benadrukken collega’s. Callamard is ‘een kleine vuurbal – fel, moedig en uitgesproken’, zegt haar vriendin, VN-rapporteur vrije meningsuiting Irene Khan in het Amnesty-blad Wordt Vervolgd. ‘Agnès kan verstrooid overkomen, maar vergis je niet: ze weet precies wat ze doet en is een van de scherpste geesten die ik ken.’ De secretaris-generaal van Amnesty International, dochter van een fabrieksarbeider en een lerares, groeide op in de Franse Provence. Haar grootvader werd als verzetsstrijder in de Tweede Wereldoorlog geëxecuteerd door de nazi’s, vertelt ze in het Vlaamse televisieprogramma Ter Zake. ‘Hij is mijn rolmodel’. Als eerste van haar familie gaat ze studeren. Nadat Callamard in Grenoble afstudeert op internationale betrekkingen, vervolgt ze als een van de weinige witte studenten haar opleiding aan de Howard-universiteit in Washington D.C. Ze geeft les over internationale vluchtelingenstromingen aan de York University in Toronto, om uiteindelijk in te promoveren op haar veldonderzoek naar vluchtelingenkampen in Malawi. In 1995 komt ze in dienst bij Amnesty International als onderzoeker, waar ze binnen drie jaar wordt bevorderd tot chef-staf. In 2001 verlaat ze de organisatie om directeur te worden van mensenrechtenorganisatie Article 19, die onderzoek doet naar de vrijheid van meningsuiting, en richt ze het Humanitarian Accountability Partnership op, dat nu CHS Alliance heet, een wereldwijd netwerk van mensenrechtenorganisaties die hulpverlening efficiënter en doeltreffender willen maken door samen te werken. Van 2016 tot aan haar benoeming als secretaris-generaal van Amnesty International vorig jaar, werkte ze voor de VN als rapporteur buitengerechtelijke executies, die ze zelf cynisch ‘staatsmoorden’ of ‘illegale sterfgevallen’ noemt. Bekend wordt ze van haar kritische onderzoek naar de moord op journalist Jamal Khashoggi, die in 2018 verdween na een bezoek aan het Saoedische consulaat in Istanbul, waar hij bleek te zijn opgewacht door een team dat hem uiteindelijk in stukken heeft gehakt. In een lijvig VN-rapport concludeert Agnès Callamard dat de Saoedische kroonprins erachter zit. Kort daarna wordt ze twee keer met de dood bedreigd. Eerder was ze al bedreigd door de Filipijnse president Rodrigo Duterte, die op een bijeenkomst voor gastarbeiders zei dat hij haar wegens belediging publiekelijk zal slaan tijdens een bezoek aan de Filipijnen. Bij alle intimidaties luidt haar antwoord onderkoeld: ‘Bedreigingen werken niet bij mij.’||https://www.volkskrant.nl/nieuws-achtergrond/voortvarende-baas-van-amnesty-kan-verstrooid-overkomen-maar-weet-precies-wat-ze-doet~b48a2aba/
2022-08-08||Verzwijg het niet als je een fout hebt gemaakt op het werk: zo geef je het toe||Van per ongeluk een rekening dubbel betalen tot een mail met taalfouten aan het hele klantenbestand. Iedere werknemer doet weleens iets verkeerd. ‘En daarvan krijgt onze eigenwaarde een deuk’, zegt Toon Taris, als hoogleraar aan de Universiteit Utrecht gespecialiseerd in de psychologie van arbeid. ‘We voelen ons incompetent en vrezen voor onze loopbaan. De meeste mensen houden daarom hun mond. Ze hopen dat niemand hun fout opmerkt, terwijl ze weten dat het goed is om het op te biechten.’ Waarom het ook alweer goed is om eerlijk te zijn over dingen die misgaan? Bedrijven willen niet dat iedereen dezelfde fouten maakt doordat niemand iets zegt. Daarnaast verbetert de sfeer in het team door open te zijn over misstappen, zegt Frank Deuring, auteur van het boek SuperFalen (2022). ‘Mensen denken dat ze worden uitgelachen, maar vaak vinden collega’s het juist dapper. En het werkt aanstekelijk, waardoor het makkelijker wordt om fouten te erkennen’, zegt hij. ‘Verder lucht het op. Vervelende emoties als schuld- en schaamtegevoelens verdwijnen door te praten over je mislukkingen.’ Genoeg redenen dus om met de billen bloot te gaan. Hoe pak je dat aan? Negeer de verleiding om even af te wachten of je fout überhaupt wordt opgemerkt en biecht het zo snel mogelijk op, adviseert Taris. ‘Wacht niet tot iemand anders het aankaart, want als je een fout verzwijgt, maak je een tweede fout. Dan wordt je gezien als niet integer.’ Tijdens dat gesprek met de baas of een collega is het goed om je emoties te tonen, vult Deuring aan. Je mag best zeggen dat je je schaamt. En dat je baalt dat het bedrijf door jouw misser geld kwijt raakt of reputatieschade oploopt. Leg uit hoe je het probleem gaat oplossen of wat je gaat doen om de gevolgen van je misstap zo klein mogelijk te houden. Deuring: ‘En schuif de schuld nooit af op anderen, jíj hebt iets verkeerd gedaan.’ Vertel niet alleen wat je voortaan anders doet, maar laat dit ook zien aan je manager en collega’s – en misschien zelfs aan klanten. Doe dat het liefst na een paar weken nóg een keer, raadt Deuring aan. Je wil het waarschijnlijk liever achter je laten, maar door erop terug te komen, laat je zien dat je geen loze beloften hebt gedaan en er iets van hebt opgestoken. Wees ook kritisch op je eigen functioneren. Kwam je stommiteit voort uit haast of een te hoge werkdruk? Daar is iets aan te doen. Mis je kennis of inzicht, vraag jezelf dan af of het slim is om een cursus te volgen. Taris: ‘En of je baan eigenlijk wel bij je past.’ De bedrijfscultuur bepaalt ook of werknemers fouten durven toe te geven. Heerst er een afrekencultuur, dan trekt niemand graag het boetekleed aan. Taris: ‘Voor jezelf en je loopbaan is het in zo’n geval niet slim om je kwetsbaar op te stellen. Maar voor de organisatie natuurlijk wel, omdat collega’s anders dezelfde fouten blijven maken. En als je je nooit uitspreekt of kwetsbaar opstelt, draag je bij aan een klimaat waarin dingen onbesproken blijven.’ Managers moeten erop toezien dat werknemers zich vrij genoeg voelen hun fouten op te biechten. Hoe? Uit onderzoek van Amy Edmondson, hoogleraar leiderschap en management aan de Harvard Business School, blijkt dat werknemers zich veiliger voelen als leidinggevenden duidelijk maken welke fouten consequenties hebben en welke niet, en wat de gevolgen zijn voor werknemers. Edmondson raadt managers ook aan om vooral te focussen op wát er is misgegaan en niet op wíé dat heeft gedaan. De mogelijkheid om anoniem een misser te melden, zou daarbij kunnen helpen. Deuring kent bedrijven die eens per maand een ‘koffie-verkeerd’-moment organiseren of fuck-up-borrel, waar iedereen om de beurt een flater deelt. ‘Zo’n vast moment in de maand verlaagt de drempel om fouten te erkennen, waardoor mensen dat ook op andere momenten gaan doen.’||https://www.volkskrant.nl/werken/verzwijg-het-niet-als-je-een-fout-hebt-gemaakt-op-het-werk-zo-geef-je-het-toe~bfac604f/
2022-08-08||Met een stevig rapport over onrecht in ­Oekraïne speelt Amnesty Rusland wederom in de kaart||Amnesty International heeft zichzelf in de voet geschoten. De gerespecteerde mensenrechtenorganisatie publiceerde afgelopen week een rapport waarin zij de Oekraïense strijdkrachten ervan beschuldigt dat zij burgers in gevaar brengen doordat zij zich in woonwijken nestelen, soms zelfs in scholen en ziekenhuizen. Daardoor maken zij die volgens het rapport tot militaire doelen. ‘De Russische beschietingen die daarop volgden op bewoonde gebieden hebben het leven gekost aan burgers en civiele gebouwen verwoest’, aldus Amnesty. De Oekraïense autoriteiten reageerden woedend op de suggestie dat hun troepen bij de verdediging tegen de Russische troepen tactieken gebruiken die neerkomen op oorlogsmisdaden, hoewel Amnesty dat woord niet gebruikte. In plaats daarvan concludeerde Amnesty-chef Agnès Callamard iets meer omfloerst dat de Oekraïense troepen de ‘regels van het oorlogsrecht schenden als zij in bevolkte gebieden opereren’. Ook vanuit westerse landen klonk felle kritiek. Volgens sommigen heeft Amnesty zich voor het karretje van het Kremlin laten spannen. Dat verwijt is niet helemaal terecht. Als onafhankelijke organisatie die toezicht houdt op de naleving van de mensenrechten heeft Amnesty de taak schendingen te rapporteren, ook als dat onaangenaam klinkt. Maar het lijkt erop dat Amnesty de aanklacht wel heel stevig heeft aangezet, gezien de bewijzen waarop het rapport is gebaseerd. De scholen waarin de Oekraïense troepen zich zouden hebben verschanst, stonden leeg. In dat geval mag dat, als er tenminste geen alternatief voorhanden is. Ook zou het leger de burgerbevolking in de directe omgeving niet hebben gewaarschuwd. Volgens Kyiv gebeurde dat wel, maar weigerden de bewoners vaak zich te laten evacueren. Het grootste manco van het rapport is dat de opstellers wel erg weinig oog hebben voor de wanhopige situatie waarin de Oekraïense troepen opereerden. In steden als Marioepol zaten zij klem tussen grote aantallen inwoners die van de Russen geen kans kregen om zich in veiligheid te brengen. Maar de Russische wreedheden komen pas in een aanhangsel bij het rapport duidelijk aan bod. De mensenrechtenorganisatie verontschuldigde zich afgelopen weekeinde voor de commotie die het rapport heeft veroorzaakt. Maar van de inhoud van het rapport nam Amnesty geen woord terug. Wel beklemtoonde de leiding van Amnesty nog eens dat haar bevindingen op geen enkele manier de wijze waarop de Russen in Oekraïne tekeergaan rechtvaardigen. Toch is dat precies hoe het Kremlin aan de haal ging met het rapport. Russische media waren er als de kippen bij om de bevindingen van Amnesty te presenteren als een bewijs dat het Oekraïense leger oorlogsmisdaden begaat door zijn eigen burgers als menselijk schild te gebruiken. Amnesty had het politieke effect van het rapport wel kunnen voorzien. Vorig jaar moest de organisatie diep door het stof, nadat zij de Russische oppositieleider Aleksej Navalny de status van gewetensgevangene had ontnomen wegens discriminerende uitlatingen die hij ooit had gedaan. Ook dat werd dankbaar gebruikt door de Russische autoriteiten om hun keiharde optreden tegen hem te rechtvaardigen. Dat Amnesty International nu voor de tweede keer in de Russische propagandafuik gezwommen, zal de reputatie van de organisatie helaas geen goed doen.||https://www.volkskrant.nl/columns-opinie/met-een-stevig-rapport-over-onrecht-in-oekraine-speelt-amnesty-rusland-wederom-in-de-kaart~b65e8e0c/
2022-08-08||Droogvallend stuwmeer bij Las Vegas legt menselijke resten bloot, ‘geen slechte plek om een lijk te lozen’||Lake Mead, dat zich bevindt in de woestijnstaten Arizona en Nevada, raakt in rap tempo leeg door een verzengende droogtegolf die de westelijke VS teistert. Het water staat ruim vijf meter lager dan normaal, het laagste peil sinds de aanleg van het reservoir in de jaren dertig. De watervoorziening van meer dan 25 miljoen Amerikanen wordt bedreigd doordat het water zo laag staat in Lake Mead. Daarnaast belemmert de ernstige droogte de energieopwekking door de waterkrachtcentrales in het stuwmeer. Ook is het meer normaliter een toeristische attractie, maar de aanhoudende droogte bedreigt die inkomstenbron. Het zijn schrijnende consequenties van de droogte die de natuur aantast in het westen van de Verenigde Staten, maar het slinkende meer krijgt vooral aandacht in de Amerikaanse media omdat er om de haverklap menselijke resten opduiken die voorheen onder water verborgen waren. De identiteit van het lichaam dat op zaterdag werd gevonden is nog niet bekend. Volgens de National Park Service hebben parkrangers het gebied afgezet en wordt samengewerkt met duikers van de Las Vegas Metropolitan politieafdeling. In mei zagen een paar mensen op een boot een vat met daarin de resten van een man die in de jaren zeventig of tachtig door zijn hoofd geschoten is. Er wordt gespeculeerd in de media dat hij het slachtoffer was van een afrekening van de maffia. Een week na de opvallende vondst zagen twee suppende zussen een skelet net boven de waterlijn in een zandbank liggen. Vervolgens werd een derde skelet gevonden bij een veelbezocht strand. De vondsten spreken tot de verbeelding, zeker omdat Las Vegas een rijk en spraakmakend verleden heeft met de maffia. Volgens Oscar Goodman, voorheen advocaat van beruchte maffiosi uit Las Vegas, valt ‘niet te zeggen wat we zullen vinden in Lake Mead’, want ‘het is geen slechte plek om een lijk te lozen’. Dat zei hij in mei tegen persbureau Associated Press. Goodman is een sprekend voorbeeld van de frappante maffiageschiedenis van Las Vegas; nadat hij zijn brood verdiende met de juridische vertegenwoordiging van gangsters trad hij aan als burgemeester van de casinohoofdstad van de wereld, een positie die hij tussen 1999 en 2011 vervulde en waarbij hij bekendstond om zijn voorliefde voor martini’s en showgirls. Vandaag de dag is de echtgenote van Goodman, Carolyn Goodman, de burgemeester van Las Vegas. Zij heeft nog geen uitspraken gedaan over de vondsten.||https://www.volkskrant.nl/nieuws-achtergrond/droogvallend-stuwmeer-bij-las-vegas-legt-menselijke-resten-bloot-geen-slechte-plek-om-een-lijk-te-lozen~bdeedd7c/
2022-08-08||De onbeschermde moeflon is gepromoveerd van kogelvanger tot beschermer van de biodiversiteit||Seger baron van Voorst tot Voorst zit met een ingewikkeld probleem, schreef Pieter Hotse Smit maandag in de Volkskrant. Hij is directeur van Park de Hoge Veluwe en daar zitten zo’n 220 moeflons en twee wolven en dat matcht niet. De moeflons vierden in 2021 hun honderdjarig verblijf op de Hoge Veluwe, de wolven kropen vorig jaar door een gat in het hek rond het park. Sindsdien bezorgen ze de moeflons de zenuwen en Van Voorst tot Voorst ook. Door de wolventerreur is de moeflonkudde inmiddels gehalveerd – het parkrestaurant moest het moeflon-stoofpotje al van het menu schrappen bij gebrek aan moeflonvlees. Dat is de uitkomst van ons natuurbeheer, een ander woord voor menselijke regelzucht, ingegeven door de overigens terechte gedachte dat er voor échte natuur in dit land helemaal geen ruimte is. En dat je wat daar nog enigszins op lijkt moet controleren, reguleren en omheinen. Zodat er natuurliefhebbers naar je park komen, eerst een bakkie doen en dan op fietssafari gaan. ‘Hé, als dat geen moeflon is!’ De moeflons zijn exoten die eigenlijk niet thuishoren in Nederland. Ze zijn vanuit Corsica op de Veluwe beland door toedoen van groothertogin Charlotte van Luxemburg, als cadeautje en aantrekkelijk jachtobject voor haar Nederlandse koninklijke familieleden. Die hadden, om wat te knallen te hebben, zelf het everzwijn al naar de Veluwe gehaald. Toevallig bleek de moeflon een dier dat zich de jonge grove den goed liet smaken. Daarmee haalde hij zich de liefde van de natuurbeschermers op de hals: het voorkwam dat hei en stuifzand veranderden in dennenbos. Nederland moet er volgens de Europese natuurrichtlijnen voor zorgen dat droge hei, schraal grasland en stuifzand blijven bestaan, omdat daar de rugstreeppad, de hazelworm, de zandhagedis en de gladde slang kunnen floreren. Alsmede de kleine heivlinder. Is de beschermde wolf meer waard dan de beschermde kleine heivlinder? De onbeschermde moeflon is gepromoveerd van kogelvanger tot beschermer van de biodiversiteit. Door zijn onverdraagzame gedrag tegenover de moeflon dreigt de beschermde wolf een eind te maken aan die status. Dat kan natuurlijk niet, want dan moeten we die grove dennen er voortaan stuk voor stuk met de hand uitrukken, wil de kleine heidevlinder niet verdwijnen. Directeur Van Voorst tot Voorst heeft daarom in het parkmuseum de tentoonstelling ‘Red de moeflon’ georganiseerd. Met foto’s van door wolven verscheurde moeflons, want als we iets onverdraaglijk vinden, is het wel dat dieren elkaar in de vrije natuur naar het leven staan. Roofdieren vinden we sowieso onsympathiek. We verlangen hartstochtelijk terug naar het paradijs, waar de leeuw speelde met het lam en vegetariër was. Wolven die worden bijgevoederd met een moeflon-stoofpotje oké, dat zou te tolereren zijn, maar alsjeblieft niet dat primitieve gedoe met gejaag en mekaar afmaken en bloed – laat dat nou maar aan ons over. Van Voorst tot Voorst wil af van de beschermde status van de wolf en die juist toekennen aan de moeflon. Hij heeft niks aan de wolf, zegt hij. Dat is het fijne Hollandse nutsdenken in de natuur. Wanneer de wolf ertoe kon worden gebracht in plaats van moeflons ook eens een grove den te verorberen, dan viel er te praten. Maar dat doet de wolf niet, dus wil Van Voorst tot Voorst het roofdier de toegang tot zijn park ontzeggen. Inmiddels is een deel van de omheinde Hoge Veluwe nogmaals omheind. In die ruimte worden veertig moeflons extra beschermd door meters hoog schrikdraad en beveiligingscamera’s. Uit de daarmee gemaakte opnames zou je mooi de compilatie Wilde natuur in Nederland kunnen maken.||https://www.volkskrant.nl/columns-opinie/de-onbeschermde-moeflon-is-gepromoveerd-van-kogelvanger-tot-beschermer-van-de-biodiversiteit~bba29033/
2022-08-08||Zijn rigide arbeidsmarkten beter voor de productiviteit?||Als de economie hapert, is flexibilisering van de arbeidsmarkt, snoeien in regels en meer marktwerking het recept van talrijke economen. Het IMF zweert erbij. Ook de EU en de ECB roepen al jaren dat de Zuid-Europese landen hun economieën moeten hervormen, hetgeen een eufemisme is voor soepeler ontslag, grotere differentiatie in de lonen, karige uitkeringen en meer prikkels om te gaan werken. Pas dan zullen de munten van de zeurolanden weer in de pas lopen van die van de neurostaten. Maar hiermee wordt mogelijk het paard achter de wagen gespannen. Op de economensite Me Judice legt emeritus-hoogleraar Alfred Kleinknecht een vinger op de zere plek. Hervormingen van arbeidsmarkten vertragen de innovatie. Overal waar ingrijpende hervormingen van arbeidsmarkten plaatsvinden, verzwakt de productiviteitsgroei. In een heel aantal rijke Oeso-landen is de productiviteitsgroei sinds de Tweede Wereldoorlog nog nooit zo laag als in de laatste 15 jaar. De neoliberale hervormers hadden het tegendeel verwacht. Het is een vreemde paradox: ondanks robotisering, digitalisering en kunstmatige intelligentie daalt de productiviteitsgroei. Diverse ‘rigiditeiten’ zoals ontslagbescherming, centraal uitonderhandelde cao’s, of sterke vakbonden mogen vanuit neoklassiek oogpunt misschien schadelijk zijn voor de economie, maar ze zijn juist nuttig voor innovatie. Omdat markten nu concurrerender zijn, werken ze juist slechter. Een van de redenen is dat soepeler ontslag meer macht geeft aan het management. Zonnekoningen kunnen daardoor een angstcultuur creëren die leidt tot risicomijdend gedrag op de werkvloer. Soepel te ontslagen werknemers ontwijken dan risicovolle, maar potentieel zeer winstgevende opties. Daarnaast leidt toenemende mobiliteit ook tot minder loyaliteit aan het bedrijf. Daardoor investeren bedrijven meer in toezicht en controle om bijvoorbeeld te voorkomen dat bedrijfsgeheimen worden gelekt. De managementbureaucratieën leiden niet alleen tot hogere overheadkosten maar kunnen ook de autonomie van creatieve mensen beperken. Bij meer mobiliteit lonen ook investeringen in bedrijfsspecifieke scholing minder. ‘Langdurige verbintenissen met een bedrijf zijn voor economen een verfoeilijke arbeidsmarktrigiditeit. Maar ze zijn juist nuttig voor innovatie. Vandaar ook dat de VS met hun flexibele arbeidsmarkt het zo slecht hebben gedaan in hun ‘oude’ economie, getuige de Amerikaanse ‘Rust Belt’, aldus Kleinknecht. In een traditionele economenvisie zijn ook centrale loonvorming – en cao’s – een rigiditeit op de arbeidsmarkt. Maar het voordeel is dat deze rigiditeit achterlopers tot modernisering dwingt, terwijl zij bij decentrale onderhandelingen loonoffers kunnen vragen als alternatief tot modernisering. Innovatieve bedrijven hebben juist het vooruitzicht op barrières tot markttoetreding en monopoliewinsten nodig als prikkel om de risico’s en onzekerheden van innovatie te aanvaarden. En om verliezen uit mislukte projecten te kunnen opvangen. Kortom, het neoliberale model heeft met beter werkende markten veel mensen aan (vooral laag betaald) werk geholpen, maar heeft ook innovatie en productiviteitsgroei ondermijnd. Daardoor groeit de koek die we jaarlijks extra kunnen verdelen intussen nauwelijks meer. Het ouderwetse model met een starre arbeidsmarkt, meer regels en minder marktwerking is beter voor de innovatie. Misschien zou het tijd zijn om daar serieus over na te denken.||https://www.volkskrant.nl/economie/zijn-rigide-arbeidsmarkten-beter-voor-de-productiviteit~b02f402f/
2022-08-08||VN eisen toegang tot beschadigde kerncentrale in door Rusland bezet gebied, ‘zeer reëel risico op kernramp’||De Zaporizja Kerncentrale, met zes reactoren de grootste kerncentrale van Europa, raakte vrijdag en zaterdag beschadigd. Volgens de Oekraïense beheerder van de centrale zijn er drie stralingssensoren, een hoogspanningskabel en een plek bij de opslagplaats voor kernafval geraakt. Ook zou er een medewerker zwaargewond zijn geraakt door rondvliegende granaatscherven. ‘Iedere aanval op een kerncentrale is een zelfmoordactie’, zei Guterres maandag bij een herdenking van de atoombom op de Japanse stad Hiroshima. Hij wil dat deskundigen van het Internationaal Atoomenergieagentschap (IAEA) worden toegelaten tot de Oekraïense centrale om de nucleaire veiligheid te waarborgen en om beter zicht te krijgen op de situatie – Oekraïne en Rusland spreken elkaar tegen over de beschietingen op het terrein. Het IAEA heeft de noodklok geluid. Volgens directeur-generaal Rafael Grossi bestaat er een ‘zeer reëel risico op een nucleaire ramp’. Hij dringt al vier maanden aan op een waarnemingsmissie van zijn VN-agentschap. Nu loopt de situatie bij de centrale volgens hem ‘volledig uit de hand’. Grossi: ‘Er is geen tijd meer te verliezen.’ Oekraïne en Rusland moeten toestemming geven aan VN-waarneming. Beide landen zeiden maandag mee te willen werken aan een internationale waarnemingsmissie bij de centrale, maar er is nog steeds geen groen licht. Oekraïne wil dat er uiterlijk eind augustus een missie van start gaat, die de centrale zal demilitariseren. Volgens Oekraïne en de Verenigde Staten heeft Rusland de centrale omgevormd tot een militaire basis met zo’n 500 militairen en 50 zware voertuigen, inclusief tanks en artilleriesystemen. Het Russische leger zou mijnen hebben gelegd voor de oever van de rivier de Dnipro, die water levert voor de koeling van de reactors. Ook zou Rusland in de afgelopen dagen raketten hebben afgevuurd vanaf het terrein, waarbij de stad Nikopol aan de andere kant van de rivier zwaar werd geraakt. Videobeelden uit maart laten zien dat Rusland al eerder beschietingen uitvoerde op het terrein. Bij zulke aanvallen kan Oekraïne vrijwel onmogelijk terugschieten, omdat het dan risico loopt om een kernramp te veroorzaken. Rusland gebruikt de centrale als ‘nucleair schild’, zei de Amerikaanse minister van Buitenlandse Zaken Antony Blinken vorige week. De Oekraïense president Volodymyr Zelensky spreekt van ‘nucleaire terreur’ en roept om sancties tegen de Russische atoomindustrie. Moskou bevestigt dat er schade is berokkend aan de centrale, maar wijt die aan Oekraïense raketaanvallen. Het Russische ministerie van Defensie stelde maandag dat er een hoogspanningskabel is geraakt en dat er daarna rook te zien was bij een schakelstation op het terrein. De brandweer zou meerdere malen in actie zijn gekomen. Een Russische kolonel zei dat er een ramp dreigt met grotere gevolgen dan de kernramp van Tsjernobyl in de tijd van de Sovjet-Unie. Het enige waar Oekraïne en Rusland het over eens zijn, is dat de reactors tot dusver geen schade hebben opgelopen. Wel is er een reactor tijdelijk afgesloten geweest van het net. Het is niet de eerste keer sinds Ruslands invasie dat de spanningen oplopen over veiligheid bij de Oekraïense kerncentrales. Het Russische leger veroverde in februari het radioactief besmette terrein rond de ontplofte kerncentrale in Tsjernobyl en kidnapte alle aanwezige technici en beveiligers. De centrale in Zaporizja – goed voor 20 procent van de energievoorziening van Oekraïne – werd begin maart aangevallen door Rusland. De centrale is sindsdien in Russische handen, maar wordt nog steeds beheerd door Oekraïense technici. Het is onduidelijk of zij hun werk onbelemmerd kunnen uitvoeren. Oekraïne zegt dat ze hun werk moeten doen ‘met een Russische geweerloop tegen hun slaap’. Het IAEA heeft Rusland gewaarschuwd om de Oekraïners niet onder druk te zetten of te bedreigen.||https://www.volkskrant.nl/nieuws-achtergrond/vn-eisen-toegang-tot-beschadigde-kerncentrale-in-door-rusland-bezet-gebied-zeer-reeel-risico-op-kernramp~bd14500b/
2022-08-08||Het weerbericht voor dinsdag 9 augustus: kans op hittegolf||De komende dagen is het volop zomer. In grote delen van het land komt het waarschijnlijk tot een hittegolf. Hiervoor zijn vijf aaneengesloten dagen met 25 graden of meer nodig, waarvan drie dagen met 30 graden of meer. Dinsdag wordt het ongeveer 22 graden op de Wadden tot 28 graden in het oosten van Brabant en Limburg. Er is veel zonneschijn, maar vooral in het noorden komen ook wolken voor. Vanaf woensdag wordt de noordoostenwind ingeruild voor een oostenwind en loopt de temperatuur nog wat op. Het weerbeeld is de rest van de week zonovergoten. Woensdag wordt het 24 graden op de Wadden tot 29 graden in de Randstad. In het oosten en zuiden van het land wordt het met 29 tot 31 graden op veel plaatsen al tropisch warm. Donderdag komt het kwik op grote schaal boven de 30 graden uit. In het zuiden kan het lokaal zelfs 33 graden worden. In het noorden en noordwesten is het met 27 tot 30 graden iets minder heet. Ook vrijdag en zaterdag is het op grote schaal tropisch met maxima tussen 28 en 34 graden. ’s Nachts koelt het af tot een graad of 17. Hierdoor is het mogelijk om in de vroege ochtend het huis wat af te laten koelen. Na het weekend neemt de buienkans toe en wordt het waarschijnlijk iets minder heet.||https://www.volkskrant.nl/nieuws-achtergrond/het-weerbericht-voor-dinsdag-9-augustus-kans-op-hittegolf~b4cebd4c/
2022-08-08||Forse kritiek burgemeesters en gemeenten op nieuwe permanente coronawet||De forse kritiek is afkomstig van het Nederlands Genootschap van Burgemeesters (NGB), de Vereniging Nederlandse Gemeenten (VNG) en het Veiligheidsberaad. Maandag meldde Trouw dat de grootste pijnpunten zitten in het ontbreken van een duidelijke onderbouwing van de verantwoordelijkheden van burgemeesters en veiligheidsregio’s in de nieuwe coronawet. Op Radio 1 noemde Liesbeth Spies, voorzitter van het Genootschap van Burgemeesters en burgemeester van Alphen aan den Rijn, de wet ‘onverstandig en niet helder’. Het is volgens Spies te onduidelijk wat in de nieuwe wet de rol is van de burgemeesters en de veiligheidsregio’s. De eerdere wet, waarin het kabinet de vrijheidsbeperkende coronamaatregelen zoals de mondkapjesplicht en de afstandsregel regelde, was tijdelijk. Het parlement moest hem elke drie maanden goedkeuren. Bij de vijfde verlenging, in mei van dit jaar, strandde de wet in de Eerste Kamer. Een meerderheid van de senaat vond het niet langer noodzakelijk dat het kabinet de mogelijkheid heeft vrijheden in te perken bij lage besmettingscijfers. Met het oog op het komende najaar en de vrees dat het aantal besmettingen weer ontwrichtende proporties aanneemt, heeft het ministerie van Volksgezondheid deze zomer aan een permanente coronawet gewerkt die onderdeel moet worden van de Wet publieke gezondheid (Wpg). Een woordvoerder van minister Kuipers beaamt dat het ministerie er minder tijd aan heeft kunnen besteden dan gewenst. Volgens de woordvoerder kan dat niet los worden gezien van het wegstemmen van de tijdelijke coronawet. Het ministerie erkent dat het schrijven van de wet een haastklus is geweest en benadrukt dat de wet zich in een beginstadium bevindt. Daar hoort bij dat betrokken partijen kritiek kunnen leveren. Het wetsvoorstel ligt nu bij de Raad van State en moet daarna nog door de ministerraad. Naar verwachting wordt het voorstel eind augustus ingediend bij de Tweede Kamer. Behalve gemeenten en burgemeesters leven er vragen bij het Adviescollege Toetsing Regeldruk (ATR). Een permanente wet waarin coronamaatregelen worden verankerd zonder dat eerst deugdelijk is geëvalueerd welke maatregelen effectief zijn gebleken, is volgens het college onverstandig. De burgemeesters vinden een permanente wet te ingrijpend. De woordvoerder van minister Kuipers zegt dat het ministerie het advies van de Raad van State hierover afwacht.||https://www.volkskrant.nl/nieuws-achtergrond/forse-kritiek-burgemeesters-en-gemeenten-op-nieuwe-permanente-coronawet~ba0b0f59/
2022-08-08||Baanbreker in het vrouwenschaatsen kenmerkte zich door vasthoudendheid en doorzettingsvermogen||Samen in Davos naar de tearoom of de kroegTien uur naar bed, dat was voor ons te vroeg Toen Stien Kaiser 80 jaar werd, schreef Carry Geijssen een gedicht voor haar. Vier jaar later, bij het afscheid van haar vriendin, las Geijssen dat gedicht opnieuw voor. ‘Maar dan met alles in de verleden tijd.’ Ze zegt het met een lach die weemoed en spijt uitdrukt. Carry Geijssen en Stien Kaiser waren samen met Ans Schut baanbrekers in het vrouwenschaatsen. Veel eerder dan in het voetbal of het wielrennen gebeurde, eisten zij hun plek op als topsporter – met alle begeleiding en aandacht die daarbij horen. Van hun drieën was de op 23 juni overleden Kaiser wel de grootste baanbreker. Om het met Carry Geijssen te zeggen: niemand in het vrouwenschaatsen is zo belangrijk geweest als Stien Kaiser. Kaisers leven werd gekenmerkt door vasthoudendheid en doorzettingsvermogen, verbeeld in de Friese doorloper. Op dat houtje leerde Nederland tot ver in de vorige eeuw schaatsen. Het overgrote deel van Nederland haakte in wanhoop af. Alleen de doorzetters zetten door. Vader Kaiser was machinist van een gemaal in de polder. Met hem stond ze, Friese doorlopers ondergebonden, voor het eerst op het ijs bij dat gemaal. Ze was 9 jaar oud en direct verkocht. Schaatsen werd haar sport. Toen Stien Kaiser in het bioscoopjournaal beelden zag van een WK, sprak ze de historische woorden: ik word later wereldkampioen. Aanvankelijk was haar wil groter dan haar talent, maar dat kwam misschien ook doordat haar lichaam zich laat ontwikkelde. Tegen de tijd dat Kaiser zich met de besten kon meten, was ze halverwege de 20. De schaatsbond vond haar aanvankelijk te oud, maar kon uiteindelijk niet om Kaiser heen. Zo doorbrak ze in 1967 de Russische hegemonie en werd de eerste Nederlandse wereldkampioen in het vrouwenschaatsen. Met Geijssen en Schut in haar kielzog eiste Kaiser haar rechtmatige plek op. Terwijl de mannen allang als topsporters werden behandeld, moesten vrouwen nog hun eigen boontjes doppen. Geijssen: ‘Tijdens een ceremonie liepen wij in ons eigen kloffie.’ Zelf herinnerde Stien Kaiser zich in een interview dat ze soms met pijnlijke benen de slaap niet kon vatten. Alles moesten de vrouwen zelf afdwingen: van een trainer tot een fysiotherapeut. Hoewel negen jaar jonger en ‘totaal verschillend’, kon Carry Geijssen goed opschieten met Stien Kaiser. De één druk, de ander ingetogen. Maar gezelligheid was voor beiden de voedingsbodem voor prestaties, zelfs in trainingskamp Davos. Vandaar de tearoom en de kroeg in bovenstaande dichtregels. In 1968 won Kaiser opnieuw het WK en werd ze op het erepodium geflankeerd door Geijssen en Schut. De baanbrekers waren in hun missie geslaagd. Maar in het olympische schaatsen bleef de hoogste beloning lang uit voor Stien Kaiser. Pas op 33-jarige leeftijd won ze, sinds haar huwelijk steevast aangeduid als Stien Baas-Kaiser, alsnog goud op de drie kilometer tijdens de Spelen van 1972. Het doppen van de eigen boontjes, voorwaarde voor zelfredzaamheid, kenmerkte ook de jaren nadien. Een nare en verstrekkende echtscheiding en het verlies van naasten hebben Stien Kaiser er nooit onder gekregen. Dat deed een slopende longziekte uiteindelijk wel. Vlak voor haar dood kon ze op de jaarlijkse reünie van de kernploeg nog afscheid nemen van haar schaatsvriendinnen. In 2012 stond Kaiser voor het laatst op het ijs, met een kunstknie en twee kunstheupen. Ze zag omstanders naar haar kijken: wat moet dat oude mens nog? Maar daarvan Stien Kaiser trok zich niets aan.||https://www.volkskrant.nl/mensen/baanbreker-in-het-vrouwenschaatsen-kenmerkte-zich-door-vasthoudendheid-en-doorzettingsvermogen~bcf63701/
2022-08-08||‘Als ik volwassen ben, wil ik ninja worden, met als hobby streetart’||‘Ik woon in Dordrecht met mijn broer Jona (13), moeder Hindele (43) en vader Manuel (46). Ik heb ook nog een poes, Fibi. Zij neemt altijd heel veel diertjes mee. Eén keer nam ze een mol mee en ook vaak vogeltjes, ratten en muizen.’ ‘Dat zijn er wel heel veel, ik weet niet hoeveel. Mijn lievelingsknuffel is Ollie, een olifant, omdat hij zo lekker zacht is bij z’n rug. Ik slaap ook altijd met hem en ik neem hem altijd mee op vakantie. Eigenlijk wilde ik ook met hem op de foto, maar daar had ik niet aan gedacht.’ ‘Dat is veel, ik weet niet of ik dat allemaal kan opnoemen. Maar zwemmen vind ik bijvoorbeeld wel heel leuk. En tekenen, omdat wij thuis alle kleuren hebben; hiermee kan ik veel tekenen. Ik vind het leuk om robots te tekenen, daar ben ik het allerbest in. Ook teken ik vaak aftelkalenders, bijvoorbeeld voor mijn verjaardag, Sinterklaas, Kerst en voor vakanties. O, en ik word blij van ‘Allesman’ spelen met mijn vriend Flinn. Dan verkleden en schminken we onszelf en mogen we alles zijn.’ ‘Slapen. Ik ben niet zo vaak moe.’ ‘Spelletjes, omdat ik veel leuke spelletjes weet te bedenken en veel spelletjes speel. Mijn lievelingsspel is Skip-Bo, met allemaal kaarten. Wie als eerste alle kaarten kwijt is, heeft gewonnen.’ ‘Voor m’n ontbijt eet ik het liefst croissantjes, vaak met kaas en ei, en als lunch eet ik gewoon broodjes. Mijn lievelingsavondeten is pizza, omdat ik de randjes altijd zo lekker knapperig vind. De lekkerste pizza vind ik pizza margherita. We eten vaak pizza, iets van één keer per week.’ ‘Om Jona. Hij doet altijd raar en gek, praat grappig en hij heeft het altijd over kaas. Dat vindt hij erg lekker en hij maakt er grapjes over.’ ‘Mario van de gameboy, want ik hou van racen en ik wil op monsters schieten. Ik weet niet of ik altijd zou winnen, maar af en toe wel.’ ‘Dan ben ik in elk geval nog niet volwassen, dus ik weet niet precies wat ik dan doe. Als ik wel volwassen ben, wil ik ninja worden, met als hobby streetart. En ik wil in Dordrecht blijven wonen.’||https://www.volkskrant.nl/mensen/als-ik-volwassen-ben-wil-ik-ninja-worden-met-als-hobby-streetart~b331e998/
2022-08-08||Na een moeizaam tot stand gekomen huwelijk gaat Mozarts Figaro scheiden. Wat ging er mis? ||Het kostte nogal wat moeite voordat Figaro kon trouwen met Susanna, zoals we weten uit Mozarts opera Le nozze di Figaro uit 1786. Nu gaat hij weer scheiden. ‘Na hun huwelijk gaan ze in een nieuw dorp wonen, waar Figaro weer barbier wordt’, zegt regisseur en librettist Joke Hoolboom. ‘Susanna gaat bij hem weg. Ze vindt dat hij zich te veel in een ondergeschikte positie laat plaatsen. Hij likt naar boven en dat wil zij niet. Bovendien wil zij een kind. Hij voelt daar niets voor omdat er oorlog op komst is.’ De Figaro uit de productie van Holland Opera kent vele ouders. De Franse schrijver Pierre Beaumarchais zette hem in de tweede helft van de 18de eeuw op de wereld. Mozart maakte een opera van diens boek Le Mariage de Figaro, de componist Rossini bracht in 1816 het toneelstuk Il barbiere di Siviglia uit als opera. Honderdtwintig jaar later, in 1936, laat de Hongaarse schrijver Ödön von Horváth Figaro scheiden. Von Horváths verhaal is door Joke Hoolboom omgewerkt tot libretto voor Divorce of Figaro. De barbier Figaro is door de eeuwen heen veranderd. De levens van de vriendelijke opportunist en zijn slimme vrouw Susanna zijn verweven met die van de graaf en gravin bij wie ze beiden in dienst waren voordat ze trouwden. ‘In Mozarts tijd kwam de positie van de adel onder druk te staan door de Verlichting’, zegt Hoolboom. ‘De hiërarchische verhouding tussen knecht en meester begon te wankelen.’ In de 21ste-eeuwse versie vindt een geëmancipeerde Susanna dat Figaro zijn oren nog altijd te veel laat hangen naar de oude orde. ‘Ze zegt tegen hem: wij zijn nu onafhankelijk, dan moeten we niet nog harder sloven dan in de oude situatie.’ De graaf en de gravin, de bewakers van de oude waarden, moeten zich ook verhouden tot de moderne tijd. Divorce of Figaro begint op de bruiloft van Figaro en Susanna in het grafelijk kasteel. ‘Het volk keert zich tegen de graaf en de gravin, waarna ze met z’n vieren vluchten. Ze gaan naar de grens met het buurland waar ze hopen een verblijfsvergunning te krijgen’, vertelt Hoolboom, ‘ze hebben werk nodig. Hun manier van leven, in de oude hiërarchie, bestaat niet meer.’ De maatschappelijke onrust in de aanloop naar de vlucht is moeiteloos te verplaatsen van de ene eeuw naar de andere. Mozart schreef zijn Figaro aan de vooravond van de Franse Revolutie, Von Horváths verhaal kwam kort voor de Tweede Wereldoorlog tot stand. Ook met het heden zijn paralellen te trekken, zegt Hoolboom. Het adellijk echtpaar valt van zijn troon en raakt aan lager wal. ‘Hun manier van leven verdwijnt, ze moeten verder op een andere manier. Ook wij moeten nieuwe manieren zoeken om verder te gaan. Er zijn nog altijd hiërarchische machtsstructuren waarin ondergeschikten niets in te brengen hebben, er zijn nieuwe manieren nodig om de klimaatcrisis aan te pakken, of het vluchtelingenprobleem.’ ‘Figaro, Figaro, Figaro’ uit Rossini’s Barbier is een van de bekendste soundbites in de operawereld. Componist Niek Idelenburg maakte er een running gag van in Divorce. Hij mixte daarnaast delen uit Mozarts Nozze met eigen werk. ‘Mozart maakte geregeld muzikale grappen in zijn opera’s. Zo liet hij weleens expres een stukje vals klinken om een ironische scène te onderstrepen. Ik borduur daar af en toe op voort, al is het moeilijk je te verhouden tot Mozart’, zegt Idelenburg. ‘Ik heb daarom vooral gezocht naar een muzikaal idioom dat wat verder afstaat van Mozart.’ Dat vond hij in het modern-klassieke genre. ‘Daarmee kun je de muziek soms een beetje laten wringen, met klanken die naar dissonanten neigen.’ Achttien zangers en een kamerorkest van twintig man aangevuld met slagwerkers zullen de opera uitvoeren in de industriële Werkspoorkathedraal in Utrecht. De muziek van Mozart staat voor de oude wereld, zegt Idelenburg, ‘voor het leven dat wordt vertegenwoordigd door de graaf en de gravin. Als ze met z’n vieren vluchten, betreden ze ook een nieuwe muzikale wereld, er klinken andere harmonieën, en andere instrumenten zoals een vibrafoon en een marimba.’||https://www.volkskrant.nl/cultuur-media/na-een-moeizaam-tot-stand-gekomen-huwelijk-gaat-mozarts-figaro-scheiden-wat-ging-er-mis~b76f3c41/
2022-08-08||Ontmasker de bezorgdheidstrol||Ik dacht eens superexclusieve sneakers gekocht te hebben van een onbekend merk. Ik had ze tenminste nog nooit gezien. Maar toen ik de merknaam eenmaal kende, bleek heel Amsterdam erop te lopen. Erger nog: zelfs in de provincie zag ik ze regelmatig. Pijnlijk, maar onvermijdelijk. Om iets te kunnen herkennen, moet je weten hoe je het noemt. Daarom was ik blij dat ik de afgelopen week een nieuw woord leerde. Ik voelde soms al wel een vage ergernis, maar nu ik de term ‘bezorgdheidstrol’ ken – ik ben zo vrij geweest het Engelse concern troll te vertalen – zie ik het overal. Een bezorgdheidstrol doet alsof hij bondgenoot is in een discussie, maar hij uit alleen bezorgdheid om je te ondermijnen: hij zit niet in jouw kamp, het is een vermomming. Een voorbeeld: Gert-Jan Segers twitterde zaterdag dat hij het heel erg vindt dat Israël de grenzen met Gaza zo streng moet bewaken, vanwege de raketaanvallen: ‘Zo tragisch voor gewone Gazanen.’ Laat het duidelijk zijn: Segers geeft niets om het lot van de Gazanen, of ze nou gewoon of ongewoon zijn. Maar door zijn boodschap te vermommen als bezorgdheid, doet hij alsof hij aan hun kant staat. In reacties op de Pride zie je het ook veel: ík heb niks tegen homoseksuelen, maar ik ben zo bang dat al die extravagantie de acceptatie juist tegenwerkt. Het heeft iets maffioos: ‘Leuk winkeltje heb je hier, het zou vervelend zijn als er iets mee zou gebeuren.’ Ga niet in debat met een bezorgdheidstrol, totdat hij toegeeft aan welke kant hij staat. Een teamgenoot die eigenlijk wil dat de bal in het andere doel belandt, is doodvermoeiend en onmogelijk te verslaan. Laat hem eerst het juiste shirt aantrekken, dan praten we verder.||https://www.volkskrant.nl/cultuur-media/ontmasker-de-bezorgdheidstrol~bceb2c85/
2022-08-08||Bezorgde energieleveranciers? Laat me niet lachen ||Dat energieleveranciers zich zorgen maken over hun klanten met een te laag maandbedrag) bezorgde mij een lachbui. Zelf ben ik onlangs verhuisd naar een spiksplinternieuw gebouw. Ik ben nu helemaal groen met driedubbele beglazing, individuele warmtepomp plus warmteopslag, energiezuinige douche en inductie koken. Voor mijn energieleverancier aanleiding om mijn Blijven Loont-korting van 25 procent in te trekken, want die geldt alleen als je stroom afneemt in combinatie met gas of stadswarmte. Geen gas, dus meer betalen voor stroom. Behalve kinderachtig en kortzichtig, getuigt dit vooral van een totaal gebrek aan toekomstvisie. En het overduidelijke bewijs dat het energieleveranciers helemaal niet gaat om hun klanten, maar om zoveel mogelijk te verdienen aan hun klanten.Atty Vogelzang, Amsterdam||https://www.volkskrant.nl/columns-opinie/bezorgde-energieleveranciers-laat-me-niet-lachen~bbf19320/
2022-08-08||De tentoonstelling van Pieter Laurens Mols werk puilt uit van de verbeeldingsrijke vondsten ★★★★★||Ergens eind jaren zestig herrees Pieter Laurens Mol (75) uit zijn as. Niet letterlijk natuurlijk – het was niet Laurens Mol-de man die door het vuur ongedeerd bleef, als was hij een feniks of dat monster uit Stranger Things. Laurens Mol-de kunstenaar, díé verrees uit zijn as. Het wordt gememoreerd in Dinsdag 20 februari 1968 (1968), een installatie bestaand uit de foto van een brand en een schoensmeerachtig blikje. Dat blikje blijkt een urn. Het bevat de as van de schilderijen die de jonge Laurens Mol de bewuste nacht verbrandde (de foto): tijdens zijn debuuttentoonstelling in Breda hadden de werken niet de gehoopte reacties geoogst en door de fik erin te steken dacht Mol een nieuwe start te maken. Die daad (en de registratie ervan) was de kiem van zijn conceptueel georiënteerde werk, en, indirect, voor de tentoonstelling die nu te zien is in het Stedelijk Museum Breda, Nachtvlucht. Deze expositie is met afstand de beste die ik de afgelopen jaren heb gezien. Alles eraan klopt: van de vormgeving tot de selectie tot de door Mol zelf (met poëtische flair) ingesproken audiotour. Er is werk uit alle fasen van Mols loopbaan, die in ons land onterecht onderbelicht is gebleven; stukken die qua techniek, materiaal en formaat dermate van elkaar verschillen dat ze soms gemaakt lijken door verschillende kunstenaars. Wat ze toch herkenbaar maakt als typische Pieter Laurens Mols is de speelsheid waarvan ze getuigen, de humor en nieuwsgierigheid, de gedeelde thematiek. Hier zien we Mols duistere kant: al het werk heeft te maken met de nacht en het donker. Mol blijkt een nachtuil. Zijn leven lang is hij gefascineerd geweest door de duisternis. Als twintiger liep hij ’s nachts door Breda met een groot schilderij van een Andreaskruis, als was hij een levend locatiepijltje. Een jaar of tien later, toen hij in Amsterdam woonde, schoot hij een lichtbeeld van een slapende vrouw de ruimte in – een lichtbeeld dat nog altijd door de kosmos straalt, als het intussen tenminste niet op een asteroïde is gebotst. Nog later kwam hij in de greep van innerlijke duisternis, getuige melancholieke fotowerken als Inertia (1979), al moeten we ervoor waken om Laurens Mols artistieke alter ego’s gelijk te stellen aan de man zelf. Op andere momenten was hij vol ontzag voor de duisternis, zoals te zien in de sectie over de overweldigende en inspirerende kant van het heelal. De tentoonstelling puilt uit van de verbeeldingsrijke vondsten, en dit deel nog wel het meest. Een zadel om de maan te berijden, een lampje dat brandt op Lamp Black-verf. Veel van Mols werken zijn conceptueel in de beste zin van het woord: ze vinden hun voltooiing pas in het hoofd van de kijker. Double Parasite (1988), bijvoorbeeld, lijkt een conventionele houtsnede van de sterrenhemel, tot je beseft dat het wit erin is ontstaan door houtwormen die de plank hebben geperforeerd: geen gasnevels maar wormholes deden dit firmament ontstaan. Op de tekening Mining my mind (1985) is het dan weer het hoofd van de kunstenaar zelf waar de actie begint. In donkere lijnen toont Mol hoe hij de diepten van zijn geest ontgint, als was het een diamantmijn. Kijkend naar zulk werk ontgin ik míjn geest voor woorden die deze gelaagde, zich langzaam prijsgevende kunst recht doet. Mining the mind, minding the mind: zowel kunstenaars als critici ontkomen er niet aan in het duister te tasten. Maar het donker, toont deze expositie, hoeft geen eindpunt te zijn: het is ook een nieuw begin. Zo interpreteer ik tenminste de foto van een stel felgekleurde eieren in een verschroeid nest in een platgebrand landschap (Imminent Tempest, 1999). Waar wit alle kleuren bevat, daar bevat zwart de potentie van alle kleuren. In deze uitzonderlijke expositie wordt die potentie meer dan verwezenlijkt.||https://www.volkskrant.nl/cultuur-media/de-tentoonstelling-van-pieter-laurens-mols-werk-puilt-uit-van-de-verbeeldingsrijke-vondsten~b19e107d/
2022-08-08||Kunnen we de nadelen van de auto opheffen zonder de individuele vrijheid te verliezen?||Ben je er klaar voor?’, vraagt Carlo van de Weijer, auto-expert en directeur van het AI Systems Institute van de Technische Universiteit Eindhoven. Hij trapt het stroompedaal van zijn elektrische Porsche Taycan in. In 2,5 seconde trekt een tintelend gevoel van mijn schedel naar mijn tenen, even lang als de Porsche nodig heeft om van 0 naar 100 kilometer per uur te razen. De elektrische auto is allang geen verstandige maar saaie keuze voor het milieu meer. Hij is stil, snel, soepel en cool. In 2035 is het voorbij met de verkoop van nieuwe auto’s met verbrandingsmotor in de Europese Unie. Daarmee komt anderhalve eeuw ‘autopie’ ten einde, de belofte van individuele vrijheid door de auto met een benzine- of dieselmotor. De auto bracht inderdaad vrijheid, maar ook vervuiling, opwarming van de aarde, congestie en talloze verkeersdoden. Met het einde van de verbrandingsmotor wordt steeds vaker een tweede ‘autopie’ geformuleerd die de nadelen van de auto wil opheffen zonder de individuele vrijheid te verliezen. De auto van de toekomst zal schoner zijn omdat hij op groene stroom rijdt. Hij zal ook veiliger zijn omdat hij zelfrijdend is en de computer nooit achter het stuur zit te suffen. Aangezien hij voortdurend met andere auto’s communiceert zal het verkeer efficiënt over het wegennet worden verdeeld, zodat er nooit meer files ontstaan. Het doel van General Motors is ‘een toekomst met nul auto-ongelukken, nul emissie en nul congestie’, zei topvrouw Mary Barra. Hoe geloofwaardig is deze toekomstdroom? Zal de technologie zo goed worden als de techgoeroes beloven? En wil de mens het wel? Durft hij zich over te geven aan de zelfrijdende auto? Zal hij afzien van het fysieke genot van autorijden? In elk geval is een eerste stap gezet: de elektrificatie van de auto. ‘De auto wordt steeds schoner, veiliger en comfortabeler. Straks rijdt hij ook zelf in de file’, zegt Carlo van de Weijer. ‘Daardoor zal hij alleen maar aantrekkelijker worden, ook ten opzichte van het openbaar vervoer.’ Dat is precies het probleem, zegt Hans Jeekel, oud-hoogleraar van de Technische Universiteit Eindhoven en nu bezig met het Laboratorium Verantwoorde Mobiliteit, waarin hij met masterstudenten en experts alternatieven uitwerkt voor het klimaatbeleid inzake mobiliteit. Terwijl het klimaat vraagt om het terugdringen van de mobiliteit, verschijnt de elektrische auto als een ‘deus ex machina’, zegt Jeekel, die belooft dat we gewoon kunnen doorrijden zoals we gewend zijn, als we dat maar elektrisch doen. Elektrische auto’s zijn beter voor het klimaat dan benzine- of dieselmodellen. Gedurende hun bestaanscyclus stoten ze 50 tot 60 procent minder CO2 uit dan auto’s met verbrandingsmotor. Dat percentage kan oplopen tot 85 procent als ze volledig op groene stroom rijden, stelt het internationale klimaatpanel IPCC. Volgens Van de Weijer kunnen ze op den duur zelfs 100 procent minder uitstoten, als ook de productie van de auto’s volledig duurzaam is. Maar voorlopig zijn ze nog niet zero emission, hoewel sommige fabrikanten dat beweren. Bij de productie van een elektrische auto, vooral van de accu’s, wordt CO2 uitgestoten. Bovendien zijn er grondstoffen voor nodig, waaronder het schaarse kobalt. Ook zal het aantal auto’s mondiaal sterk toenemen, volgens sommige schattingen van 1,4 miljard nu naar 2,5 miljard in 2050. Daarnaast worden er nog altijd aanzienlijk meer benzineauto’s verkocht dan elektrische auto’s. Begin 2022 bedroeg het marktaandeel van auto’s met een verbrandingsmotor in Europa meer dan 80 procent. ‘Stel je een schoenendoos voor die je nog altijd dag in dag uit vult met fossiele brandstoffen’, zegt Jeekel. In 2050 zal vrijwel iedereen elektrisch rijden, maar als in de tussentijd te weinig gebeurt zal de opwarming van de aarde onomkeerbaar zijn, vreest hij. Anders dan Van de Weijer gelooft Jeekel niet dat innovatie voldoende is om de verandering van het klimaat te bestrijden. Volgens hem is een andere levensstijl noodzakelijk: minder autokilometers maken, vaker de auto delen, de fiets of het openbaar vervoer nemen. Dat is ook de conclusie van Bestemming Parijs, een rapport over de invulling van het klimaatbeleid door een werkgroep onder leiding van Laura van Geest, de voormalige directeur van het Centraal Planbureau: ‘De totale hoeveelheid gereden kilometers moet dalen, waarvoor gedragsverandering noodzakelijk is.’ De planeet stelt ons grenzen, zegt Jeekel: ‘Altijd maar weer alle mobiliteit stimuleren, dat kan de aarde echt niet aan, zeker niet als we mondiaal kijken en alle opkomende economieën hun mobiliteit gunnen.’ Terwijl energie en grondstoffen schaars zijn, zet de auto-industrie de trend voort om steeds grotere, zwaardere en snellere modellen te produceren. Tesla heeft een Roadster aangekondigd met een topsnelheid van 400 kilometer per uur. Zelfs de logge Hummer keert terug in elektrische gedaante, nu met een acceleratie van 0 naar 100 in 3,5 seconde. Een sportwagen in het lichaam van een truck. Elektrificatie is een manier om een autocultuur in stand te houden die draait om status, snelheid en pk’s, zeggen de critici. ‘Auto’s zijn inderdaad groter geworden, maar dat is vooral omdat mensen rijker zijn geworden. In tegenstelling tot Hans Jeekel geloof ik helaas niet in een aanzienlijk effect door consuminderen’, zegt Van de Weijer. ‘Ik vrees dat de mensheid zich nog eerder laat uitsterven dan dat ze een structurele en significante stap terugzet in comfort.’ Daarom is de elektrische auto hoe dan ook een enorme verbetering, zegt hij. ‘De elektrische auto biedt de mogelijkheid om op den duur volledig duurzaam te rijden, in tegenstelling tot de fossiel aangedreven auto. Innovatie is de enige serieuze optie voor de ontsnapping aan de dystopie.’||https://www.volkskrant.nl/cultuur-media/kunnen-we-de-nadelen-van-de-auto-opheffen-zonder-de-individuele-vrijheid-te-verliezen~b9d40bec/
2022-08-08||Spoorregels opzoeken, goedkope tickets vinden en je reis splitsen: beginnerstips om per trein door Europa te reizen ||In Europa ligt 250 duizend kilometer aan spoorwegen. Honderden spoorwegmaatschappijen hanteren elk hun eigen materieel, lijnen, aansluitingen en tarieven. Het boeken van een internationale treinvakantie is daardoor vaak niet eenvoudig. Sommige vervoerders verkopen hun tickets online, andere alleen aan het loket. In de ene trein moet je verplicht een stoel reserveren, in de volgende kan dat überhaupt niet. Bij de een ben je goedkoop uit als je lang van tevoren je ticket koopt, bij de ander juist als je last minute boekt. Kortom: een treinvakantie vergt voorbereiding. Met deze tips kom je niet voor verrassingen te staan. • Plan je reis. Op de bonnefooi reizen is leuk en spontaan, maar kan ook onpraktisch en duur uitpakken als je ergens strandt en daardoor een hotel moet boeken of je volgende verbinding mist. Met een goede planning haal je het meeste uit je reis. • Plan B. Houd rekening met vertragingen, kapotte treinen en stremmingen. Plan je route niet te krap, neem de tijd voor overstappen. Neem altijd je oplader en een powerbank voor je smartphone mee, zodat je alternatieven kunt zoeken. • Boek bijtijds. Hoe lang van tevoren tickets beschikbaar komen en hoe de prijzen precies fluctueren, verschilt per vervoerder en per treinsoort. Vuistregel: de goedkoopste tarieven vind je vanaf drie maanden tot drie weken voor vertrek. • Wees flexibel. Een treinticket kan de ene dag 200 euro kosten en een dag later ineens nog maar de helft. Door te kunnen schuiven in je reisplanning bespaar je geld; vergelijk bijvoorbeeld de prijzen in het weekend met de doordeweekse en mijd de spits. • Splits je reis. Soms is het goedkoper (of zelfs noodzakelijk) om een treinreis met één of meer overstappen niet als één ticket voor het gehele traject te boeken, maar op te splitsen en bij verschillende aanbieders te boeken. • Dubbelchecken. Meestal is de prijs van een retourtje gelijk aan die van twee enkeltjes, maar dat gaat niet altijd op. Bijvoorbeeld voor de Eurostar zijn retourtickets beduidend voordeliger. • Wees een speurneus. Door ijverig en geduldig te zoeken naar slimme verbindingen en lage tarieven, en uit te rekenen of losse tickets, een kortingsabonnement of een treinpas voordeliger uitpakken, kan je treinreis zomaar de helft goedkoper worden. • Lees de kleine lettertjes. Vroegboeken loont, maar de goedkoopste tickets hebben ook de strengste voorwaarden voor wijzigen en omruilen. Haal je je trein niet, dan krijg je vaak niets terug en zit er niets anders op dan een nieuw ticket te kopen. • Tips zijn slechts tips. Elk land en elke spoorwegmaatschappij heeft zijn eigen regels, dus wat voor Duitsland geldt, kan in Servië totaal anders zijn. Zoek daarom altijd uit wat specifiek voor jouw situatie en voor jouw reisschema het beste is. • Haast je niet. De trein is meestal niet de snelste manier om van A naar B te komen. Stel je daarop in en beschouw de reis als onderdeel van je vakantie. Geef wat meer uit aan extra comfort, zak achterover en geniet van het uitzicht. 1. De spoorlijn Belgrado-Bar werd aangelegd door de Joegoslavische dictator Tito en voert in twaalf uur via 435 bruggen en 254 tunnels van de Servische hoofdstad naar de Adriatische Rivièra van Montenegro. 2. Over de Linha do Douro in Portugal slingert een boemeltje door de op de Werelderfgoedlijst genoteerde riviervallei van de Douro, van Porto via Pinhão naar Pocinho, langs portwijngaarden en stationnetjes met azuurkleurige tegeltableaus. 3. De beroemde Zwitserse Bernina Express rijdt in vier uur van Chur in het Duitstalige kanton Graubünden dwars door de Alpen en over de taal- en landsgrens naar Tirano in Italië. 4. Van de stranden van de Côte d’Azur dwars door de bergen naar een kuuroord boven op een Franse Alpentop: de Train des Pignes rijdt in ruim drie uur van Nice naar Digne-les-Bains. 5. Van de Zweedse hoofdstad Stockholm in 24 uur naar de poolcirkel, langs ingesneeuwde bergdorpen, eindeloze ijsvlaktes en bevroren watervallen: de Norrlandståget alias ‘Poolcirkel Expres’ is een grand tour door winterwonderland.||https://www.volkskrant.nl/beter-leven/spoorregels-opzoeken-goedkope-tickets-vinden-en-je-reis-splitsen-beginnerstips-om-per-trein-door-europa-te-reizen~b1867bb0/
2022-08-08||Slakken niet halal? Moeder en vader schrokken zich wild||De smakelijke slakken uit de Marokkaanse bergen, onze zondagsredding, kregen later nog een straf randje. Moet ik uitleggen. Zo’n twintig jaar na onze migratie naar Nederland trad het tijdperk in van de satelliet-tv (vader had ook zo’n schotel op het balkon geschroefd) en drongen ineens allerlei fraai bebaarde koranpuristen onze huiskamer binnen. Via welbespraakte formuleringen tooiden ze hun dictaten met gezag en prestige. Een ervan luidde: de slak is haram. Want het beestje is niet ritueel geslacht. Moeder en vader schrokken zich wild. Dit kleine lieve snoepje? Hadden we dan al die jaren onszelf verontreinigd?! Zelfs het ‘bismillah’ (de zegenformule die moeder prevelde als ze de beestjes in de kookpot kieperde) was voor de koranpuristen niet afdoende. Maar wacht even: vissen en garnalen zijn toch ook niet ritueel geslacht en die mogen wél opgepeuzeld!? Klopt, zeiden de koranpuristen, slakken zijn landdieren en vissen zijn zeedieren en alles uit de zee is halal maar niet alles van het land. Verontwaardiging alom. Vooral Marokkanen, grote slakkenliefhebbers, waren boos en ontredderd. Toch bleef een hardnekkige groep orthodoxen stug volhouden dat de slak (net als de mier, gekko, kakkerlak, vlieg, mug, wesp, luis, vlo) thuishoort in het rijk van het ongedierte en niet in de menselijk maag. Na lang gekibbel op hoog geestelijk niveau, kwam daar het verlossende woord: een slak bevat (net als een sprinkhaan) geen bloed en omdat hij levend wordt gekookt (of geroosterd) mag hij tóch, zonder godsvrees, worden verorberd. Ons slakje, onze troost en licht, het beestje mocht goddank weer onbezorgd elke zomervakantie mee in de handbagage naar Zwijndrecht. Behalve de slak, was er nóg iets wat licht in de Zwijndrechtse tunnel bracht: de ‘Rumble in the Jungle’. Dankzij onze kijkbuis met zijn twaalf fabelachtige druktoetskanalen waren we voor het eerst live getuige van een wedstrijd van Muhammad Ali. Drie weken na aankomst in Zwijndrecht, 30 oktober 1974, buiten was het bar en koud, zaten we ’s nachts warm gekluisterd aan het zwart-witscherm: de grote moslimheld nam de handschoen op tegen het monster George Foreman. Zou de knappe prins geschiedenis schrijven tegen het beest dat met één stoot een stier kon vloeren? We kenden Ali alleen van horen zeggen. Van verhalen, geruchten, posters, plaatjes in blaadjes. Ali had geknield voor de profeet en was daarom een van ons. De hele nacht bleven we op. Bij elke stoot van Ali juichten en joelden we. Ali danste en fladderde als een vlinder in de ring. Ali, boma ye! Ali, boma ye! Toen na acht zinderende ronden Foreman neerzeeg, sprong vader op tafel, gleed uit, kwam overeind en juichte weer. Die nacht brandde in de flat maar bij één woning licht.||https://www.volkskrant.nl/mensen/slakken-niet-halal-moeder-en-vader-schrokken-zich-wild~b1d7cd9d/
2022-08-08||Derk Sauer vertelde opvallend nuchter anekdotes uit zijn Kuifje-achtige leven||Gelukkig was Oekraïne zojuist de opening van het achtuurjournaal, begon Derk Sauer (69) bij Zomergasten. Nou ja, helemaal niet gelukkig, want de oorlog is natuurlijk heel erg, corrigeerde hij zichzelf snel, maar hij was wel blij dat er weer aandacht voor de oorlog was, want die dreigde een beetje weg te zakken uit het nieuws. Als er één ding duidelijk is na het zien van Sauers Zomergasten-avond, is het dat de oorlog het leven van de uit Rusland gevluchte journalist en ondernemer beheerst. Niet alleen door zijn werk als hoofdredacteur van The Moscow Times, maar vooral ook door zijn heimwee naar Rusland; het land waar hij sinds 1989 en tot voor kort met zijn vrouw woonde, waar hij drie zoons kreeg en waarnaar hij – zo bleek uit de boeiende en actuele selectie filmfragmenten – hevig terugverlangt. Van tevoren had Sauer gezegd dat hij wilde laten zien hoe en waarom we in de huidige oorlog zijn terechtgekomen. Dat verklaarde zijn aftrap met een fragment uit de video The Occupant, waarin we ontluisterende privébeelden zien van een piepjonge Russische soldaat voor en tijdens de invasie van Oekraïne. We zien de jongeman, die inmiddels krijgsgevangene is, als trotse vader, straalbezopen met vrienden en uiteindelijk tussen de kapotgeschoten steden en mensen. Van jongs af aan voelde Sauer zich aangetrokken door het avontuur. Iets wat hij lijkt te delen met de Russen, die volgens hem allesbehalve risicomijdend leven. Zijn achterneef, verzetsheld Peter Tazelaar, die in zijn familie bekend stond als ‘de échte Soldaat van Oranje’, was een rolmodel voor hem. De hunkering naar zo’n meeslepend leven leidde Sauer op 19-jarige leeftijd naar de IRA in Belfast en bracht hem uiteindelijk naar Rusland, waar hij onder de bescherming van een oligarch een media-imperium opbouwde. Zijn Kuifje-achtige biografie leverde gedurende de avond sappige anekdoten op over afspraken met Russische maffia in casino’s en wapens die hij vervoerde voor de IRA. Sauer vertelde er opvallend nuchter over. Wat bracht hem ertoe als journalist wapens te vervoeren?, vroeg Janine Abbring die zich geregeld kritisch opstelde tegenover de ongrijpbare media-ondernemer. Hij was destijds geen echte journalist, antwoordde Sauer. ‘Ik was een revolutionair met een pen.’ Zijn dagen als revolutionair liggen inmiddels ver achter hem. Zijn idealisme komt nu tot uiting in het overeind houden van de onafhankelijke Russische journalistiek. Voor de benarde positie daarvan vroeg hij aandacht met een fragment uit F@ck this job, over het Russische nieuwsstation TV Dozjd. En in het herhaaldelijk uitspreken van zijn afschuw over het Poetinregime, waarvan hij spijt heeft dat hij dat niet al veel eerder en veel duidelijker deed. ‘Wat is het eerste dat je weer gaat doen als je teruggaat naar Rusland?’, vroeg Abbring. Dineren met die heerlijke, diverse Russen en heel veel met ze toosten, antwoordde Sauer. En daar toostten ze op.||https://www.volkskrant.nl/columns-opinie/derk-sauer-vertelde-opvallend-nuchter-anekdotes-uit-zijn-kuifje-achtige-leven~b8e93853/
2022-08-08||Farmers Defence Force eist rectificatie na tweet van D66-fractievoorzitter Jan Paternotte ||Paternotte plaatste de tweet op 4 augustus, aan de vooravond van het Remkes-beraad tussen kabinet en boerenorganisaties. FDF boycotte dat overleg. Hij schrijft: ‘Goed dat FDF morgen niet aan tafel zit met Remkes en het kabinet. Een club die oproept tot intimidatie, (die) asbestdumpingen en brandstichting goedpraat en positie boeren vergelijkt met positie Joden onder Nazibewind is geen gesprekspartner.’ FDF vindt dat Paternotte de actiegroep hiermee belastert, omdat FDF-leider Mark van den Oever nooit heeft opgeroepen tot asbestdumpingen en brandstichtingen. Van den Oever heeft zulke acties ook niet goedgepraat, zegt Max Hazekamp, de jurist die FDF bijstaat. Hazekamp verwijst naar een interview dat Van den Oever op 28 juli gaf naar aanleiding van de mest-, autobanden-, en asbestdumpingen op snelwegen. ‘Wij keuren dit niet zomaar goed’, zei de boerenactivist tegen RTL Nieuws. En: ‘Wij zijn geen voorstander van het blokkeren of hinderen van mensen en bedrijven.’ Maar Van den Oever toonde in datzelfde interview ook begrip voor de snelwegacties. Hij zei er namelijk achteraan: ‘Het is gewoon de wanhoop van de boeren. Soms is de nood en de emotie zo hoog dat er dingen gedaan worden die over het randje heen gaan. Dat komt door de regering. Die gaat met die wetgeving vér over het randje heen en dan krijg je reacties die ver, ver over het randje heen gaan.’ Tegen Paternottes veroordeling van Van den Oevers Jodenvergelijking maakt FDF geen bezwaar. Hazekamp: ‘Wat Van den Oever daarover zei was genuanceerder dan Paternotte impliceert, maar dat aspect laten we maar even zitten. Waar het ons nu om gaat, is dat Paternotte beweert dat FDF oproept tot bedreigingen en gevaarlijke acties. Dat is onjuist en schaadt de reputatie van FDF.’ Hazekamp heeft Paternotte zaterdag gesommeerd de tweet binnen vijf dagen te verwijderen en een rectificatie op Twitter te plaatsen. Doet hij dat niet, dan eist FDF een vergoeding van 10.000 euro voor immateriële schade. Als Paternotte dat bedrag niet binnen vijftien dagen betaalt, sleept FDF de politicus voor de kantonrechter. Paternotte laat het op een rechtszaak aankomen, meldt hij telefonisch. Hij vindt dat hij zijn uitspraken voldoende kan onderbouwen. In een nieuw twitterdraadje verwijst het D66-Kamerlid maandag onder andere naar een Volkskrant-interview waarin Van den Oever het intimideren van stikstofminister Christianne van der Wal goedpraat. De FDF-leider zegt dat de minister vaker boze boeren op de stoep kan verwachten. ‘Maar dan (komen we, red.) met veel meer. We zijn niet bangig uitgevallen.’ Tegen het AD heeft Van den Oever gezegd de snelwegdumpingen ‘niet zo erg’ te vinden, zolang er geen grote ongelukken gebeuren. Die gebeurden er tot nu toe niet, maar dat is mogelijk een gelukkig toeval. De politie noemt de dumpingen misdrijven die zeer gevaarlijke verkeerssituaties veroorzaakten. ‘Als je een paar keer zegt geen voorstander te zijn van zulke acties en bij andere gelegenheden zegt dat je het allemaal niet zo erg vindt, sta je volgens mij niet zo heel sterk in de rechtbank’, reageert Paternotte. FDF maakt in zijn ogen misbruik van de rechtstaat door meteen met juridische stappen te dreigen als een tegenstander iets zegt wat de actiegroep niet bevalt. Vorig jaar spande FDF een proces aan tegen D66-leider Sigrid Kaag. Zij had in Nieuwsuur en tegen het ANP gezegd dat FDF betrokken was bij het omverrijden van hekken en het bedreigen van journalisten. FDF eiste 30.000 euro schadevergoeding, maar verloor de rechtszaak. Ook het wettelijke demonstratierecht wordt door de radicale boeren en hun aanhang ten kwade aangewend, meent Paternotte. ‘Dat demonstratierecht is een groot goed, want vrouwen en homo’s hebben daardoor gelijkberechtiging af kunnen dwingen. Maar wat FDF actievoeren en demonstreren noemt, ontaardt soms in terroriseren.’ Coalitiepartij D66 wil dat het kabinet standvastig blijft tegenover de boeren en geen politieke concessies doet die de stikstofdoelen ondermijnen.||https://www.volkskrant.nl/nieuws-achtergrond/farmers-defence-force-eist-rectificatie-na-tweet-van-d66-fractievoorzitter-jan-paternotte~b6c0042a/
2022-08-08||BBC-voetbalcommentator Pien Meulensteen (25!) hoort keer op keer: ‘Weet zij wel waar ze het over heeft?’||Wat Pien Meulensteen nou eens een interessant experiment zou vinden: als een vrouwelijke en een mannelijke tv-commentator op verschillende kanalen exact dezelfde zinnen zouden gebruiken bij het inspreken van de samenvatting van een voetbalwedstrijd. En dan eens kijken naar het verschil in reacties. ‘Ik denk dat je ervan zou schrikken, eerlijk gezegd. Dat de vrouwelijke commentator veel negatiever wordt beoordeeld.’ De in Nederland geboren, maar in Engeland opgegroeide Meulensteen is sinds kort te horen als tv-commentator bij Match of the Day, het BBC-voetbalprogramma dat qua status op zijn minst zo groot is als Studio Sport in Nederland. Ze is pas 25 jaar. En ze is vrouw. Nog altijd is een vrouwelijke voetbalcommentator op tv een zeldzaamheid. Studio Sport heeft er niet één. Weerstand is er nog steeds, proeft ze. Niet bij de zendgemachtigden, die zeggen juist graag vrouwen in hun commentatorenploeg te willen. ‘Bij de BBC wordt het echt gepusht.’ Het zit meer in de maatschappij verankerd, zegt Meulensteen. ‘Men is het niet gewend. Je hoort nog steeds vaak dingen als: ‘Weet zij wel waar ze het over heeft?’’ Meulensteen wilde als meisje ‘iets met tv doen’, wellicht actrice worden. Nadat ze op haar 15de een keer had meegelopen bij MUTV, het kanaal van de Engelse voetbalclub Manchester United waar haar vader assistent-trainer was, wist ze het: ze wilde een sportprogramma presenteren. Vrouwelijke presentatoren waren geen zeldzaamheid. ‘Dat ik ook commentator kon worden kwam niet in me op. Vrouwen hoorde je niet of nauwelijks tijdens voetbalwedstrijden.’ Ze vertelt het via beeldbellen vanuit woonplaats Wilmslow (nabij Manchester) tijdens een interview van ruim een uur. Nimmer klinkt ze bitter, meestal juist enorm vrolijk. Ze spreekt prima Nederlands met een Brabantse tongval, haar aangeleerd door haar ouders die toen ze 4 was de oversteek maakten vanwege het werk van vader René. Ze voelt zich ‘meestal Brits’, maar ze heeft een Nederlands paspoort en haar naam is onmiskenbaar niet-Brits. Pin Mjulinstien, zo wordt haar naam nog weleens verbasterd. Hoewel haar ster snel rijzende is. Ze geeft ook commentaar bij Sky Sports, een ander icoon van de Britse media als uitzender van live wedstrijden, en het Amerikaanse CBS. Ze was de allereerste journalist die in Engeland de Nederlandse trainer Erik ten Hag interviewde toen hij aantrad als nieuwe coach van Manchester United, voor MUTV. Daarvoor verzette haar agent een vlucht naar Turijn, waar ze de Champions League-finale bij de vrouwen zou verslaan. Met opwinding in haar stem: ‘Ik vind het nog steeds ongelooflijk dat dat allemaal zomaar geregeld werd. Ik had dat interview al afgezegd, ik dacht dat het niet kon. Ze bleven aandringen vanuit MUTV. Mijn agent zei: natuurlijk ga jij dat doen.’ Ze hoopt dat Ten Hag slaagt bij Manchester United, dat lang de maat der dingen was in het mondiale clubvoetbal, maar de laatste jaren ver is weggezakt. ‘Ik denk dat hij wel anderhalf jaar nodig zal hebben om de ploeg om te bouwen. Ik hoop dat hij die tijd en ruimte krijgt.’ In Old Trafford, het stadion van Manchester United, bekeek Meulensteen in haar jeugd zowat alle wedstrijden, vanwege het werk van haar vader. Alleen tussen haar 10de en 12de keerde ze zich even af van het voetbal, omdat ‘vriendinnetjes liever andere dingen deden’. Maar het bleef haar altijd bezighouden. Met een grijns: ‘Ook al wilden mijn broers vroeger nooit met me voetballen. Er was ook geen voetbalteam voor mijn leeftijd. Daardoor ging ik op hockey.’ Ze liep in het spelershome tussen topspelers als Ronaldo, Rooney, Van Persie, Van der Sar en haar favoriet, de ‘keileuke’ Mexicaanse spits Javier ‘Chicharito’ Hernandez. Daardoor keek ze nooit huizenhoog op tegen topvoetballers. De Van der Sars waren vrienden van de familie. Ze ging audiovisuele journalistiek studeren aan de universiteit. Een jaar later, op haar 19de, had ze al een baan bij de BBC. ‘Ik kon twee weken meelopen bij BBC Radio Manchester, dat op twee minuten van de universiteit zat, dus ik was daar zoveel mogelijk en liet na die stage mijn nummer achter. Ik zei erbij: ‘Als je iemand nodig hebt, laat het weten.’ Nou, we kunnen misschien nog een assistent gebruiken, kreeg ze te horen. ‘Ik zei meteen: ja, ik doe het, wat het ook is. Want ik wist: als je bij de BBC binnen bent dan ben je ook echt binnen.’ Binnen de BBC en in de Britse maatschappij gingen steeds meer stemmen op om vrouwen de kans te geven als tv-commentator bij voetbalwedstrijden. Jacqui Oatley was de eerste in 2007, daarna volgden Vicki Sparks en Robyn Cowen. ‘Zij moesten daar heel hard voor werken en hebben het pad geëffend voor mij. Er is nu veel vraag naar vrouwelijke commentatoren, ik heb echt mooie opdrachtgevers, ik doe ook Champions League-wedstrijden. Daar heb ik geluk mee gehad, maar het is me niet in de schoot geworpen. Je moet proactief zijn, zeggen: hé, hier ben ik, dit is mijn stem, is dat iets voor jou? Ik heb enorm genetwerkt en ken nu veel mensen bij verschillende omroepen.’ Haar houding is ‘typisch Meulensteens’. Haar vader had geen achtergrond als profvoetballer of toptrainer en werd toch een belangrijke assistent van een van de beste Britse coaches ooit, Sir Alex Ferguson. Meulensteen: ‘Ik ben net als mijn vader. Je moet ergens achteraan gaan. Niet bang zijn voor een ‘nee’. Dan ga je naar de volgende deur, en blijft die dicht, dan ga je naar de volgende. Mijn ouders vonden dat ik mijn passie moest najagen, ook al waren er nog nauwelijks vrouwelijke voetbalcommentatoren.’ Werken in het mannenbolwerk voetbal is voor vrouwen nog steeds een overlevingstocht. Ze vertelt hoe ze begon met het geven van updates van semiprofwedstrijden in de regio, op BBC Radio Manchester. ‘Ik zat in kleine stadions waar het altijd koud was, heel ongezellig vaak. Er was ook nooit een vrouw in de commentatorenbox. De mannen die er zaten keken vreemd op. Er werd nooit iets tegen me gezegd.’ Het hinderde haar niet, zegt ze vrolijk. ‘Ik was zo nerveus dat ik er helemaal niet op lette. En: het ís ook een beetje anders wat ik doe. Ik heb een andere stem en ik was pas net 20. Ik heb niet de ervaring van die mannen. Zij kunnen putten uit wedstrijden uit de vorige eeuw, componeren mooie zinnetjes. Ik praat wat simpeler en ben van een andere generatie, die meer online leest dan in boeken. Ik moet daaraan werken. Mijn stijl moet zich nog vormen.’ Ze heeft het gevoel dat ze zich als jonge vrouw extra moet bewijzen. ‘Mijn voorbereiding op een wedstrijd duurt vier dagen. Ik wil per se geen fouten maken. Als mensen een vrouw horen bij een voetbalwedstrijd, denken ze al van: o, ik weet niet of ik dit wel wil. Maak je een fout, dan zien zij hun vooroordeel bevestigd. Dan denk ik: ik verpest het voor mezelf en voor andere meiden die dit misschien willen doen. Vandaar die extreme voorbereiding. Ik doe nu drie wedstrijden in de week op verschillende niveaus bij de vrouwen en de mannen, dus ik heb eigenlijk totaal geen vrije tijd meer.’ Na haar eerste wedstrijd voor Match of the Day maakte ze enthousiast melding van die persoonlijke mijlpaal op Twitter, maar zette ze de optie om te reageren uit. ‘Ik heb de Twitter-app bewust niet op mijn telefoon. Ik ben bang dat ik anders de hele dag de reacties zit te lezen.’ Haar vader en broer Melle, die nu profspeler is bij Vitesse, waarschuwden haar toen ze trots wat screenshots van complimenten op sociale media had doorgestuurd na een van haar eerste wedstrijden. ‘Ze zeiden: ‘Lees het maar niet. Onder die mooie reacties zit altijd een negatieve en die blijft hangen.’ Klopt. Omdat ik nieuw ben, ben ik nog wat onzeker. Dus het gaat in mijn hoofd zitten.’ Ze heeft twee consultants die al haar commentaar terugluisteren en daarna met haar bespreken wat er goed en minder goed ging. Ze is ‘superambiteus’, want er is nog steeds een wereld te winnen voor vrouwelijke tv-commentatoren, ook in Engeland. ‘Nog steeds hoor je maar één vrouw per uitzending van Match of the Day en nog steeds is dat bij een wedstrijd tussen de minder grote clubs. Ook op Sky is er nooit een vrouw die de topper van het weekeinde doet. Vrouwen staan nog steeds lager in de hiërarchie, ook omdat er veel meer mannen zijn die dit werk doen en vaak al heel lang. Het publiek is er misschien nog niet klaar voor, al heb je steeds meer vrouwelijke kijkers. Misschien moet een zender het gewoon eens doen, een vrouw op zo’n topper zetten.’ Zelf is ze daar nog niet klaar voor. Grijnzend: ‘Ik heb nu nog liever dat er zo min mogelijk mensen luisteren. Het duurt echt nog honderd wedstrijden, minstens, voordat ik op een goed niveau zit. Maar ik denk wel dat er voor mijn generatie meer kansen komen.’ Arno Vermeulen, chef voetbal van Studio Sport, stelde eens: het publiek wil nu eenmaal een lage stem horen. Meulensteen: ‘Dat snap ik ergens wel. Het is niet aangenaam als er iemand zit te gillen. Ik moet iets meer nadenken over hoe ik reageer op een mooi doelpunt dan een man. Blijkbaar heb ik de juiste stem. Kijkers moeten zich misschien ook meer openstellen voor andere stemmen. Bij tennis- en hockeywedstrijden geven al decennia vrouwen commentaar en daar hoor je niemand meer over. Voetbal was lang een echte mannensport, maar nu niet meer, er wordt ook veel vrouwenvoetbal uitgezonden en er kijken steeds meer vrouwen.’ Ze lacht weer, nadat ze heeft geconstateerd: ‘Mannelijke commentatoren kunnen heel makkelijk vrouwenvoetbal doen, maar het lijkt moeilijker om te accepteren dat een vrouw mannenvoetbal doet.’ Dat er in haar geboorteland nog steeds geen vrouw te horen is bij een voetbalwedstrijd op tv is voor haar een raadsel. ‘Ik weet niet hoeveel vrouwen dat ambiëren in Nederland. Er zal toch wel een goede tussen zitten, zou je denken? Nou, geef die de kans en dan worden de ogen van jonge meiden geopend, dan zien ze dat deze coole baan ook voor hen is weggelegd. Ik krijg zelfs al berichtjes van meiden die dit ook willen.’ De saamhorigheid onder de vrouwelijke sportcommentatoren in Engeland is groot. Ze hebben een appgroep en houden een maandelijkse Zoomsessie waarin ze bespreken waar ze tegenaan lopen. ‘Er is enorm veel steun, we vinden het fantastisch als iemand een heel grote wedstrijd mag doen of een mooie baan krijgt. Dat is voor haar geweldig en ook voor ons allemaal.’ Ze kan niet wachten op de dag dat een vrouwelijke collega het commentaar mag verzorgen bij Manchester United-Liverpool. ‘En dat daarna gewoon alleen over de wedstrijd wordt gepraat en geen seconde over de commentator. Ik denk niet dat dit nog lang gaat duren. Let wel: ze moeten het niet doen omdat het een vrouw is, maar omdat ze goed genoeg is. Ik vind: vrouwen die dat goed kunnen zijn er al in Engeland. En hopelijk word ik ook ooit zo goed.’||https://www.volkskrant.nl/cultuur-media/bbc-voetbalcommentator-pien-meulensteen-25-hoort-keer-op-keer-weet-zij-wel-waar-ze-het-over-heeft~b00c3b671/
2022-08-08||Ook de ballen die we ooit hadden, hebben we aan Shell gegeven||Shell kreeg de prachtige Nigerdelta van ons. En nu is de delta niet meer. De olie die vijftig jaar lang in de grond heeft gelekt heeft akker, rivier en boom verwoest. Weggelekt is daar ook gezondheid bij mens, chimpansee, luipaard en olifant. Shell kreeg van ons ook onze slimme kinderen. Ooit waren de kinderen niet alleen intelligent, maar ook verliefd op aarde, mens en dier. In de loop der jaren zagen we onze oogappels veranderen in juristen en lobbyisten, die vanuit de hoofdkantoren van Shell het goedpraatten dat de wolken door toedoen van de fossiele brandstoffen tegenwoordig gif dragen. We gaven Shell onze vrijheid. Misschien omdat de tijd complex was en wij zo intens bang. Een oude slaaf verkiest nu eenmaal de vastigheid die zijn heer hem garandeert boven alle onzekerheden van een ongebonden leven. Shell was het koekje op de tafel. Shell zelf zat aan die tafel, wij wachtten op de kruimels, vonden die telkens op de vloer en waanden ons geluksvogels. Iedere keer gaven we iets aan Shell. We gaven de Noordpool, Groningen, Brazilië, Argentinië, Curaçao en nog veel meer. Toen keken we in de spiegel en zagen dat we ook het gevoel dat we goede mensen zouden kunnen zijn, hadden weggegeven aan Shell. En nu is het menens en is de tijd niet meer waarin onschuld regeerde en de meest essentiële vragen over de dood en het leven bij de mens werden gesteld. In de spiegel zien we niet meer onze eigen gezichten, maar de naderende dood van de planeet en hebben alleen de dommen en de onverschilligen nog een goede nachtrust. We hebben dus ook onze nachtrust aan Shell gegeven. Desondanks was de honger bij Shell niet gestild. Niet alleen de natuurlijke bronnen, de rivieren, de bergen, de oceanen wilde Shell in de schelp, die in het echt de enorme mond van een monster is. Shell wilde ook onze meningen bezitten en trok ten strijde tegen de wetenschappelijke feiten over de door Shell veroorzaakte erbarmelijke toestand van natuur, milieu, klimaat en deed niet gierig als het om de vergoedingen van de lobbyisten, de voorlichters, de juristen ging. We werden tandjes in een door Shell zelf geoliede machine die als opdracht had om niet alleen de natuur en alle lichamen te verpulveren, maar vooral ook het denken. We hebben meegemaakt dat onze gedachten niet meer op eigen kracht tot stand kwamen. Die worden in de bij Shell volgetankte wagens van de ene krocht naar de andere gereden. Van die wagens hebben we de sleutels aan Shell gegeven. Slechts nostalgie is het dat we ooit van een mensheid droomden die zou opstaan tegen het systeem dat Shell in gedachten had. De verwoestende samenwerking tussen de dictator, het patriarchaat en Shell zouden we wel weten te breken. Om vervolgens een wereld te creëren waarin vooruitgang niet neerkwam op het verzamelen van vermogen en het vervuilen van het milieu, maar meer vrijheid en meer geluk voor de mens betekende. Shell was oppermachtig. We konden niet tegen Shell op en hebben ook onze dromen aan Shell gegeven. Shell heeft ons doen geloven dat we in dit regime niet bang hoefden te zijn voor crises en dat in zijn systeem iedere crisis nieuwe kansen biedt. Nu zitten we met een doorgedraaid klimaat, de bosbranden, de overstromingen. Honger slaat om zich heen in onze wereld. Door de aanhoudende hoge inflatie bedelen steeds meer mensen in de arme landen op straat om eten. Hier bij ons staan de bejaarden in de rij bij de voedselbanken. Aangezien Shell ook in deze crisistijden recordwinsten verkondigde en omdat we zoveel hadden gegeven aan Shell durfden we even te hopen op hulp van Shell. Zou Shell niet een beetje van de winst kunnen inleveren om de olieprijzen te verlagen en zo een reddingsboei te gooien in onze richting? We hebben deze hoop in krant en in sociale media uitgesproken. Shell heeft gedaan alsof het ons niet hoorde. Nu kijken we met lede ogen naar de nieuwe gas- en benzineprijzen, weten dat de zwaarste winter eraan komt en berusten als makke schapen in ons lot. Want, de ballen die we ooit hadden, hebben we ook aan Shell gegeven. Erdal Balci is schrijver en journalist, en schrijft om de week een wisselcolumn met Fleur Jongepier.||https://www.volkskrant.nl/columns-opinie/ook-de-ballen-die-we-ooit-hadden-hebben-we-aan-shell-gegeven~b79a913b/
2022-08-08||Hier gaan al die honderden klimaatmiljarden van Joe Biden naartoe ||Het kopen van elektrische auto’s moet ook voor de gemiddelde Amerikaan betaalbaar worden. Daarom geeft de regering forse belastingkorting op elektrische- en waterstofauto’s. Wie een nieuwe auto koopt, krijgt 7.500 dollar korting. Bij aankoop van een tweedehands stekkerauto is dat 4.500 dollar. 60 miljard dollar (59 miljard euro) gaat, in de vorm van belastingvoordeel, naar bedrijven die betrokken zijn bij de productie van schone energie. De helft van dat geld is bestemd voor de ontwikkeling en fabricage van zonnepanelen, windturbines, batterijen en de winning van mineralen die daarvoor nodig zijn. De regering-Biden steekt 10 miljard in het bouwen van fabrieken voor schone technologie. Particulieren kunnen subsidie aanvragen voor het plaatsen van zonnepanelen, windturbines en warmtepompen bij hun huizen. Aan de andere kant trekt Biden geld uit om bedrijven te dwingen hun uitstoot te verminderen: er komt een limiet op de uitstoot van methaan door bedrijven in de olie- en gasindustrie. Als die uitstoot daarboven komt, kunnen zij boetes krijgen krijgen die oplopen van 900 tot 1.500 dollar per ton methaan. De regering-Biden steekt ook 60 miljard dollar in zogeheten ‘environmental justice’. Dat geld gaat bijvoorbeeld naar achterstandswijken die onevenredig zwaar worden getroffen door de klimaatverandering. 4 miljard gaat naar noodhulp aan het zuidwesten van de Verenigde Staten, waar de Coloradorivier door ongekende droogte is getroffen. De elektriciteitsproductie voor 40 miljoen mensen loopt hierdoor direct gevaar. Bijna de helft van deze 60 miljard (27 miljard) steekt de regering in een ‘groene bank’ voor investeringen in schone energieprojecten. Om zijn wet erdoor te krijgen, heeft Joe Biden concessies moeten doen op het gebied van fossiele brandstoffen. De overheid zal meer openbare grond en water veilen voor olieboringen. Zo kan er meer worden geboord in de Golf van Mexico en Cook Inlet in Alaska. Ook komen er belastingkredieten voor olie- en gascentrales die hun CO2 ondergronds opslaan. De concessies moesten de dwarsliggende senator Joe Manchin over de streep trekken. Manchin vertegenwoordigt West-Virginia, een staat die meer dan andere staten afhankelijk is van olie en gas. Hij heeft bovendien zelf belangen in de kolenindustrie.||https://www.volkskrant.nl/nieuws-achtergrond/hier-gaan-al-die-honderden-klimaatmiljarden-van-joe-biden-naartoe~b11f605e/
2022-08-08||‘Je kunt niet verwachten van boeren dat ze meewerken aan hun eigen krimp als er nog niks concreet geregeld is’||‘De geluiden achteraf waren niet positief. Remkes’ conclusie was dat de vertrouwenskloof nog enorm is. Maar op zich vind ik dat niet verbazingwekkend. Het was een verkennend gesprek en het was wel duidelijk dat de kloof tussen boeren en kabinet niet tijdens het eerste gesprek was te overbruggen. ‘Het is dus te vroeg om te zeggen dat de gesprekken zijn mislukt, al laat het resultaat van vrijdag wel zien dat het de komende maanden lastig wordt. LTO, die bij het kabinet aanschoof namens de boerenorganisaties, zit in een spagaat. Aan de ene kant is het een polderorganisatie die altijd op zoek is naar een compromis, aan de andere kant verliezen ze leden aan radicalere organisaties zoals FDF. ‘De woorden van LTO-voorzitter Sjaak van der Tak kon je op meerdere manieren uitleggen. Hij zei: op dit moment heeft het kabinet nog niet genoeg concessies gedaan, waarmee hij weliswaar kritisch is maar ook de deur op een kier houdt.’ ‘Vrijdag hebben de ministers opnieuw hun poot stijf gehouden. Ze blijven inzetten op halvering van de stikstofuitstoot en ook het tijdspad van de maatregelen verschuift vooralsnog niet van 2030 naar 2035, zoals de boeren graag zouden zien. ‘Ze hebben tot nu toe slechts een paar kleine concessies gedaan. Maar op een van de belangrijkste thema’s lijken de boeren en het kabinet nog steeds ver uit elkaar te liggen. De boeren willen het liefst stikstofreductie bereiken met innovatie zodat ze geen vee hoeven in te leveren. Het kabinet zegt ervoor open te staan, maar alleen voor ‘bewezen innovatie’. En dat is niet voor niks: eerdere technieken, zoals luchtwassers, bleken in de praktijk de uitstoot veel minder te verlagen dan op papier was beloofd.’ ‘Ook als het kabinet voet bij stuk houdt, zullen ze concessies moeten doen. Ik ben wel benieuwd welke dat dan zijn. Aanpassing van het tijdspad was zo’n optie, maar minister Van der Wal van Natuur en Stikstof en premier Rutte hebben beiden gezegd dat ze een wetenschappelijke onderbouwing naar de Kamer sturen waaruit blijkt dat het niet vijf jaar later kan. Als je dat eenmaal hebt onderbouwd, kun je moeilijk terug. ‘In elk geval hebben alle concessies nadelen. Zo stellen de boeren voor om stikstof te reduceren door koeien langer in de wei te houden of met water verdunde mest over het land te rijden. Het is heel moeilijk te controleren of dat ook echt gebeurt. Het risico is heel groot dat boeren ermee sjoemelen en deze oplossingen uiteindelijk niet tot stikstofreductie leiden. ‘Als de situatie niet verandert, kom je op het punt dat het kabinet alleen nog kan toegeven aan de eisen van boeren. Maar dan schuiven ze het probleem door. Toch is het niet uit te sluiten dat Van der Wal en Rutte inbinden als overeenstemming uitblijft. Het blijft politiek.’ ‘Er is nog geen totale crisis. Van der Tak is niet definitief weggelopen en er is tijd. De provincies moeten zich eerst over het stikstofbeleid buigen en met hun gebiedsplannen komen. Pas daarna weten we hoe dit beleid er concreet uit gaat zien. ‘In afwachting daarvan moet het kabinet vooral de communicatie naar de boeren toe verbeteren. Daar hebben ze veel verloren. Lang niet alle plannen van het kabinet zijn nadelig voor de boeren. Zo zijn er al veel boeren die vrijwillig willen stoppen, voor veel anderen is het waarschijnlijk mogelijk om zonder verlies van inkomsten een beperkte hoeveelheid vee te houden.’ ‘Staghouwer heeft huiswerk gekregen van het kabinet. Hij moest de boeren geruststellen, maar heeft naar aanleiding van de stikstofkaart een waardeloze brief geschreven waar eigenlijk niks in stond. Hij werkt nu aan een nieuwe brief die in september moet komen. ‘In die brief moet het kabinet met meer perspectief komen. Er moet meer duidelijkheid komen over nieuwe prijsafspraken met supermarkten, die meer moeten gaan betalen voor producten als vlees en zuivel. Het moet meer zijn dan een vergezicht. Je kunt ook niet verwachten van boeren dat ze meewerken aan hun eigen krimp als er nog niks concreet geregeld is.’||https://www.volkskrant.nl/nieuws-achtergrond/je-kunt-niet-verwachten-van-boeren-dat-ze-meewerken-aan-hun-eigen-krimp-als-er-nog-niks-concreet-geregeld-is~b3ac4bc73/
2022-08-08||SSssssss||SSssssss is one of a cluster of sculptures I made for an exhibition in 2021 in the north of France. I wanted to create a body of work around particular words and sounds that I like to wring out and explore until its meaning has been exhausted. Significant is not that the sculptures are decipherable as words, but rather that the viewer should be able to faintly discern language in their forms, with a word or an idea being just about imaginable. During the creation of the works, I was also teaching a two-week summer course in painting to fifteen women in a chateau. The titles of all of my sculptures, including any misspellings or inconsistent capitalization, are inspired by the group dynamics between the women and me. aHUM, PFfFfFffff, and HALLOHO?! were also included in the exhibition.||https://www.volkskrant.nl/cultuur-media/ssssssss~b8507c9a/
2022-08-08||Achter de klimaatongelijkheid die onze wereld verdeelt, gaan eeuwen van uitbuiting en discriminatie schuil||Denk, terwijl u dit leest, even na over de lucht die u inademt. Is die fris en schoon of hebben wegen en industrie in de buurt elke ademtocht vermengd met gevaarlijke vervuiling? En hoe zit het met de wijdere omgeving? Hoe eenvoudig is het voor u om bij een strand, park of meer te komen? Door de bank genomen, zullen in het Verenigd Koninkrijk mensen van kleur deze vragen heel anders beantwoorden dan witte mensen, blijkt uit een rapport van Greenpeace. Dat komt omdat in Groot-Brittannië mensen van kleur gemiddeld vaker in de buurt van een vuilverbrandingsoven wonen. Zwarte mensen in Londen lopen meer kans op het inademen van vervuilde lucht die de wettelijk norm overschrijdt dan witte en Aziatische groepen. En zwarte mensen die in Engeland wonen, hebben vier keer minder toegang tot een buitenruimte bij hun huis dan witte mensen. Natuurlijk lijdt iedereen onder milieuvervuiling en de meest achtergestelde mensen van alle achtergronden nog weer meer dan anderen. Maar zelfs als je armoede verdisconteert, zijn het de mensen van kleur die vaak het hardst worden getroffen. Toch is dit niet wijd en zijd bekend. Uit een recent overzicht van marktonderzoeksbureau YouGov blijkt dat deze milieuongelijkheid lastig te onderkennen valt door de grote meerderheid van de Britse bevolking, van wie de meesten deze ongelijkheid niet aan den lijve ondervinden. Ruim de helft van de respondenten denkt dat er geen verschil is in blootstelling aan luchtvervuiling tussen witte mensen en mensen van kleur in Londen. Op dit moment is men zich niet alleen niet bewust van de huidige realiteit, maar ook niet van de erfenis van het verleden. We kunnen de milieucrisis niet begrijpen of de echte oorzaken ervan aanpakken zonder het racisme te begrijpen waaruit die crisis voortkomt en hoe dat racisme die tot op heden in stand houdt. De meeste mensen vinden zichzelf geen racist en doen hun best iedereen gelijk te behandelen. Deze individuele goede bedoelingen bestaan echter in een wereld die op talloze grote en kleine manieren is opgebouwd door aan sommige mensenlevens en ervaringen meer waarde toe te kennen dan aan andere. Al tientallen jaren strijden inheemse volken, mensen van kleur en hun medestanders tegen milieuracisme en vestigen ze de aandacht op de vele onrechtvaardigheden ervan. Een nieuw rapport van Greenpeace en van denktank Runnymede Trust bundelt deze verhalen en strijd. Dit rapport kan een bindende factor zijn voor degenen die zich al met juridische kwesties rond racisme bezighouden en een oproep zijn aan de bredere milieubeweging zich bij hen aan te sluiten. Het rapport bevat voorbeelden van milieuracisme van over de hele wereld, maar steeds met een koppeling naar het Verenigd Koninkrijk. De centrale rol van het Verenigd Koninkrijk bij deze onrechtvaardigheden kan niet genoeg worden benadrukt. Het VK is de geboorteplaats van de industriële revolutie, het is een mondiaal financieel knooppunt en een imperiale macht die zowat elk land op aarde is binnengevallen of heeft gekoloniseerd. Door deze alomtegenwoordigheid staan er Britse vingerafdrukken op alle huidige elkaar overlappende crises en dat brengt een bijzondere verantwoordelijkheid met zich mee voor hoe die zich ontwikkelen. Achter de milieuongelijkheid die onze wereld vandaag de dag verdeelt, gaan eeuwen van uitbuiting en discriminatie schuil. Deze onrechtvaardigheden en de op uitbuiting berustende verhoudingen die eraan ten grondslag liggen, zijn de erfenis van het kolonialisme. Het Britse rijk, en de ondernemingen die erdoor worden gesteund, hebben enorme rijkdommen vergaard door middel van slavernij, goedkope arbeid en het plunderen van grondstoffen ter waarde van triljoenen euro's. Dankzij technologische voordelen en koloniale onderdrukking hebben rijke landen enorme winsten geperst uit fossiele brandstoffen, hebben ze de hele wereld afhankelijk gemaakt van fossiele brandstoffen en het meeste van de daarmee gepaard gaande uitstoot veroorzaakt. Met als resultaat dat het Mondiale Zuiden armer is gebleven en meer blootstaat aan de gevolgen van de milieucrisis. Door hele groepen mensen te behandelen als minderwaardig of te denken dat ze minder recht hebben op een fatsoenlijk bestaan, zijn overheden en industrie nog steeds in staat om de gevolgen van de klimaatcrisis af te wentelen op het Mondiale Zuiden. Aangezien de ernstigste gevolgen van de klimaatcrisis bij armere, minder machtige landen terechtkomen, staan de fossiele energiereuzen en overheden in het Mondiale Noorden minder onder druk om het probleem aan te pakken. Aangezien het plasticafval van het Verenigd Koninkrijk naar sommige van diezelfde landen wordt verscheept, kunnen de plasticindustrie en onze overheid het zich veroorloven om het plasticprobleem niet bij de bron aan te pakken. En aangezien vooral inheemse volken en inwoners van het Mondiale Zuiden te lijden hebben van de verwoesting van de regenwouden ten behoeve van de productie van palmolie, vlees of bouwhout, kunnen bedrijven en overheden nagenoeg straffeloos doorgaan met het kappen van deze ecosystemen die van zo’n kritiek belang zijn voor het klimaat. Het moge duidelijk zijn dat dit zeer grote en complexe kwesties zijn. Er bestaat geen tovermiddel waarmee ze allemaal in één klap kunnen worden opgelost. Maar deze ongelijkheden en waar ze vandaan komen erkennen, is de eerste stap naar het rechtzetten ervan. De strijd voor het milieu is een strijd voor gelijkheid en rechtvaardigheid. En de simpele waarheid is dat een milieubeweging die mensen van kleur en andere gemarginaliseerde groepen uitsluit, die strijd nooit kan winnen. Dan lopen we namelijk een rijkdom aan kennis mis – zowel moderne als traditionele kennis – over hoe we in harmonie met de natuur kunnen leven. Maar minstens zo belangrijk is dat we dan de energie mislopen van degenen die het meest baat zullen hebben bij het winnen van die strijd. Het milieu verbindt alles met alles. Hoog tijd dat de milieubeweging dat ook gaat doen. Vertaling: Leo Reijnen||https://www.volkskrant.nl/columns-opinie/achter-de-klimaatongelijkheid-die-onze-wereld-verdeelt-gaan-eeuwen-van-uitbuiting-en-discriminatie-schuil~bd0d0b50/
2022-08-08||Ik lig in de hangmat en sla deze massamierenmoord gade||Aan de zuidoostkant van het Stuwmeer, achter de Sarakreek, vindt een massamoord plaats op een eiland. De moordenaar: mijn Surinaamse vriend, die dacht mij mee te nemen op een romantische vierdaagse trip langs de onbewoonde eilanden van het door hem geliefde Stuwmeer, maar die op ons eerste eiland – te laat – ontdekte dat er wel degelijk oorspronkelijke bewoners waren, in de vorm van een miljoen mieren. (Dit zijn geen mieren zoals wij ze kennen in Nederland: schattige kleine beestjes. Dit zijn mira, een soort rondlopende wespen die verschrikkelijk steken.) Nu loopt vriend met een emmer gasoline – waarvan we sowieso 100 liter in de boot hebben liggen – en een aansteker woedend over het eiland, onder vele uitroepen als ‘kaolo mieren!’ en ‘mapangpang beesten!’ Hij steekt eerst een kring om ons heen in de fik. Ik lig in de hangmat, gespannen tussen twee bomen, de uiteinden met gasoline besproeid zodat de mieren niet via de touwen de mat inkruipen, en sla deze massamierenmoord gade, een bord met door vriend heerlijk klaargemaakte tukunari (peacock bass, gekocht van twee vissers op het meer) naar binnen lepelend. Woosh, een boom gaat in de fik. Woosh, een stuk uitgehold hout gaat in de fik. ‘DIT IS DE BRON! Ga DOOD. DOOOOOD!’, roept hij. Woosh. Het is als een videoclip van een of andere gangsterrapper. Ik als iemand met boeddhistische neigingen moet toch eerlijk toegeven dat ik het moeilijk vind. Wij hebben hier niets te zoeken. Die mieren wel, dit is hun leven. En alleen voor het comfort van twee mensen die gezellig op een romantisch ‘onbewoond’ eiland willen overnachten worden zij met familie en al uitgemoord. Ik zit stil en luister naar de paniek van de mieren, die krioelen over de grond. Ik kan ze bijna horen janken. Deze ietwat te empathische houding wordt me niet altijd in dank afgenomen (‘doe nou gewoon effe normaal!’, roept menig familielid wanhopig als ik zeg dat ik het lastig vind als ze een muizenval neerzetten) – maar ik ben, net als velen, alsnog een dierenracist. De wanaku-aap die ik gisteren met vriend zag, of een geliefd huisdier zoals mijn kat Keesje de Kat vind ik lieve en ontroerende dieren, en ik zou verdrietig, zelfs geschokt zijn als Keesje of die aap ineens met een emmer gasoline en een aansteker zou worden vermoord door iemand die ‘DOOD, GA DOOOOOOD!’ roept. Maar zet mij oog in oog met deze tukunari – en ik zet alsnog mijn tanden erin. Dus ben ik niet beter dan mierenmoordende vriend, terwijl ik, stilzwijgend in mijn hangmat, visknagend, mezelf omdoop tot de ceremoniemeester van de rouwdienst van deze mira. Nina de la Parra woont en werkt deze zomer in Suriname.||https://www.volkskrant.nl/mensen/ik-lig-in-de-hangmat-en-sla-deze-massamierenmoord-gade~b386b989/
2022-08-08||Op reis in Europa met de wetenschapsredactie (deel 1): vijf natuurkundige must-sees||Je zult er niet veel van merken, wanneer je onderzoeksinstituut Cern binnenwandelt. Maar een grove 125 meter onder je voeten sjezen daar protonen, de minuscule bouwsteentjes van atomen, met bijna de lichtsnelheid door een 27 kilometer lange cirkelvormige racebaan, waarna ze – op vier punten langs de ring – op elkaar klappen. Op die punten, eveneens diep onder de grond, staan gigantische detectoren die alle brokstukken die daarbij vrij komen kunnen herkennen, tellen en bewaren voor de fysici die ze willen analyseren. Bij de analyse van de meetgegevens uit die zogeheten Large Hadron Collider (LHC) ontdekten fysici zo’n tien jaar geleden het higgsdeeltje, het deeltje dat, via een omweg, alle andere deeltjes massa geeft. Het maakt van Cern, waar naast de LHC overigens nog meer spannende experimenten plaatsvinden, één van de belangrijkste locaties van de wereldwijde natuurkunde. En dat op 20 autominuutjes buiten het centrum van Genève, in Zwitserland. Bezoekers zijn er welkom en er zijn musea en tentoonstellingen op het terrein. Alleen kun je terwijl de machine aan staat – en dat is naar verwachting de komende drie jaar het geval – geen kijkje nemen bij de ondergrondse experimenten. Gelukkig valt er boven de grond ook genoeg te zien. Hou wel rekening met een fikse wachttijd: de rondleidingen zijn populair en zitten vaak al ruim voor de dag zelf vol. Zorg dus dat je op tijd een (gratis!) plekje reserveert via de bezoekersservice. Dagelijks trekken hordes toeristen eraan voorbij in het Panthéon in Parijs: het majestueuze gezwiep van de slinger van Foucault. Heen-en-weer, heen-en-weer, een beweging waarvan het loom aanvoelende ritme in werkelijkheid een seconde of 16 duurt. En hoewel de gedachten van velen bij het bezoek zullen uitgaan naar dat ene wereldberoemde boek van Umberto Eco, vernoemd naar deze slinger, viert het gewieg van de glanzende loden bol met buitenlaag van messing niet de letteren, maar de fysica. Met dit experiment demonstreerde de Franse natuurkundige Léon Foucault in 1851 immers dat de aarde draait; toen overigens niet in het Panthéon, maar in het observatorium van Parijs. Het patroon dat de zwaaiende slinger tekent – bij het oorspronkelijke experiment lag er zand op de vloer om dat te laten zien – is het gevolg van een samenspel van de zwaartekracht en de aardrotatie en volgt keurig de natuurwetten die je daarover in moderne natuurkundeboeken kunt terugvinden. Het experiment laat zien hoe je, met niets meer dan het brein, wat vernuft en een handjevol basiswiskunde, de beweging van een complete planeet kunt onthullen. Met vier vakartikelen in één jaar tijd haalde Albert Einstein, ook decennia na zijn dood nog altijd ’s werelds beroemdste natuurkundige, concepten als ruimte, tijd, massa en energie overhoop en gaf ze nieuwe betekenis. Met de eerste van die publicaties (over het foto-elektrisch effect) won hij een Nobelprijs, in de tweede legde hij de basis voor de warmtebewegingen van elementaire deeltjes, in de derde presenteerde hij zijn speciale relativiteitstheorie en in de vierde lanceerde hij de beroemde vergelijking E = mc2, vermoedelijk de enige vergelijking die ook hordes niet-natuurkundigen moeiteloos kunnen oplepelen. En allemaal gebeurde dat in 1905, aan de Kramgasse nummer 49, een bescheiden appartement op de tweede etage in Bern, Zwitserland. Vandaag de dag is dat huis een natuurkundig bedevaartsoort, waarin de leefomstandigheden van Einstein nauwkeurig zijn nagebootst, inclusief familiefoto’s, gevulde servieskast en gedateerd ogend palmboompjesbehang. Als er één wetenschappelijke prijs is met de internationale allure van een Olympische medaille of het gouden beeldje van de Oscars, dan is het wel de Nobelprijs. Wie zich eens schaamteloos wil laven aan de wetenschappelijke supersterrenstatus van de Nobelprijswinnaars, inclusief vaderlandse natuurkundehelden als Gerard ’t Hooft of André Geim, doet er goed aan een koffietje te nuttigen in de bistro van het Nobelprijsmuseum in Stockholm. Keer de tikje krakkemikkige stoelen om en je treft in het wit de echte handtekeningen van voormalige winnaars, die ze hebben gezet bij hun bezoek aan het museum. Achter de balie bij de ingang kun je een ouderwetse multomap opvragen – een digitale versie ontbreekt – waarin wordt bijgehouden welke handtekening onder welke stoel staat. Hoef je vervolgens alleen nog maar de moed te verzamelen om andere koffiedrinkende bezoekers te vragen of je toch éventjes onder hun stoel mag kijken. Mocht je dit jaar van plan zijn om eindelijk de scheve toren van Pisa te gaan bekijken én heb je tegelijk een grote voorliefde voor de natuurkunde van ons heelal, dan volgt hier een gratis tip: zorg dat je gaat op een dinsdag of zaterdag en, eh… stel je bezoek nog het liefst een jaartje of anderhalf uit. Zo lang is namelijk inmiddels de wachtlijst voor bezoekers aan zwaartekrachtgolfdetector Virgo, op zo’n 17 kilometer van Pisa. Virgo kan de subtiele trillingen van ruimte en tijd betrappen wanneer ergens diep in de kosmos twee zware voorwerpen, zwarte gaten bijvoorbeeld, op elkaar klappen. Die meting is zo moeilijk als het vastleggen van het gestegen waterpeil in het IJsselmeer wanneer daar één enkele regendruppel in valt. Bij een rondleiding leggen fysici je er gratis alles over uit. Als je beschikt over een lange adem, althans. Met dank aan Ivo van Vulpen (Universiteit Leiden) en Freya Blekman (DESY, Duitsland)||https://www.volkskrant.nl/wetenschap/op-reis-in-europa-met-de-wetenschapsredactie-deel-1-vijf-natuurkundige-must-sees~b5746ed4/
2022-08-08||PostNL verhoogt prijzen vanwege teruglopende pakketbezorging en hoge inflatie||PostNL kan de stijging van de kosten niet compenseren door andere maatregelen te nemen, zoals efficiënter werken, schrijft ceo Herna Verhagen maandag bij de presentatie van de kwartaalcijfers. Daarom zijn de komende tijd ‘ook prijsaanpassingen’ nodig. De verhoging van de prijs voor pakketbezorging zal pas na dit jaar ingaan. Hoeveel de tarieven zullen stijgen is nog onduidelijk. Ondanks de moeilijke marktomstandigheden kon PostNL over het afgelopen kwartaal wel zwarte cijfers overleggen, al daalde de winst flink ten opzichte van een jaar eerder. In totaal maakte het bedrijf 5 miljoen euro winst. In dezelfde periode vorig jaar was dat nog 56 miljoen euro. De omzet bedroeg 746 miljoen euro, een daling van 11 procent ten opzichte van het resultaat in het tweede kwartaal van 2021. Het grote verschil met vorig jaar komt, naast hogere kosten, door het wegvallen van het effect van de coronacrisis op de post- en pakketbezorging. Mensen gaan inmiddels weer vaker naar fysieke winkels en bestellen minder via webwinkels. Daardoor neemt het aantal pakketbezorgingen af. In totaal werden er van april tot en met juni 13 procent minder pakketten bezorgd dan een jaar eerder. Ook los van het corona-effect ziet PostNL dat het consumentengedrag is veranderd. Zo kan de inflatie voor mensen reden zijn om minder te bestellen. De markt is volgens het bedrijf daarom minder voorspelbaar. Toch is de verwachting dat consumenten op de lange termijn steeds meer online gaan bestellen waardoor het aantal pakketbezorgingen zal toenemen. PostNL kampt net als andere bedrijven met een personeelstekort. Vooral bij de postbezorging is het tekort groot, er zijn tussen de 1.300 en 1.500 extra mensen nodig. Eerder dit jaar kregen de postbezorgers al een loonsverhoging van 8 procent, vorige week maakte het bedrijf bekend alle postbezorgers een vast contract aan te bieden om de functie aantrekkelijker te maken. Ook die maatregelen leveren een hogere kostenpost op. Door de tegenvallende cijfers heeft PostNL de winstprognose voor de tweede keer dit jaar naar beneden bijgesteld. Inmiddels verwacht de bezorgdienst dit jaar een bedrijfsresultaat tussen de 145 en 175 miljoen euro, eerder dit jaar was dat nog tussen de 170 en 210 miljoen.||https://www.volkskrant.nl/nieuws-achtergrond/postnl-verhoogt-prijzen-vanwege-teruglopende-pakketbezorging-en-hoge-inflatie~b03cb6a7/
2022-08-08||Weer een dag zonder veranderingen aan het front • Oekraïne komt achter poging tot aanslag defensieminister en hoofd inlichtingendienst||||https://www.volkskrant.nl/nieuws-achtergrond/weer-een-dag-zonder-veranderingen-aan-het-front-oekraine-komt-achter-poging-tot-aanslag-defensieminister-en-hoofd-inlichtingendienst~b088eb79/
2022-08-08||Eerste twee kinderen toeslagenouders terug naar huis na bemiddeling Ondersteuningsteam: ‘Meer kinderen zullen volgen’ ||Het zijn de eerste, bescheiden, resultaten van het op aandringen van de Tweede Kamer opgerichte Ondersteuningsteam, dat met dertig procesbegeleiders 140 ouders bijstaat. Bij de terugkeer van een 12-jarige zoon droeg de begeleiding van het Ondersteuningsteam aan de moeder bij aan een doorbraak. De Jeugdbescherming adviseerde positief aan de rechter over terugplaatsing van het kind. In het andere geval zat het 16-jarige kind al in een proces van terugplaatsing voordat het team er was. ‘Wij verwachten dat meer kinderen naar huis gaan’, zegt Nicoline den Ouden, coördinator van de procesbegeleiders van het Ondersteuningsteam. De begeleiders slaan volgens Den Ouden een brug tussen ouders en jeugdbeschermers. ‘Die verstaan elkaar niet altijd goed in zo’n ingewikkelde situatie rond onveiligheid van een kind.’ De aanleiding voor de oprichting van het Ondersteuningsteam waren cijfers van het Centraal Bureau voor de Statistiek (CBS): zeker 1.675 kinderen van toeslagenouders zijn uit huis geplaatst. Tot nu toe zijn 140 ouders aangemeld, meest alleenstaande moeders. Lang niet alle kinderen zullen terugkeren naar hun ouders, bijvoorbeeld omdat zij al te lang van huis zijn. Het zijn ook vaak processen van de lange adem, zegt Den Ouden. Een aantal ouders heeft door de begeleiding voor het eerst weer of nu uitgebreider contact met hun kinderen gekregen. Van andere ouders bekijkt de jeugdbescherming het dossier opnieuw. ‘Duidelijk wordt dat onze procesbegeleiders samen met de ouders zaken in beweging kunnen krijgen, ook bijvoorbeeld door praktische zaken voor hen te regelen.’ Ouders van wie de kinderen uit huis zijn geplaatst, begrijpen de reden van die ingreep vaak niet, concludeerde de Inspectie Jeugd onlangs in een kritisch rapport over de praktijk van de uithuisplaatsingen in het algemeen. Geen van de onderzochte dossiers bleek volledig op orde. Ouders en kinderen voelen zich onvoldoende gehoord. De bevindingen van de inspectie sluiten aan bij wat het Ondersteuningsteam in de praktijk ziet, zegt Den Ouden. ‘Jeugdbeschermers en ouders spreken soms een andere taal en zijn het vaak niet eens.’ Dan kan een procesbegeleider de noodzakelijke intermediair zijn. ‘Zij luisteren, vertalen en bemiddelen in geval van een verstoorde relatie tussen de jeugdbeschermers en ouders.’ Het valt de procesbegeleiders op dat veel ouders lijden onder extreme stress, vanwege de terugvorderingen van de Belastingdienst en de schulden die daardoor ontstonden. ‘Van de gesprekken met instanties dringt vaak maar de helft tot ouders door als hun het ergst mogelijke is overkomen: dat hun kinderen zijn weggehaald. Dan geeft het veel rust als er iemand naast je staat.’ Bij het Ondersteuningsteam melden zich ook ouders met uit huis geplaatste kinderen die niet gedupeerd zijn door de toeslagenaffaire. Zij zouden ook zulke hulp willen, maar kunnen die van dit team niet krijgen. Den Ouden denkt dat het goed zou zijn als elke ouder met contact met de jeugdbescherming zulke begeleiding zou kunnen krijgen. Over de eerste geleerde praktijklessen publiceert het Ondersteuningsteam in september een rapport. Het Ondersteuningsteam heeft geen mandaat om zelf kinderen terug te plaatsen: dit moet gebeuren via de normale juridische weg. Het zoekt daarom nadrukkelijk de verbinding met de jeugdbeschermingsorganisaties, waar veel toeslagenouders juist wantrouwend tegenover staan. Veel ouders zouden liever zien dat het Ondersteuningsteam meer macht zou hebben, om bijvoorbeeld een jeugdbeschermingsorganisatie te kunnen dwingen om mee te werken: ‘doorzettingsmacht om deuren open te wrikken’, zoals een van hun spreekbuizen, Kristie Rongen, het verwoordt. Daarmee zouden, denkt zij, sneller meer kinderen naar huis kunnen gaan. Den Ouden denkt niet dat een krachtiger mandaat beter zou werken. ‘Het goede nu is dat wij geen partij zijn in de keten, maar volledig onafhankelijk. Nu ons team bekender wordt, krijgen we meer ingangen bij de jeugdbescherming.’||https://www.volkskrant.nl/nieuws-achtergrond/eerste-twee-kinderen-toeslagenouders-terug-naar-huis-na-bemiddeling-ondersteuningsteam-meer-kinderen-zullen-volgen~ba636647/
2022-08-08||Toeslagenslachtoffer Sheila Badal heeft eindelijk een van haar kinderen terug: ‘Ze kennen me niet meer’||Toen Sonja Hopmans in april voor het eerst bij haar over de vloer kwam, was Sheila Badal (43) afwachtend –Hopmans was zeker niet de eerste hulpverlener die ze sprak. ‘Ik vond haar een beetje zweverig’, lacht Badal met haar sprekende, zorgvuldig opgemaakte ogen. ‘Maar ik werd wel rustig van haar.’ Nu is Badal blij met haar steun. ‘Ik kan haar ook ’s avonds appen.’ Badal is een door de toeslagenaffaire gedupeerde moeder van wie de kinderen uit huis zijn geplaatst. Zij krijgt begeleiding van het speciale Ondersteuningsteam met dertig zogeheten procesbegeleiders. Die zetten zich sinds begin april in voor inmiddels 140 ouders die zichzelf hebben aangemeld voor deze steun, of zijn aangemeld door bijvoorbeeld hun gemeente. Sonja Hopmans is een doorgewinterde procesbegeleider, voorheen stond ze ouders in vechtscheidingen bij. In een ruimvallend broekpak zit ze deze ochtend met opgetrokken benen op de grote hoekbank in Badals woonkamer. Hopmans straalt rust uit, terwijl de temperamentvolle Badal doorratelt – waarbij haar ogen soms vuur schieten. Dat ze klare taal spreekt, komt door haar Amsterdamse jaren, zegt Badal zelf. Ze is geboren in Suriname en groeide op in de Bijlmer. Van haar vijf kinderen is er één overleden. Alleen Farah (7) woont nu weer bij haar moeder thuis, in een rijtjeshuis in een dorp in Gelderland, dat ze in 2019 heeft betrokken. ‘Bij onze eerste ontmoeting in april vertelde je heel veel’, zegt Hopmans. ‘En je vroeg me: kan ik je wel vertrouwen?’ ‘Ik ben vaak teleurgesteld’, zegt Badal, die in haar eigen jeugd zelf ook een klein jaar uit huis geplaatst is geweest – onterecht, vindt ze zelf. ‘Maar ik zag al snel dat het Sonja wel lukt om dingen in werking te zetten, ze heeft regelkracht.’ Het Ondersteuningsteam is opgericht naar aanleiding van de verontwaardiging die in vorig jaar oktober ontstond over cijfers van het Centraal Bureau voor de Statistiek (CBS), waaruit bleek dat een groot aantal door de toeslagenaffaire gedupeerde ouders te maken kreeg met de jeugdbescherming. Zeker 1.675 kinderen van toeslagenouders zijn uit huis geplaatst. Zo’n 555 van hen wonen nu niet bij hun ouders. De overigen zijn in de loop van de tijd terug naar huis gegaan of zijn inmiddels 18 jaar geworden. Procesbegeleiders zoals Hopmans bekijken met ouders wat, vaak jaren na de uithuisplaatsingen, mogelijk is om de situatie te verbeteren. Dat betekent niet dat er nu meteen en masse uit huis geplaatste kinderen naar huis gaan. Al boekt het team zijn eerste bescheiden resultaten: twee kinderen van begeleide ouders zijn terug naar huis. Bij een van de twee terugplaatsingen was Hopmans betrokken. Ze herschreef met de moeder een rapportage over haar van de jeugdbescherming. ‘Meer in haar eigen woorden, vanuit haar eigen beleving’, legt Hopmans uit. ‘Het oorspronkelijke rapport was in haar ogen wat gekleurd en liet te weinig zien van de positieve ontwikkeling die ze had doorgemaakt.’ Ook coachte Hopmans de moeder in de omgang met de jeugdbescherming. Want als de jeugdbeschermers verklaarden dat ze twijfelden over haar opvoedkwaliteiten, kon ze in paniek raken en ontstak ze soms in woede, vertelt Hopmans. ‘Ik denk dat ze rustiger werd door mij, omdat ze het gevoel had dat ze meer een stem kreeg in het proces.’ In dit geval belandde de jeugdbeschermingsorganisatie in hetzelfde spoor, vertelt Hopmans. ‘In kleine stapjes verbeterde de situatie.’ Uiteindelijk adviseerde de jeugdbescherming aan de rechter dat dit kind terug naar zijn moeder kon, en de rechter nam dat advies over. Of het zonder haar begeleiding anders was gelopen, durft Hopmans niet met 100 procent zekerheid te zeggen. Maar de werkwijze van het Ondersteuningsteam heeft gewerkt: náást de ouders staan, en die een stem geven. ‘Rustig meelopen en kijken wat er binnen de omstandigheden haalbaar is’, zoals Hopmans het omschrijft. Maar dit succes is nog een uitzondering – al verwacht het Ondersteuningsteam dat er meer kinderen naar huis zullen gaan. Opvallend is dat slechts een minderheid van de aangemelde ouders – ongeveer eenderde – aan het Ondersteuningsteam vraagt om hun kinderen meteen naar huis te brengen. De meesten willen in de eerste plaats erkenning van wat hen is aangedaan. Ongeveer een kwart wil beginnen met herstellen van het contact, voordat zij aan terugkeer van hun kinderen durven te denken. Dat geldt ook voor Badal. ‘Veel ouders hadden toch de hoop toen dat team er kwam: nu gaan ze mijn kinderen terugbrengen. Maar dat gaat niet zo maar’, zegt Badal. ‘Natuurlijk zou ook ik het liefst willen dat Sonja bij wijze van spreken een geweer had waarmee ze hun thuiskomst zou kunnen regelen. Maar dat is niet reëel. Mijn kinderen zijn beschadigd. Ze kennen me niet meer.’ Wat het precieze verband is tussen de toeslagenaffaire en de uithuisplaatsingen is nog niet helemaal duidelijk: het ministerie van Justitie en Veiligheid onderzoekt dat nog. De procesbegeleiders van het Ondersteuningsteam zien bij veel ouders die zij bijstaan hoe de terugvorderingen van de Belastingsdienst van de kinderopvangtoeslag ‘een lawine veroorzaakten die de ouders in een diep dal bracht’, zoals Hopmans het omschrijft. Maar de procesbegeleiders zien ook dat bij een aanzienlijk deel van deze ouders meer speelt dan alleen de schulden van de toeslagenaffaire. Zo zat Badal, ten tijde van de uithuisplaatsing van haar kinderen midden in een vechtscheiding en verbleef ze een tijd in een blijf-van-mijn-lijfhuis. Daarbij lijdt ze aan een progressieve auto-immuunziekte, waardoor ze arbeidsongeschikt is geraakt – inmiddels is ze afhankelijk van sondevoeding. Juist toen ze een jaar of acht geleden – met toestemming van het UWV, zegt ze – een broodjeszaak runde om te re-integreren en daardoor kinderopvangtoeslag kon aanvragen, werd ze door de Belastingdienst beschuldigd van fraude. Badal heeft inmiddels 30 duizend euro ontvangen als erkend slachtoffer van de toeslagenaffaire. Ze heeft onder meer een auto gekocht. Schaterend wijst ze naar het voertuig voor haar deur: het heeft de blauwe kleur van de huisstijl van de Belastingdienst. Maar of het contact met haar kinderen nog volledig te herstellen is, ze betwijfelt het. Want er is nu veel afstand tussen haar en de twee dochters en een zoon die niet bij haar wonen. Ze zijn 21, 15 en 14 jaar oud. De jongste twee wonen bij haar ex. ‘Ze geloven nog steeds dat ik slecht ben, een fraudeur. Dat ik onhandelbaar ben en niet voor hen kan zorgen.’ Badal hoopt nu dat het Ondersteuningsteam haar kan helpen het contact met haar kinderen te verbeteren. Dat die haar kant van het verhaal zouden zien. En dat zij dan weer geregeld en met plezier bij haar langs komen. Daartoe gaan we contact leggen met hun vader via de jeugdbescherming, zegt Hopmans. ‘Het gaat stap voor stap.’ Het Ondersteuningsteam moet ook samenwerken met de jeugdbeschermingsorganisaties om uit huis geplaatste kinderen naar huis te krijgen, want het team heeft niet de macht om dat zelf te doen. Op voorhand was dat het grootste kritiekpunt: het gebrek aan mandaat van het Ondersteuningsteam. Wat kunnen zij bereiken als zij voor de terugkeer van de kinderen afhankelijk zijn van de jeugdbescherming, die in veel gevallen lijnrecht tegenover deze groep ouders is komen te staan? Niet veel, als de betreffende jeugdbeschermingsorganisatie niet wil meewerken, denken critici. En de stapje-voor-stapje-werkwijze gaat sommige toeslagenouders veel te langzaam. Verstrijkende tijd is in het nadeel van ouders van wie kinderen uit huis zijn geplaatst. Hoe langer kinderen weg zijn, hoe lastiger ze terug komen. Toeslagenouder Kristie Rongen die veel contact heeft met lotgenoten, hoort van veel ouders positieve verhalen over het Ondersteuningsteam. ‘Ze staan open voor ouders en staan echt naast hen, ze doen veel moeite. Ik hoorde bijvoorbeeld van een moeder dat die mede door deze begeleiding weer contact heeft met een dochter van haar.’ Maar het gebrek aan doorzettingsmacht van het Ondersteuningsteam blijft het grote knelpunt. Veel ouders willen volgens haar dat het Ondersteuningsteam meer macht heeft, om bijvoorbeeld een jeugdbeschermingsorganisatie tot medewerking te dwingen. Dan zouden veel meer kinderen snel naar huis kunnen. Daar is het Ondersteuningsteam het niet mee eens. ‘Het goede is dat wij geen partij zijn in de keten, maar volledig onafhankelijk’, zegt coördinator Nicoline den Ouden van het Ondersteuningsteam. Den Ouden is wat later aangeschoven bij het gesprek in Badals woonkamer. Zij gelooft juist heilig in de gekozen werkwijze van het Ondersteuningsteam. ‘Vasthoudende types zoals Sonja’ kunnen volgens haar een noodzakelijke brugfunctie vervullen, tussen ouders en de jeugdbescherming. ‘Wij kijken naar de dossiers door de ogen van de ouders en kunnen hun kant van het verhaal vertellen, als een pleitbezorger.’ Daarbij gaat het Ondersteuningsteam, anders dan veel toeslagenouders, wel uit van de goede intenties van de jeugdbeschermers. ‘De jeugdbescherming wil het beste voor het kind’, zegt Den Ouden. ‘Soms zien we inderdaad dat er fouten staan in dossiers, ook omdat veel ouders in conflict zijn met hun ex.’ Daarbij valt Den Ouden op hoe overbelast veel jeugdbeschermers nu zijn. ‘Soms zeggen ze tegen ons: als we de tijd en de ruimte hadden die jullie nu hebben, dan zouden we misschien ook verder zijn gekomen.’ Probleem is dat veel toeslagenouders niet veel op hebben met de jeugdbescherming. ‘De jeugdbescherming mag mij niet’, zegt Badal. ‘Ze hebben een compleet verkeerd beeld van mij en schrijven onwaarheden.’ Ze neemt het de jeugdbescherming kwalijk dat die haar in haar ogen onvoldoende heeft betrokken bij voor haar belangrijke besluiten, en daarom vindt ze het moeilijk die organisatie nog te vertrouwen. Bovendien valt het haar op dat de jeugdbeschermers ‘een totaal andere toon’ – veel vriendelijker – aanslaan als ze iemand meeneemt, bijvoorbeeld een hulpverlener. Badal houdt hoop dat het haar procesbegeleider lukt om haar kinderen haar kant van het verhaal te laten horen. ‘Ik hoop dat Sonja mijn kinderen duidelijk kan maken: je moeder is niet slecht. Ik wil dat ze weten dat ik voor ze heb gevochten, dat ik ze niet in de steek heb gelaten. Dan zou ik gelukkig zijn.’ Maar dat haar kinderen uiteindelijk weer bij haar komen wonen, daar rekent ze eigenlijk niet meer op. Dat grijpt haar soms naar de keel en dan is ze blij met Hopmans. ‘Toen ze me voor de eerste keer ’s avonds laat terug-appte dacht ik: freaky. Maar het geeft me ook kracht dat ze die moeite neemt.’ Hopmans regelt ook praktische dingen voor haar. Zo ontving Badal een brief van de gemeente dat haar huis zou worden leeggehaald vanwege achterstallige betalingen van gemeentebelastingen, terwijl Badal ook begeleiding krijgt van gemeenteambtenaren die zich inzetten voor toeslagenouders. Hopmans: ‘Ik heb toen gebeld naar de gemeenteambtenaar met wie Sheila contact heeft. Toen bleek dat het een door het systeem automatisch gegenereerde brief was.’ Dochter Farah, die rustig aan het spelen was op haar eigen kamer, vindt dat het gesprek lang genoeg heeft geduurd. Zij loopt de woonkamer in en slaat haar armen om de benen van haar moeder. Farah werd al onder toezicht gesteld van de jeugdbescherming toen ze nog in Badals buik zat. Badal zorgde voor haar tot de jeugdbescherming vond dat de situatie te wankel was en liet het meisje toen uit huis plaatsen. Farah kon weer bij haar moeder gaan wonen, toen Badal de woning in het Gelderse dorp betrok. Haar andere kinderen waren toen al te lang bij haar weg. Farahs grote donkere ogen staan verwachtingsvol als ze aan haar moeder vraagt: ‘We zouden toch naar de film gaan, naar de Minions?’ Liefdevol strijkt Badal door het lange, donkere haar van haar dochter. ‘Laten we zo eens gaan kijken of die film ergens in de buurt draait.’||https://www.volkskrant.nl/nieuws-achtergrond/toeslagenslachtoffer-sheila-badal-heeft-eindelijk-een-van-haar-kinderen-terug-ze-kennen-me-niet-meer~b0fbbee6/
2022-08-08||Mitterrand komt een nachtje slapen||Morgen komt Mitterrand. Hij brengt één nacht bij ons door. Wij zullen zijn lakens op het bed laten liggen: dan slapen we tussen de lakens van de president! De GIGN (Franse antiterrorisme-eenheid, red.) belt op: ze ­komen om twee uur een landingsplaats voor de presidentiële helikopter zoeken. De activiteit neemt toe. Het protocol belt tweemaal op de dag.­ ­Auto’s, zonder nummerbord, kammen dit verlaten oord uit. Ik heb de drempels in de was ­gezet en daarna de wc-rolhouder vastgezet! Ik ontruim mijn slaapkamer, evenals de badkamer en twee planken in de kast. Ik was de auto, waarvan de zijkanten zijn besplasht met koeienvlaai. In ­Ierland stoort niemand zich daaraan. Maar om er een president van de Republiek in te vervoeren... Lang tuurde ik naar de zwaar­bewolkte Ierse hemel om de presidentiële helikopter op het voetbalveld te zien landen. De veiligheidsdienst waarde rond. En opeens was hij er. Mijn president, hier! Mijn hart krimpt samen dat hij, die alles al heeft gezien, nog enthousiast genoeg is om zich in deze uithoek te laten afzetten. Snel samen de alikruiken, garnalen en zeekreeften naar binnen geschrokt en toen gingen we wandelen. De lijfwachten, intimiderend gekleed, zijn alomtegenwoordig en duiken op vanachter een rots of uit bosjes.||https://www.volkskrant.nl/cultuur-media/mitterrand-komt-een-nachtje-slapen~bd2a2996/
